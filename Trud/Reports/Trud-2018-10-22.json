{"url": "https://trud.bg/650-%d0%bb%d0%b5%d0%b2%d0%b0-%d0%bc%d0%b8%d0%bd%d0%b8%d0%bc%d0%b0%d0%bb%d0%bd%d0%b0-%d0%b7%d0%b0%d0%bf%d0%bb%d0%b0%d1%82%d0%b0-%d0%be%d1%82-%d1%8f%d0%bd%d1%83%d0%b0%d1%80%d0%b8-2021-%d0%b3/", "text": "Всеки трети лев опива за пенсии и социално подпомагане Минималната заплата ще нарасне на 650 лв. от 1 януари 2021 г. От началото на следващата година минималното възнаграждение ще бъде увеличено от сегашните 510 лв. на 560 лв., а от 1 януари 2020 г. ще стане 610 лв. Това е записано в 3-годишната прогноза на Министерството на финансите, която заедно с проектобюджета за 2019 г. вчера беше пусната за обществено обсъждане. Приоритетите в държавната хазна за следващата година са социалната политика, образованието, отбраната и доходите. В бюджета за 2019 г. е предвидено увеличение с 10% на парите за заплати и осигуровки в държавната и общинската администрация. Конкретното увеличение на заплатата на всеки чиновник ще зависи от заеманата длъжност и от оценките за постигнатите от него резултати. Увеличаването на парите за възнаграждения на чиновниците заедно с вдигането на минималната заплата ще доведе до допълнителни разходи на хазната от 560 млн. лв. През 2019 г. ще бъдат увеличени средно с 20% и възнагражденията на педагогическия персонал като целта е през 2021 г. средствата за заплати на педагозите да са двойно повече спрямо 2017 г. За вдигането на заплатите на учителите в бюджета за 2019 г. са предвидени 330 млн. лв. Увеличават се и парите за заплати на изборните длъжности и за заетите в системата на съдебната власт. С актуализация на бюджета за 2018 г. се дават още 100 млн. лв. за заплати в МВР и 17 млн. лв. за заплати в Министерството на правосъдието. Така само за увеличение на заплатите в проекта са предвидени допълнително близо 1 млрд. лв. Общата сума за възнаграждения през 2019 г. е над 6,5 млрд. лв. Всичко това, наред с повишаването на производителността на труда, ще доведат до нарастване на заплатите в страната средно с 8,4% през 2019 г. В сферата на социалната политика са предвидени допълнително 40,4 млн. лв. (50% повече от 2018 г.) за целеви помощи за отопление. 150 млн. лв. допълнително ще се дават през всяка от следващите три години за гарантиране на финансовата рамка на проекта на Закон за хората с увреждания и проекта на Закон за личната помощ при тяхното приемане. 7 млн. лв. допълнително се дават във връзка с въвеждането на нов вид месечна помощ за деца без право на наследствена пенсия от починал родител. Само за пенсии през 2019 г. ще бъдат похарчени над 10 млрд. лв. А общата сума на средства за социално осигуряване, подпомагане и грижи е 13,945 млрд. лв., което е ръст с 870 млн. лв. 31% от всички разходи, или всеки трети похарчен от държавата лев, ще отива за пенсии и социално подпомагане. За отбрана и сигурност през 2019 г. са предвидени над 4,9 млрд. лв., което е ръст с близо 480 млн. лв. спрямо настоящата година.   Хазната ще похарчи 5,1 млрд. лв. повече 215 млн. лв. повече приходи от ТОЛ системата Разходите на държавната хазна през 2019 г. се планира да бъдат 44,457 млрд. лв. Това е с 5,1 млрд. лв. повече от очакваните разходи на държавата за настоящата година. Възможността хазната да харчи повече се дължи на очакваното повишаване на приходите с около 5,6 млрд. лв. От тях 3,4 млрд. лв. са очакваните допълнителни приходи от данъци и осигуровки. Само от вдигането на заплатите и тавана на осигуровките приходите в бюджета ще нараснат с 407 млн. лв. От вдигането на акциза за нагреваемите тютюневи изделия от 152 лв./кг. на 233 лв./кг., което влезе в сила от 1 октомври 2018 г., приходите в хазната през 2019 г. ще нараснат със 7,7 млн. лв. От въвеждането на ТОЛ системата допълнителните приходи в бюджета ще бъдат 215 млн. лв. през следващата година, и 772,3 млн. лв. за 3-годишния период до 2021 г. В бюджета са разчетени и 660 млн. лв. допълнителни приходи от отдаването на концесия на летище София.   Дългът намалява до 16,5% от БВП Държавният дълг ще се понижи от 22,2 млрд. лв. през 2019 г. (19,1% от БВП) до 22 млрд. лв. (16,5% от БВП) към края на 2021 г. От държавната хазна през 2019 г. общините ще получат 3,74 млрд. лв., което е ръст с 476 млн. лв. Собствените приходи на общините нарастват със 120 млн. лв., като 60 млн. лв. от тях ще дойдат от увеличението на данъка за автомобилите. Предвиден е и допълнителен ресурс за най-бедните общини за подобряване състоянието на инфраструктурата на територията им.   Вдигат пенсиите с 5,7% Фермерите ще се осигуряват на 560 лв. От 1 юли 2019 г. всички пенсии, отпуснати до 31 декември 2018 г., ще бъдат увеличени с 5,7%, пише в проекта на бюджет за следващата година. От средата на 2019 г. максималният размер на получаваните една или повече пенсии от един човек ще нарасне на 1200 лв. Наред с това се предвижда да бъде увеличен и максималният осигурителен доход от сегашните 2600 лв. на 3000 лв. Минималният осигурителен доход за регистрираните земеделски стопани и тютюнопроизводители още от началото на 2019 г. ще нарасне от 350 лв. на 560 лв. А минималният осигурителен доход за самоосигуряващите се ще бъде увеличен на 560 лв. за 2019 г., 610 лв. за 2020 г. и 650 лв. за 2021 г. По отношение на пенсионната политика в периода 2019-2021 г. ще продължи увеличаването на възрастта за придобиване право на пенсия от 1 януари всяка година с по 2 месеца за жените и с по 1 месец за мъжете. Необходимият осигурителен стаж за придобиване право на пенсия и за двата пола ще продължи да се увеличава с по 2 месеца всяка година до достигане на 36 години за жените и 39 години за мъжете през 2021 г. Намаляват се обаче парите за дрехи на съдебните служители – вместо до две средни бюджетни заплати на година, те ще получават до 450 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.22", "title": " 650 лева минимална заплата от януари 2021 г.\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%e2%84%962-%d0%b7%d0%b0-%d0%b8%d0%bc%d0%be%d1%82%d0%b8-%d0%b2-%d0%be%d1%87%d0%b8%d1%82%d0%b5-%d0%bd%d0%b0-%d1%80%d1%83%d1%81%d0%bd%d0%b0%d1%86/", "text": "България е втората по популярност страна сред руските купувачи на жилища в чужбина в периода от второто тримесечие на 2016 г. до първото тримесечие на 2018 г. Това показват данни на портала за имоти Tranio въз основа на търсенията на жилищни имоти в руската търсачка Яндекс. България е била най-популярната страна сред руснаците, които са искали да закупят жилище в чужбина през 2016 г. Общо за периода те са търсили информация за жилищни имоти в страната ни 980 хил. пъти. Tranio отбелязва, че България остава много привлекателна сред руските купувачи на жилища, като обичайно губи популярността си към края на годината и си възвръща позициите през първото тримесечие.  Порталът за имоти отбелязва, че страната ни е една от най-популярните туристически дестинации сред руснаците, като през 2017 г. те са я посетили 500 хил. пъти. Tranio цитира българския министър на туризма Николина Ангелкова, според която 400 хил. руснаци притежават имот в България. Испания е била най-популярната страна сред руските купувачи на жилище между второто тримесечие на 2016 г. и първото тримесечие на 2018 г. с над 1 млн. търсения в Яндекс. Иберийската страна е привлекателна за руснаците заради достъпността на цените на жилищата, близостта до морето, добрия транспорт и висококачественото образование за децата. Освен това испанските банки предоставят ипотечни кредити на чуждестранни граждани и придобитият имот може да бъде отдаван под наем. Германия е третата по популярност държава за закупуване на жилище от руснаци с близо 530 хил. запитвания през последните две години. Популярността на страната расте въпреки високите цени и конкуренцията за привлекателни оферти на пазара. Ипотечните кредити с ниска лихва от 1,5-2% стимулират търсенето на имоти и това води до повишаване на цените. Според София Буланова, инвестиционен консултант в Tranio, имотите в растящите средни и големи градове в Източна Германия имат по-голям потенциал за купувачите, които планират да отдадат имотите си под наем или да ги препродадат в дългосрочен план. Топ десет на най-популярните страни сред руските купувачи на жилища се допълва от Италия, Черна гора, Гърция, Финландия, Чехия, Франция и Полша. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.22", "title": " България е №2 за имоти в очите на руснаците\t\t\t"}
{"url": "https://trud.bg/%d0%b2%d1%82%d0%be%d1%80%d0%be%d0%ba%d0%bb%d0%b0%d1%81%d0%bd%d0%b8%d1%86%d0%b8-%d1%81%d1%82%d0%b0%d0%bd%d0%b0%d1%85%d0%b0-%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80%d0%b8-%d0%bf%d0%be/", "text": "Второкласници от СУ “Трайко Симеонов“ в Шумен бяха произведени в инспектори по коланите, след като в училището се проведе урок от интерактивно обучение на деца, част от мащабната кампания „С предпазен колан на задната седалка“. Както „Труд“ писа, в Шумен стартира обучение на 2400 деца със съдействието на местни фирми, като очакванията са момчетата и момичетата да образоват и своите родители. Инспектор Мирослав Миронов от сектор „Пътна полиция“ в Шумен изнесе беседа за опасностите на пътя. Акцентът в обучението бе ползване на предпазните колани, които спасяват живот при ПТП. От специално изготвен за целта клип децата научиха какво може да последва, ако сме немарливи пътници. „Винаги сядайте на задната седалка и поставяйте правилно колана. Освен това проверявайте дали водачът и другите пътници в автомобила са си поставили колан. Ако не са – не им позволявайте да потеглят преди да поставят обезопасителен колан“, призова инспектор Миронов. Децата оживено коментираха и темата с високите скорости. Категорични са, че тези, които карат с превишена скорост, са най-опасни на пътя. Една част от децата споделиха, че семействата им нямат лични автомобили, но са на ясно, че трябва да използват обезопасителни колани, когато се качват дори и в такси. Второкласниците обещаха да бъдат безкомпромисни към всички, които не поставят колани и винаги да им напомнят, че животът и здравето на децата и пътниците в автомобила са най-важни. Малките инспектори по коланите вече имат специални тениски и значки. Инициативата „С предпазен колан на задната седалка“ продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Второкласници станаха инспектори по автоколани"}
{"url": "https://trud.bg/%d0%b0%d0%bf%d0%b8-%d0%be%d0%b1%d1%8f%d0%b2%d0%b8-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b0-%d0%bf%d0%be%d1%80%d1%8a%d1%87%d0%ba%d0%b0-%d0%b7%d0%b0-51-%d0%bd%d0%be%d0%b2%d0%b8/", "text": "Обявена е обществена поръчка за доставката на 51 нови автомобила, предназначени за пътната агенция. Автомобилите са за областните управления, които отговарят за поддържането на близо 20 000 км републиканска мрежа, а с въвеждането на тол системата на тях ще бъдат възложени и други отговорности. Втората обособена позиция в поръчката е за доставката на два високопроходими автомобила, необходими за шофиране при тежки метеорологични условия и през високопланински райони и пресечени терени. От пътната агенция обявяват, че през тази и миналата година са бракувани 117 превозни средства, а над 65 на сто от автомобилния парк на пътната администрация е над 10-годишен, което налага неговото обновяване. Общата индикативната стойност на обществената поръчка е над 1 млн. лева без ДДС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " АПИ обяви обществена поръчка за 51 нови автомобила"}
{"url": "https://trud.bg/%d0%b0%d0%b2%d0%b0%d1%80%d0%b8%d1%8f-%d0%b2-%d1%81%d1%82%d0%be%d0%bb%d0%b8%d1%87%d0%b5%d0%bd-%d1%82%d1%8a%d1%80%d0%b3%d0%be%d0%b2%d1%81%d0%ba%d0%b8-%d1%86%d0%b5%d0%bd%d1%82%d1%8a%d1%80-%d0%bf%d1%80/", "text": "Авария в столичен търговски център предизвика наводнение, информира  . От любителски видеа става ясно, че един от етажите на мола е наводнен. Според очевидци причината е спукана тръба в няколко магазина. Заради придошлата вода ескалаторите и електричеството в някои обекти е спряно. От търговския център не отрекоха проблема, но отказаха коментар. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Авария в столичен търговски център предизвика наводнение (ВИДЕО)"}
{"url": "https://trud.bg/%d0%b1%d0%b5%d0%b7%d1%83%d1%81%d0%bb%d0%be%d0%b2%d0%b5%d0%bd-%d1%83%d1%81%d0%bf%d0%b5%d1%85-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%ba%d1%83%d0%bb%d1%82/", "text": "Тази година седмото турне на Софийската опера в Япония издигна японската публика на Седмото небе. Представянето на българите беше оценено изключително високо. Всички отзиви бяха одобрителни. Обиколката на Националната ни трупа из Страната на изгряващото слънце беше същински културен победоносен поход. От 1 до 18 октомври българските артисти преминаха през 9 японски града и изнесоха 11 спектакъла на „Турандот“ и „Кармен“. За това време те успяха да вдъхновят японците по най-разнообразни начини. Един маркетинг специалист се записа на уроци по пеене, понеже е фен на българската певица Надя Кръстева. Жителка на Токио се премени с най-скъпото си кимоно от чиста коприна специално за да гледа „Кармен“ на 5 октомври токийската зала „Бунка Канкай“. „Турандот“ така впечатли стеснителната публика на Мие, че тя за първи път в живота си се забрави и отприщи страстите с бурни аплодисменти, тропане на крака и викове „Браво!“. 91 деца от училище за изучаване на театъра „Но“ пристигнаха в гр. Иуакуне с два автобуса, за да гледат уникалната „Кармен“ като част от обучителната им програма. Цял полицейски участък в Хирошима беше потресен, че двама чужденци доброволно се предадоха с думите: „Много се извиняваме, напихме се и ви оцапахме стената“. „Чужденците постъпиха почти като японци“, коментирали впоследствие органите на реда. Извън тези нестандартни прояви на ентусиазъм и интерес, турнето беше оценено много високо и от безкрайно компетентната японска публика, и от специалистите. Типично по японски диригентът на „Кармен“ Кейтаро Харада разказва без много суперлативи как са преминали първите две постановки:“Японската публика много хареса постановката на „Кармен“. Концепцията на маестро Пламен Карталов е наистина уникална и редица критици, мениджмънтът и много важни хора на изкуството в Япония казаха, че постановката е много специална и уникална. Постановката използва по интересен начин елементи от древногръцкия театър и японския театър „Но“. Всички коментари бяха много положителни. Оркестърът звучи фантастично, хорът е наистина прекрасен и всички солисти показват цялата си страст. За Япония идването на Софийската опера е страхотен подарък, защото България е много важна страна за Япония. Радвам се, че участвам в това турне и се чувствам като член на семейството на Софийската опера и балет.“ Джуничи Нихей, президент на Japan Arts корпорейшън – импресарската компания, която кани Софийската опера и балет, също е силно впечатлен от постановката на операта на Бизе. „Настоящото представление, постановката “Кармен”, дори сред сходните постановки, е изключително необичайна. Разбрах, че г-н Карталов е вдъхновен от японската култура, по-конкретно от театър „Но“. До голяма степен, това личи и от сценичната подредба – изключително семпла, цветовете са ограничени до черно, червено – малко на брой и акцентиращи. Това има голям ефект – дори самите цветове изиграват една роля и придават атмосфера, което е много сполучливо в случая, ми се струва. Голямо впечатление ми направи и фактът, че хорът не бе просто хор, а всеки един участник бе с маска – тоест, те не бяха там в ролята си на индивидуални личности, а на вид тълпа, група с роля – те не просто наблюдаваха Кармен, те бяха в “Кармен”. “Кармен” е интересна с това, че емоциите се редуват в краткото време на постановката – внезапно влюбване, внезапно разлюбване, омраза и така нататък – тези интензивни емоции и тяхното редуване се изпитват и от групата. Тази група спомага за изпитването на емоцията, сякаш ни показва какво има вътре в сърцето на героите. От тази гледна точка те, с техните маски, бяха много интересни. И аз благодаря много… като японец. За нас, като чуем България, за какво се сещаме – разбира се ключовата дума най-често е “кисело мляко”, но ако трябва да помислим и за нещо друго, това би било разбира се, розата, българската роза, сигурно и други неща… но за мен, за нас, едно много важно нещо, заради което ценим България, това е българската опера. Тя е нещо изключително важно, ценност, която искам да представим на всеки японец. Много съм благодарен, за това, че толкова дълго време вече имам възможност да се докосна до тази ценност и се надявам оттук нататък и за в бъдеще да продължат нашите успешни взаимоотношения, за да достигне тази опера и до нашата публика.“ Ето и разказът на Йошихиро Кажи – директор и диригент на Културния център по изкуствата в префектура Мие, град Цу. „Публиката е много развълнувана. Благодаря ви много! Знаете ли, публиката в Мие е малко стеснителна – те ръкопляскат, но много рядко някой ще каже „Браво!“. Но днес имаше толкова много възгласи „Браво!“. Това означава, че представлението е било извънредно хубаво и публиката е много развълнувана. Прекрасно! Хорът също беше много добър, а това е много важно.“ Музикалният критик Юяма Рейко описва постановката на „Кармен“ така: „Директорът Пламен Карталов е повлиян за настоящата постановка („Кармен“) от мотиви на гръцката драма и японския театър “Но”. Възпятото от Брехт произведение, с което оперните ентусиасти са добре запознати, се представя в нова светлина – един отчуждаващ ефект, чрез който изразните похвати от сцената ни потопиха в истински български спектакъл. Защо “български” и какво го прави такъв? Първо, заради хоровото пеене – това е силата на българския глас и едновременното пеене. За българския народ, хоровото пеене се корени в религията и религиозната музика. Има стил в поп пеенето, наречен “sing like talking”, т.е. “напевно говорене”, но за такова “говорене като пеене” класическата опера обикновено не е подготвена и не е свикнала да чува. Тук обаче българската Национална опера успя до такава степен умело да го поднесе, че прекрасните й хористи изненадаха чудесно зрители и критици. “Кармен” представя Бизе, а “Турандот” – мелодиите на Пучини, в такава нова светлина, че несъмнено заслужават специално внимание. Без излишно притворство и преекспонирани емоции, самата мелодия сякаш ни обединява и богатството на гласовете изпълват сърцето неусетно и безапелационно. Относно “Кармен” има и още един типично “български” аспект – в предварителния план на продукцията е заложено поставянето на маски от всички членове на хора. По този начин заложеният мотив от древногръцката драма – хорът – се събужда за нов живот. “Хор без лице” – този изразен похват подсказва, че България и Гърция са съседни държави и в самото ДНК на българската култура живеят мотивите от гръцката култура, и корените на едната са дали красивата корона на другата – факт, който не може и не бива да се забравя. В центъра – сцената – червен кръг осветява и се превръща в умалена сцена, където стоят изправени само Кармен, Дон Хосе и Микаела. Обещаният испански танц, досущ като от шоу на Лас Вегас с облекла прекрасни и пищни е основен момент в постановката, който събира всички участници, отново ни дава да опитаме от вкуса на екзотичното и свежото. От друга страна, сякаш излезлият от древногръцка легенда хор с белите си маски, създава прекрасен контраст и напомня за стила на Фелини в един мощен микс от заложени идеи. По-важно от неудобната истина, изразена във въпроса “Нима вече няма нищо ново?”, е истината, представена ни от сцената – “В какво се състои същността на “Кармен”?” В резултат на тези въпроси българската Национална опера ни провокира – не с поредната романтична история – тяхната постановка далеч не бе това, а по-скоро едно задълбочено вникване в извечните и съвременни проблеми като свободата на жената или фактът, че понякога онзи, когото обичаме, не може да отвърне на чувствата ни, колкото и усилия да полагаме. Тези големи въпроси за любовта и несправедливостите, които я спъват, нерядко са нишките, които тъкат това произведение. Именно от гледна точка на креативността и свежестта си това представление заслужава най-високата оценка за режисьора и изпълнителите. Татцуо Хавата, генералният директор на Културния комплекс във Фукуи е по-спонтанен, като казва: „Беше прекрасно! Невероятно! Една страхотна „Кармен“! Браво! Браво! Благодаря ви за незабравимото преживяване. Трогнат съм до дъното на душата си. Благодаря!“ Продуцентът Киочи Хашимото пък е впечътлен от съспенса в „Кармен“: „Беше невероятно представяне! През цялото време тримата главни герои и тяхната история ни държаха на ръба на седалките! Тази драматичност и емоционалност е ключът към Кармен. Непременно елате отново, ще ви очакваме с отворени обятия. Винаги сте добре дошли! Благодаря! Чудесни бяхте! Вундаба!“ Ето и спомените на един японски режисьор и артистичен директор за предишни турнета: „Здравейте, аз съм Сугавара, арт режисьор от японска страна. Работя с българската Национална опера от самото начало, от първия път, откакто ни посещавате за концерти у нас. Българското сценично представяне е винаги прекрасно, в повечето ви постановки съм работил заедно с вас. Японските зрители винаги много се радват. Особено силен спомен и страхотно впечатление ни направи “Джоконда” – българската “Джоконда” бе достойна за награда, това е несъмнено представлението, което най-ярко остава в спомените ни. Благодаря много за това, че представяте винаги такива прекрасни оперни представления в Япония, моля за вашата подкрепа и за в бъдеще. Непременно елате отново!“ Нобумицу Хаяши – генерален директор на центъра за изкуства Хього в гр. Нишиномия, в разговор с акад. Пламен Карталов казва следното: „За архива на Вашата Опера искам да запишете: „Този път “Кармен” беше много свежо, ново, различно от всички досега представления. Аз много пъти съм виждал “Кармен”, но тази беше най-интересна и уникална спрямо всички останали. За мен беше удоволствие да я наблюдавам и преживея. Много благодаря!“ Директорът на театъра в Иуакуни Хидеки Вакабаяши: „Изключително съм развълнуван. Имаме публика, която дойде с автобуси от цяла Япония. Вашият успех е феноменален. Бързам да отбележа, че идеите на академик Пламен Карталов са реализирани великолепно. „Кармен“ спира дъха! Актьорите, хора, оркестъра Ви са на световно ниво! Браво Софийска опера! Наблюдавахме една уникална опера, която ме накара лично да се почувствам “ето, в момента съм на постановка от световна класа”. Освен това, трагично-възвишеният глас на дъщерята на Торан, принцеса Торандот, ми позволи макар и за миг сякаш да надзърна в душата на Пучини и да вникна в неговата вътрешна движеща сила по отношение написването на това произведение.“ Ясуши Муромачи работи в сферата на маркетинга, има собствен музикален канал в Youtube и ходи на уроци по оперно пеене. „Аз съм фен на българската оперна певица Надя Кръстева от 2007 година. За първи път я гледах във Виенската опера и оттогава обикалям света, посещавам всяка сцена, на която играе. Певицата има страхотно присъствие на оперния подиум. Аз харесвам гласа й. Той е много дълбок, страхотен е. Скоро пътувах до Виена, Сан Франциско и Милано – не мога да пропусна нейно представление. След като се докоснах до магията на българската опера, се записах на уроци по пеене.“ Генералният директор на културния комплекс във Фукуи потвърждава вече казаното от много други: „Вашата опера има голям авторитет в Япония. Нашата държава има желание Софийската опера да покаже много от своите спектали на наши сцени!“   Къде, кога, какво От първи до 18 октомври Софийската опера беше на гастрол в Яповия с две опери: „Кармен“ с диригент Кейтаро Харада и „Турандот“, дирижирана от Григор Паликаров. Диригент на хора е Виолета Димитрова. Общо 11 спектакъла бяха изиграни в Токио, Нагоя, Фукуи, Мие, Фукуока, Хиого, Иуакуни, Кошигая и Ибараки. В състава на „Кармен“ бяха певците: Надя Кръстева и Гергана Русекова в ролята на Кармен, Дон Хозе – Костадин Андреев и Даниел Дамянов, Михаела се изпълняваше от Цветана Бандаловска и Радостина Николаева, Тореодор – Веселин Михайлов и Бисер Георгиев, Цунига – Светозар Рангелов и Димитър Станчев, Мерцедес – Силвана Пръвчева, Фраскита – Цветелина Коцева, Данкайро – Илия Илиев, Ременандо – Красимир Динев, Хрисимир Дамянов. Трите Мойра са балетистите Матю Уитъл, Росен Канев и Кирил Иванов. В състава на „Турандот“: като принцеса Турандот – Габриела Георгиева, Калаф – Камен Чанев, Лиу – Радостина Николаева и Цветана Бандаловска, Пинг, Панг и Понг – Атанас Младенов, Хрисимир Дамянов, Николай Павлов. Император Алтум – Мирослав Андреев и Мандарин – Николай Павлов.", "date": "2018.10.22", "title": " Безусловен успех за българската култура с постановките на „Турандот“ и „Кармен“\t\t\t"}
{"url": "https://trud.bg/%d0%b8%d0%b7%d0%be%d0%b1%d0%b8%d0%bb%d0%b8%d0%b5-%d0%be%d1%82-%d0%b5%d0%bb%d0%b8%d1%82%d0%b5%d0%bd-%d0%b4%d0%b8%d0%b2%d0%b5%d1%87-%d0%bf%d1%80%d0%b8%d0%b2%d0%bb%d0%b8%d1%87%d0%b0-%d0%b1%d1%80%d0%b0/", "text": "Само за няколко дни горски служители от ДГС-Велики Преслав засякоха втори бракониер на тяхна територия. В неделя служители на стопанството по време на обход спрели за рутинна проверка ловец от Ловно-рибарско дружество-Иваново. Оказало се, че той ловува без разрешително в държавния ловен район на териториалното поделение. На нарушителя е съставен акт. През миналата година по време на груповия лов на дива свиня е установен само един нарушител, но според директора на стопанството инж. Янко Йорданов случаите на бракониерство се увеличават, заради изобилието от дивеч в държавния ловен район. Горските полагат изключителни грижи за животните, увеличават се елитните екземпляри и това привлича недобросъвестните ловци, коментира инж. Йорданов. Той предупреди всички,  които не спазват закона, че в района всекидневно се прави обход и нарушителите ще бъдат наказвани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Изобилие от елитен дивеч привлича бракониери\t\t\t"}
{"url": "https://trud.bg/500-%d0%b4%d1%83%d1%88%d0%b8-%d0%bf%d0%be%d0%b8%d1%81%d0%ba%d0%b0%d1%85%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8/", "text": "500 души поискаха оставката на вицепремиера Валери Симеонов заради . Думите на Симеонов многократно бяха излъчени по тонколоните пред Министерски съвет, придружавани с изказвания от майки и други граждани, подкрепящи исканата оставка. Чуваха се скандирания като “Народът ви мрази“ и “Оставка, боклуци“, но организаторите на протеста – майките на деца с увреждания, ясно заявиха, че искат само оставката на Валери Симеонов. Група фенове на бившата кметица на район „Младост“ Десислава Иванчева и заместничката й Биляна Петрова се опитаха да ползват протеста, опъвайки транспарант в подкрепа на двете общински служителки, които в момента са под домашен арест. Присъстваха и малобройни групи от хора с атрибути на различни политически партии и движения. Никой от тях не осъществи публично изказване. Малко след началото на протеста по обяд стотиците присъстващи преминаха бул. „Дондуков“ и се опитаха да достигнат до входа на Министерски съвет. Кордон от няколко реда полицаи осуетиха опитите за приближаване. Единствено скандирания към прозорците достигнаха сградата. Междувременно Валери Симеонов обяви, че не оттегля думите си, които били възприети погрешно. „Аз казвам истината и стоя зад своите думи“, каза Симеонов след среща в Министерски съвет преди началото на протеста. Той намекна още, че протестът е покровителстван от БСП.  ", "date": "2018.10.22", "title": " 500 души поискаха оставката на вицепремиера Симеонов (СНИМКИ)"}
{"url": "https://trud.bg/%d1%82%d0%b5%d1%85%d0%bd%d0%be%d0%bb%d0%be%d0%b3%d0%b8%d0%b8%d1%82%d0%b5-%d1%81%d0%bf%d1%8a%d0%b2%d0%b0%d1%82-%d1%80%d0%b0%d0%b1%d0%be%d1%82%d0%b0%d1%82%d0%b0-%d0%bd%d0%b0-%d0%bc%d0%be%d1%81/", "text": "Шпионажът се превръща във все по-трудна работа, тъй като високите технологии, с които биват залавяни терористи, понякога може да осуетят операции, заяви вчера директорът на израелското разузнаване “Мосад” Йоси Коен в рядка публична поява, предаде Ройтерс. “Където и да отидем, трябва да имаме предвид, че службите стават по-силни”, каза той. Коен определи “Мосад” като върха на копието в борбата с ядрените и ракетни проекти на Иран и с подкрепяните от Техеран палестински екстремисти “Хамас”. И похвали US президента Доналд Тръмп за изтеглянето на САЩ от международната ядрена сделка с Иран, както и за признаването на Ерусалим за столица на Израел.  ", "date": "2018.10.22", "title": " Технологиите спъват работата на „Мосад“\t\t\t"}
{"url": "https://trud.bg/%d0%bf%d0%b8%d1%80%d0%be%d0%b2%d0%b0-%d0%bf%d0%be%d0%b1%d0%b5%d0%b4%d0%b0-%d0%b7%d0%b0-%d1%83%d0%bf%d1%80%d0%b0%d0%b2%d0%bb%d1%8f%d0%b2%d0%b0%d1%89%d0%b8%d1%82%d0%b5-%d0%b2-%d0%bf%d0%be%d0%bb%d1%88/", "text": "Управляващата в Полша консервативна партия “Право и справедливост” (“ПиС”) спечели неделните местни избори с 32,3%, но победата й бе определена като пирова от анализатори, тъй като опозиционната “Гражданска коалиция” (24,7 на сто) победи във Варшава и в други големи градове, предаде Ройтерс. Предварителните резултати от вота поставят под въпрос популярността на “ПиС”, въпреки големите социални помощи, ниската безработица и високия икономически ръст. Получените от управляващите гласове са повече от тези преди 4 г. (26,9%), но по-малко от парламентарните избори през 2015 г. – 37,6 на сто. Най-голямото поражение за “ПиС” бе в столицата, където кандидатът за кмет на опозицията Рафал Тшасковски – 46-годишен бивш евродепутат и ексминистър на държавната администрация, получава 54,1%, надвивайки убедително съперника си Патрик Яки – 30,9%. “Гражданската коалиция” печели и кметствата в няколко други големи градове като Лодз, Познан, Люблин и вероятно Вроцлав, тъй като окончателните резултати ще бъдат обявени утре или най-късно вдругиден. В Гданск и Краков предстои балотаж на 4 ноември. Водеща сила в опозиционния съюз е партията “Гражданска платформа”, чийто бивш лидер Доналд Туск бе премиер на страната от 2007 до 2014 г., когато стана председател на Европейския съвет.", "date": "2018.10.22", "title": " Пирова победа за управляващите в Полша\t\t\t"}
{"url": "https://trud.bg/%d0%b4%d0%b2%d0%be%d0%b9%d0%ba%d0%b0-%d1%82%d1%80%d0%b8%d0%b7%d0%bd%d0%b0%d1%86%d0%b8-%d0%bf%d1%80%d0%be%d0%bf%d0%bb%d0%b0%d0%ba%d0%b0%d1%85%d0%b0-%d0%b2-%d1%81%d0%be%d1%84%d0%b8%d1%8f/", "text": "Новородените са момиченца Тризнаци проплакаха последователно в рамките на две седмици. Чудото на живота се е случило след естествено спонтанно зачеване при втората тройка, без намесата на инвтиро процедури. Шестте бебета са се родили в Аджибадем Сити Клиник Болница Токуда в София. Екипите на Акушерство и гинекология и Неонатология с помощта на анестезиологичните специалисти на болницата посрещнаха новородените, които са под наблюдение в неонатологичния интензивен сектор. Първите тризнаци са се появили след инвитро бременност и оперативно раждане в 29 гестационна седмица. Новородените са с тегло между 700 г. и 1390 г. Втората тройка деца са дошли на бял свят след спонтанна бременност, което се случва изключително рядко. Те са с тегло при раждането по около 1 кг. И шестте бебета са момиченца. Състоянието им вече е стабилно, дишат самостоятелно и наддават на тегло. Отделенията по Акушерство и гинекология и по Неонатология работят със случаи на тежка бременност, извънредни обстоятелства и раждане на недоносени бебета с екстремно ниско тегло. За шестте момиченца екипът на неонатологът д-р Радка Масларска полага няколкоседмични денонощни грижи с всички специализирани средства. Бебетата ще останат под наблюдение, докато достигнат необходимото препоръчително тегло за своята възраст, уточниха от лечебното заведение. Неонатологията осъществява грижи за новородени в риск с помощта на специализирана медицинска техника като има най-високото трето ниво на компетентност.", "date": "2018.10.22", "title": " Двойка тризнаци проплакаха в София\t\t\t"}
{"url": "https://trud.bg/2000-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d1%81%d1%82%d0%b0%d1%80-%d0%ba%d0%b0%d1%81%d0%be%d0%b2-%d0%b0%d0%bf%d0%b0%d1%80%d0%b0%d1%82/", "text": "Подмяната ще струва на бизнеса до 100 млн. лева 330 млн. лв. годишно губи хазната от неотчетени обороти Две хиляди лева глоба и запечатване на обекта грозят всеки търговец, регистриран по ДДС, който не смени или не актуализира софтуера на фискалното си устройство до март 2019 г., а тези, които не са по ДДС – до юни същата година. Това съобщи говорителят на НАП Росен Бъчваров по време на пресконференция. Той уточни, че до края на седмицата всички търговци регистрирани по ДДС ще бъдат уведомени от НАП какво трябва да направят със своя касов апарат, а на сайта на агенцията ще има и нова онлайн услуга, която също да насочи търговците какво да правят с устройствата си. Приходната агенция обяви, че 3000 сервизни фирми ще обновяват фискалните устройства, а цените на новите касови апарати започват от 150 лв. От друга страна бизнесът е притеснен от кратките срокове за смяна на фискалните устройства, както и разходите, които ще бъдат значително по-високи от първоначалните оценки. Тази позиция изрази Станислав Попдончев – главен финансов директор на Българска стопанска камара (БСК). Подмяната на фискалните устройства се налага само при старите апарати, на повече от 4-5 години, според новата наредба. По-скоро закупените касови апарати ще имат нужда само от актуализиране на софтуера или хардуера. Промените се правят, за да може касовите апарати да изпращат информация до НАП за отчетения оборот на всеки 5 минути, а не както сега – в края на деня. Промените засягат почти всички търговци – лекари, хотели, търговци на дребно, куриерски фирми, таксиметрови шофьори. Дори и градският транспорт в някои градове ще бъде засегнат, отчитат работодателите. По техни сметки около 100 хиляди устройства ще трябва да бъдат подменени – или софтуерно, или изцяло с нов фискален апарат, както и 10 хиляди фискални принтера също са за подмяна. Все още не може да се изчисли какъв точно ще е разходът за бизнеса, тъй като не са ясни както цената на новите касови апарати, така и цената на новия софтуер. Но по сметки на БСК, ако цената на един касов апарат е между 200 и 500 лв., бизнесът ще трябва да плати между 40 и 100 млн. лв. за промените. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.10.22", "title": " 2000 лв. глоба за стар касов апарат\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b4%d1%83%d0%bc%d0%b8%d1%82%d0%b5-%d0%bd%d0%b0-%d0%b1%d0%be%d1%80%d0%b8%d1%81%d0%be%d0%b2-%d1%81%d0%b0-%d0%bf/", "text": "Думите на Борисов са по-цинични и от тези на Симеонов – той избра властта и парите пред състраданието към болни деца и съпричастието към мъката на майките. Това написа лидерът на БСП Корнелия Нинова в профила си в социалната мрежа Фейсбук във връзка с протестите на майките на деца с уверждания, създалата се ситуация при патриотите и стабилността на кабинета. „Днес той заяви, че няма да поиска оставката му, защото ще падне правителството. Между състраданието към болни деца и съпричастието към мъката на майките, от една страна, и властта и парите – от друга, той избра властта и парите. По този начин той подкрепя казаното от вицепремиера. Всъщност казаното от Симеонов изкара на показ истинското лице на Борисов. За тези хора няма нищо свято – нито майчинството, нито болката на дете. За тях е важно само да са на власт и да си разпределят постове и поръчки. Премиерът отново погазва всякакви етични и конституционни правила, твърдейки, че ако не управлява той, ако президентът Радев направи служебен кабинет, ще последва хаос. Това е ред, установен от Конституцията и законите на страната, това е част от правовата държава. По-голям хаос от това, което сега прави Борисов, няма как да има.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.10.22", "title": " Корнелия Нинова: Думите на Борисов са по-цинични и от тези на Симеонов"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%bd%d0%b0-%d0%bf%d1%80%d0%b8%d0%b5%d0%bc%d0%b0%d1%82%d0%b5%d0%bb%d0%bd%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%be%d0%b4%d0%be%d0%b1%d1%80%d0%b8/", "text": "Държавната приемателна комисия одобри новия мост между Велико Търново и с. Шемшево, който прекосява р. Янтра. Движението вече е пуснато, а със строителството на съоръжението е възстановена най-пряката връзка между старопрестолния град и населените места Шемшево, Пушево, Леденик, Буковец и Керека. Подобрен е и достъпът до Западната промишлена зона. Новият мост е по-висок, по-широк и с по-голяма товароносимост от стария. Монтирано е енергоспестяващо улично осветление, което обхваща както пътното съоръжение, така и подхода към Велико Търново и продължава до индустриалния район. Изградено е и пътно отводняване. Монтирани са нови парапети, предпазни съоръжения и пътни знаци. Строителството бе наложително заради частичното рухване на свода на старото съоръжение, причинено от обилните снеговалежи през миналата година. Веднага след конституирането на 44-о Народно събрание и след сформирането на настоящето правителство проектът за моста бе внесен в Междуведомствената комисия за възстановяване и подпомагане, а необходимите средства бяха осигурени от държавния бюджет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Държавна приемателна комисия одобри новия мост между Велико Търново и Шемшево"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%81%d1%82%d0%b2%d0%be%d1%82%d0%be-%d0%b8-%d1%81%d1%8a%d1%8e%d0%b7%d0%b0-%d0%bd%d0%b0-%d0%bf%d0%b8%d1%81%d0%b0%d1%82%d0%b5%d0%bb%d0%b8%d1%82%d0%b5/", "text": "Алеята на писателите в уникалния комплекс Двор на кирилицата в старата столица Плиска се обогати с ликовете на още осем заслужили творци в понеделник. На тържествена церемония бяха открити бюстовете на любимите български автори Йордан Йовков и Дора Габе, и на руските класици Лев Толстой, Александър Грибоедов, Иван Крилов, Антон Чехов, Илф и Петров и Марина Цветаева. Президентът Румен Радев не можа да уважи поканата на домакините, а от Президенството изпратиха благодарности за усилията и вдъхновението на създателя на Двора на кирилицата Карен Алексанян. „Приемете поздравления за инициативата Ви, от която черпим потвърждение, че човешкият талант и просветеност съдържат най-силния заряд за духовно сближение и напредък на обществата“, се казва в писмото. От Съюза на българските писатели също поздравиха комплекса за знаменателното събитие. В обръщението на творците се казва, че т.г. съюзът навършва 105 г. от създаването си и писателската общност у нас винаги е работила и ще работи с почит към Кирилицата. Комплексът получи специални благодарности и от посланика на Израел у нас г-жа Ирит Лилиан за подобаващото отбелязване на 130-та годишнина от рождението на обичаната поетеса Дора Габе. Поздравителни адреси дойдоха и от Историческият музей, и от Община Добрич. Общо 30 са авторите увековечени в Алеята на писателите в уникалния комплекс в Плиска. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Президенството и Съюза на писателите поздравиха Двора на кирилицата\t\t\t"}
{"url": "https://trud.bg/%d0%b2%d1%81%d0%b8%d1%87%d0%ba%d0%b8-%d0%bf%d0%be%d0%bb%d1%83%d0%b4%d1%8f%d1%85%d0%b0-%d0%b7%d0%b0%d0%b4%d0%b0%d0%b2%d0%b0%d1%82-%d1%81%d0%b5-%d0%b8%d0%b7%d0%b1%d0%be%d1%80%d0%b8/", "text": "На пръв поглед не се случва нищо особено, всеки остава верен на навиците си. Но всичко е преувеличено, гротескно, абсурдно. Това могат, това правят. Волен Сидеров се прегърна с Бареков с илюзията, че едно плюс нула прави десет. Прие ги Борисов, още по-абсурдно. Но нали Волен крепи кабинета – мъчи се Менда Стоянова да го обясни пред неумолимата Мария Цънцарова. Междувременно Волен Сидеров спря своята телевизия, без да обясни защо. Размърда се дори СЕМ с дежурното извинение, че това не е в неговите компетенции и не носи никаква вина. От празния екран ни посъветваха да питаме правителството, нещо намекнаха за лошия вицепремиер Симеонов. Той от своя страна, за да покаже непукизъм, разказа, че за предишните избори спрял временно телевизията си, за да може Волен да спечели гласовете, които са му нужни. Нищо не се разбра. Нима хората толкова не понасят партийните телевизии, че реагират само когато ги спрат. Ами сега , какво ще прави БСП с телевизията, която тя прави, но няма да се нарича партийна? Така или иначе, истината прозира – правят се на интересни заради идващите избори. Клатят лодката, а после ще се катерят по нея, за да не се удавят. Друг един от тази група, тръгнал от котилото на Бареков, за да го изостави бързо и да яхне вълната на кресливия патриотизъм срещу притока на мигранти, заложи отново на същата карта и като се възползва от престъплението в Русе провъзгласи, че циганите са ни „обявили война“. Ни повече, ни по-малко. С присъщия му истеричен патос суперпатриотът призова за „нахлуване на жандармерия, здрав бой, арест, съд и присъда.“ А, да, и „хубава химическа кастрация“ на „приматите“. Никой дори не се сеща, че той нарушава конституцията си с този расизъм и човекомразие. Засега не е ясно дали ще остане при пазещия равновесие трети член на групата по интереси, но личи , че залага на настъплението на модерния национализъм в световен мащаб, за да влезе отново в Европарламента. Не съм никакъв либерал, мулти-култи или каквото и да било от тази порода, нямам никакви политически амбиции, трудно сдържам гнева си от престъпната наглост на „мургавите ни събратя“ по израза на Джеки Вагенщайн, но не приемам да бъдат наричани всички цигани примати и да водим война с тях. Защото ще се окаже, че войната ще си я докараме сами. Затова ще ви разкажа една кратка история от това лято. В Равадиново, Бургаско, където е къщата на Христо Фотев и където пред всяка къща е свил гнездо един щъркел , едно момиче, което още не е завършило гимназия, по собствена воля и съвсем безплатно, организира един клас от млади ромчета, които учи на четене, писане и смятане. Урежда с директорката на местното училище да й отстъпят за лятото една учебна стая и събира децата. Всички те идват с желание, стараят се и се гордеят със своя клас. Привлечени от собствените си деца, на уроците идват и две от майките. Всички наричат невръстната учителка „госпожата“. БНТ дори излъчи репортаж за равадиновската „госпожа“. И така до края на лятото. А ние непрекъснато се оправдаваме , че малките циганета не искат да учат. Не събуждаме ли лошото в тях, гонейки дребнавите си цели? Човещината, търпимостта към другите, помощта към нуждаещите се са присъщи черти на нашия народ. Това го знаем и сме възпитавани в този дух от своите баби и дядовци още. И това няма нищо общо с идеологии и политики. И в цялата тази атмосфера на фалшиви сензации и себеоплакване съвсем на място дойде друга новина – за крещяща проява на простащина от българи, написали на паметника в Хирошима „Само Локо.“ И отново се отприщи една река от обвинения, проклятия и самобичуване що за тъп и невъзпитан народ сме. Как е възможно такова кощунство – да пишеш върху паметника на жертвите от атомната бомба в края на Втората световна война. Карталов се опита да обясни, че надписът не е върху паметника, но никой не го изслуша. Дори се заговори, че може да го махнат от поста му, защото не се извинил. Извиниха се обаче от Министерството на външните работи. За смекчение все пак бе изтъкнато, че виновниците сами си признали и си платили глобата, която била хиляда долара. Три дена се виха тези жалби все от едни и същи оплаквачи, готови да погребат България, за да изтъкнат себе си, собствената си значимост и отдаденост на „европейските ценности“, за да стане известно накрая, че работата съвсем не стои така и провинението на нашите запалянковци не е така вулгарно. Мислех да пиша за съдбата на партийната журналистика по повод скандала с вестник „Дума“, но не ми се навлизаше в зоната на вътрешнопартийните борби в БСП. Не е моя работа. А и това е безсмислен спор – дали вестникът се командва от председателя на партията или от изпълнителното бюро. Вестникът се командва от съвестта на своите автори и от никой друг. Да не би Стефан Продев да го командваше някой началник или някакъв орган? Боже опази! Много истина има в писмото на протестиращите фигури, но прозира и една премълчана истина. Те се сетиха да защитават свободата на словото едва, когато замириса на избори и на депутатски места. Спирам дотук.   Български екзит на БНТ Колко просто се оказа това решение , за което говореха мнозина, но изглеждаше като кощунство – България да се откаже от това скъпо, тъпо, безсмислено и несправедливо музикално сборище , наречено Евровизия. Всичко друго може да се прости, но има ли поне една песен от Евровизия, която са си спомняте? Поне от българските участия да се спомняте нещо? Предишното ръководство се оправдаваше с обществения интерес. Нищо подобно, интересът беше само на шепа хора, които се размятаха насам – натам на наши разноски. И ето, че решението беше взето без превземки, без уговорки. Отдъхнете си, уважаеми зрители.      ", "date": "2018.10.22", "title": " Всички полудяха – задават се избори\t\t\t"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%b0%d1%80%d1%85%d0%b8%d1%82%d0%b5%d0%ba%d1%82-%d0%bd%d0%b0-%d0%b1%d0%b5%d0%bb%d0%b3%d1%80%d0%b0%d0%b4-%d0%bc%d0%b8%d0%bb%d1%83%d1%82%d0%b8%d0%bd/", "text": "Главният архитект на Белград Милутин Фолич дойде в София по покана на архитект №1 на столицата ни Здравко Здравков, за да участва в дискусията „Разговори за града“. Той разказа за трансформацията, през която Белград преминава, за да стане по-екологичен и функционален. Пътят на сръбската столица е към повече велоалеи и по-малко коли по улиците и експанзия на пешеходните зони, които са нараснали с 20 000 кв. м. Белград върви към пълноценно използване на природата – на мястото на стара жп-линия създават един от най-дългите паркове в Европа. Белград съчетава културното си наследство с иновации – строят мост – модерно произведение на изкуството до крепостта Кале Мегдан. Белград се обновява по стъпките на арх. Ян Геел, както и София. „Труд“ разговаря с арх. Фолич за всички тези промени. – Арх. Фолич, често хората представят дадена промяна като две снимки – едната изобразява нещо преди то да се промени, а другата – ефекта след това. Вашата презентация в София беше за трансформацията в градоустройството, така че ще Ви помоля да представите Белград като една от тези „преди и след“ снимки. Опишете как е изглеждал градът Ви на фотографията преди трансформацията, към която го водите, и как ще изглежда след нея? Какво ще се промени? – Преди 4 години и половина намерихме град напълно направен за колите. Това е концепция от 60-те години, когато автомобилите препълваха улиците, направени с повече платна за колите и по-малко място за пешеходците. Така че преди тогава направихме напълно нова стратегия, която е сходна с тази на София днес и е за промяна на столицата ни от град на колите към град на хората. Това е концепция на арх. Ян Геел от 70-те години и повечето градове в света в момента се движат в тази посока. Белград не беше един от тези градове, защото там имаше три трудни десетилетия заради войните и възстановяването от тях. Така че ние трябва да последваме тази концепция сега, когато и София го прави. Живеем в един район – Балканите, където има сходно мислене между хората и сходни стандарти на живот. Затова сътрудничеството между София и Белград. И двата града ще спечелят от обмяната на идеи и опит, с които да си помагат в прехода от минало към бъдеще. Белград, който заварихме преди 4 г. и половина, беше град напълно отделен от реките, град с доминиращи над пешеходците коли, и град, където все още имаме изолирани индустриални райони. Така че очертахме три основни цели: първо, да преместим тази индустрия от центъра на града към перифериите, а с нея преместваме и железопътната инфраструктура към нея. Втората цел е живота в града да се върне към реките, защото имаме две великолепни реки – Сава и Дунав, които не използваме пълноценно. Белград преди 4 г. имаше само няколкостотин метра поречие, до което може да се стигне от центъра – индустрията и релсите препречваха пътя на хората. Така че напълно премахнахме тези релси и ги превърнахме в линеен парк, който сега парче по парче превръщаме в свързващо звено между града и реката. Улиците в града стават в път към реката. Грижим се за публичните пространства близо до реката с място за колоездачи, за деца, за спортуване и т.н. Третата ни цел е превръщането на столицата ни в град на пешеходците. Да поставим пешеходците, колоездачите и градския транспорт като приоритет. Ако остане място за колите – добре, но ако не остане, не е такъв проблем. – Това са доста драстични решения за града. Как убеждавате хората да приемат тези големи промени, свързани с по-непопулярни решения за града? – Ако управлявате сериозно и искате като краен резултат да повишите стандарта на живот на всички граждани, трябва да вземете сериозни мерки, които в началото не всички разбират. Промяната винаги предизвиква критики. Каквато и трансформация да правите, в който и град да е тя, без значение дали е добра или лоша, винаги ще има хора, които няма да я одобрят. Това е така, защото те са свикнали със старото положение на нещата, дори то да е лошо. Както има жени, които остават при мъжете си, които ги бият. Същото е с градовете – свикнали сме с недобри неща, които сме заварили като наследство. Стоим си на тесните тротоари, стоим в колите, дишаме мръсен въздух и т.н. Но хубавото за Белград и София е, че сме закъснели. Защото можем да видим какво се е случило при трансформациите на другите градове. Хората от София или Белград могат да отидат във Виена, в Любляна, в Цюрих, и когато се върнат да ни кажат дали им харесва там или не. Така те могат да имат ясна представа и да изберат по какъв начин да живеят в градовете си. Проблемът е, че сме бедни страни и гражданите не могат да пътуват толкова. Така че нашата работа като главни архитекти и да презентираме възможно най-много това, което се случва по света. А той се променя бързо, и градовете, които не го настигат, остават в периферията. Не е нужно, обаче някой във Виена да живее по добре от друг в София. Промените от австрийската столица могат да се направят и в българската или сръбската. И когато тези промени се случат, опозицията сама ще промени гледната си точка. Например, в Белград разширихме пешеходната зона с около 20 000 кв. м. Това е много голямо, почти двойно разширяване. Планираме да добавим към него още 50 000 кв. м пешеходни зони. Това е много драстична промяна. Когато я започнахме, имаше многобройни протести, но когато я приключихме, същите хора които негодуваха срещу пешеходните пространства, започнаха да ги защитават от колите. Това е огромна промяна. Така че, когато стартираме следващото разширяване на пешеходната зона, ако пак има съпротива, тя ще е много по-малка. Защото хората от районите, където няма такива зони виждат, че там, където има, е много по-добре и цените на апартаментите се вдигат. Мисленето на гражданите се променя, когато обещаете нещо и го изпълните. Веднъж направите ли го, те ще го разберат. – Как се грижите ремонтите на улици и изграждането на пешеходни зони да се получат качествено, естетически издържано и гражданите да са доволни от изпълнението им? Какъв контрол извършвате? – Мисля, че липсата на качество е често срещан проблем. От тези 20 000 кв. м пешеходни зони, които направихме в последните години, някои обекти са много добре изградени, но относно изпълнението на други изобщо не сме доволни. Понякога най-изгодното финансово предложение за даден ремонт не е качествено. Затова въвеждаме нови правила за настилките в града. В тях казваме, че в центъра трябва да има каменни павета, не бетон например. Имаме разписани правила за всеки район от града и тяхното спазване подобрява нивото на ремонтите. Но качеството на ремонтите остава зависимо от фирмите, които ги извършват, и проектите, които се изпълняват. Някои компании ще направят по-добри проекти, други – не. Ако, обаче поставяме твърде високи критерии в конкурсите за обектите, някои ще се оплачат, че фаворизираме някого и т.н. Така че трябва да се придържаме към баланса. Сега сме в началото на процеса на обновяване и в неговия ход ще установим кои архитекти се справят добре и кои-не. Качеството ще се подобрява с всеки направен квадратен метър. Ние не можем да извикаме едни момчета от Германия, които да ни направят реконструкциите. Сами трябва да обучим и хора тук, които ще грешат в началото. За пешеходните пространства поканихме за помощ едни от най-добрите чуждестранни архитекти като Ян Геел. Опитахме се да се научим от техния опит, което също помага на местните архитекти да се справят с поставените им задачи в града. Но тази промяна не може да се постигне за една нощ. – В София предстои да бъде решено къде да бъдат разположени сити-тата, а тази година ограничихме с нов закон височината на сградите в града. Понякога, обаче строежа на високи сгради предизвиква известно недоволство. Как стои въпросът с небостъргачите в Белград? Какви правила имате за височината им и в коя част на града ги разполагате? – Не мисля, че е грешно да се строят небостъргачи. Те са добър начин за промяна на града. Защото ако целим град за хората с условия те да могат да се разхождат, да карат колело, да използват градския транспорт, трябва да имаме добра плътност и добър микс от функции на пространствата. Така че строежът на небостъргачи е добро нещо, но той трябва да бъде контролиран. В Белград имаме някои правила за високите сгради. Едно от тях е, че в историческия център не разрешаваме строежа на небостъргачи. Но има други райони, в които искаме строителство на високи сгради, за да използваме територията там максимално подходящо. Тази територия е близо до центъра на града, и ако там сложим ниски сгради, не я използваме пълноценно. Ако правим компактен град с небостъргачи, ще имаме повече хора в границите му. Ако позволим безконтролно нарастване на границите на населеното място, ще се нуждаем от повече инфраструктура, повече автобуси, повече метро и още от много други инвестиции. А нямаме финансовата възможност да си позволим такова нещо. Така че искаме компактен град и небостъргачи, но контролирано построени. Въведохме едно правило, което горещо ви препоръчвам да следвате и в София. То е, че при строежа на небостъргачи трябва да се спазва определено съотношение. Защото има няколко неща, които дефинират какво представлява този тип сграда. Небостъргачите са здания в определено съотношение. В Белград то е едно към три минимум и прави високата сграда елегантна. При неправилно съотношение тя няма да изглежда като небостъргач, а като прасе. А ние не искаме да строим сгради-прасета, а балерини. Красиви и елегантни здания, защото те ще се виждат и ще изпъкват на фона на по-ниските сгради. Така че, когато някой иска да строи небостъргач, трябва да го направи извън центъра на града и по въведените правила. Не разрешаваме на инвеститорите да не ги следват. Освен това небостъргачите в Белград трябва да са над 100 м високи. – Как се грижите за опазването на сградите-паметници на културата и как ги предпазвате от недобросъвестно стопанисване? – Имаме Агенция по запазването на паметниците и който иска да променя сграда от културното наследство, трябва да го направи при условията на това ведомство. Винаги има хора, които се опитват да заобикалят правилата, и не ги е грижа за наследството, а само за печалбата. Но ние се борим с това постоянно. Трябва да пазим културното си наследство, с ново не можем да се сдобием. Ако строим до старинните сгради, не трябва да правим тяхно копие, а нещо модерно. Трябва да строим модерни сгради, но кореспондиращи си със старинните и да ги строим, уважавайки културното си наследство. Трябва да реконструираме паметниците на културата и да ги представяме на хората. – Какви стъпи предприемате, за да направите Белград по-екологичен? – Предприемаме транспортни промени, добър градски транспорт, намаляване на колите и увеличаване на пешеходните зони, правим велоалеи, премахване на индустрията от центъра. Всичко това са екологични стъпки. Въздуха, който дишаме, е основният екологичен и жизнен стандарт в града. Ако дишаме метали, не можем да кажем, че стандартът ни на живот е висок. Чистият въздух повишава този стандарт. Друга важна стъпка, която правим е рециклирането. Белград има много да напредва в тази област. Поставяме всички кошчета по улиците според нови правила, които създадохме. Всички те – от най-малкото до най-голямото, трябва да имат опция за разделно изхвърляне на боклука. Въвеждаме тази мярка и за малките кошчета, не защото те имат кой знае какъв потенциал да генерират рециклирането на много отпадък. Целта да ги правим по този начин е оправдана, защото така променяме мисленето на хората. Когато виждат всяко кошче разделено на опции за стъкло, хартия и пластмаса, те ще свикнат да изхвърлят разделно и в дома си. Любляна, например, е на първо място в света по рециклиране, по добри са от Стокхолм и Копенхаген. Това е така, защото гражданите им сепарират 60% от боклука си още вкъщи. Хората се нуждаят от условия, за да събират отпадъците си разделно. Ако отидем навън със сепариран вкъщи боклук и няма кошче, където да го изхвърлим разделно, просто следващия път няма да го разделяме и вкъщи. Така че управата на градовете трябва да се погрижи да са налице всички условия за една промяна, чак тогава хората ще променят навиците си. Това важи не само за рециклирането на боклука, но и за въвеждането на велосипеден транспорт например. Пътят, по който и София се променя, е добър и дори да има опозиция, умните управляващи винаги слушат какво казват хората, но знаят как да разделят конструктивната от деструктивната критика. Нашият гост  Арх. Милутин Фолич в момента е главен архитект на Белград. Роден е през 1979 г. в Прищина. През 2004 г. завършва архитектурния факултет в университета в Белград. Има архитектурни проекти, както в Сърбия, така и в Израел, Бразилия и Виетнам. През 2008 г. основава архитектурното бюро Folic Arhitects doo. ", "date": "2018.10.22", "title": " Главният архитект на Белград Милутин Фолич пред „Труд“: Строим небостъргачи – балерини\t\t\t"}
{"url": "https://trud.bg/%d0%b7%d0%b0%d1%89%d0%be-%d0%bf%d0%be%d0%bb%d1%83%d1%87%d0%b0%d0%b2%d0%b0%d0%bc%d0%b5-%d1%82%d0%be%d0%bb%d0%ba%d0%be%d0%b2%d0%b0-%d0%bc%d0%b0%d0%bb%d0%ba%d0%b8-%d0%b7%d0%b0%d0%bf%d0%bb%d0%b0%d1%82/", "text": "Ако пазарните условия у нас бяха подобни на тези в ЕС, заплащането на труда би следвало да нарасне значително Ако зададем въпроса защо заплатите в България са толкова ниски на представители на политическия или икономическия елит на страната, ще получим стандартния отговор, че получаваме това, което сме произвели, и че само нарастването на производителността на труда може да увеличи нашите доходи. Иронията на ситуацията е в това, че ако въпросът беше само в производителността, то заплатите би трябвало да бъдат около два пъти по-високи. Това е така, защото нашите заплати са под 20 на сто от средните в ЕС, докато БВП на глава от населението се колебае около 40 процента от средния в ЕС, в зависимост от това, дали сравнението е направено на база паритета на покупателната сила на националните валути или въз основа на текущия валутен курс и пазарните цени. С други думи, ако пазарните условия у нас бяха подобни на тези в ЕС, заплащането на труда би следвало да нарасне значително. Подобни отклонения има и в останалите посткомунистически държави-членки на ЕС. Следователно, проблемът е не само в ниската техническа производителност, но и в това, как се разпределя доходът между труда и капитала. За да имаме постоянна деформация на разпределението в полза на капитала, трябва да наблюдаваме постоянен недостиг на капитал и свръхпредлагане на работна сила. Недостигът на капитал започна със стихийната и често абсурдна приватизация, извършена при отсъствието на реален капиталов пазар и често при грубо нарушение на законите на страната. В тази обстановка приватизацията се превърна до голяма степен във враждебно изкупуване (assets stripping), т.е. закупуване на производствени активи с цел разпродажба на наличното оборудване и затваряне на предприятието. На макроравнище това доведе до унищожаване на част от капитала и нарастване на безработицата. Това е една от причините за недостига на капитал и свръхпредлагане на работна сила. Разбира се, предлагането на капитал зависи впоследствие от интензивността на инвестиционния процес. По принцип, високата доходност на капитала би следвало да привлича външни инвестиции и да доведе постепенно до изравняване на доходността с тази в ЕС. Периодът преди глобалната финансова криза действително се характеризира с интензивен приток на чуждестранен капитал, но този източник рязко се съкрати в следкризисния период, като продължава да намалява. Вътрешните спестявания, макар и по-високи в сравнение с 90-те години и началото на новото хилядолетие, са все още недостатъчни, за да променят съотношението между предлагането на работна сила и капитал. Фундаменталните причини за недостатъчните външни и вътрешни инвестиции са свързани с инвестиционния климат и в частност с непрозрачните публични финанси, макроикономическите ограничения, наложени от режима на валутен борд, бюрократичните спънки, правораздавателната система и други добре известни фактори. С влизането на България в Европейската общност стана възможно решаването на проблема със свръхпредлагането на труд по друг начин – чрез износ на работна сила. Както показват изследванията, ниските заплати са основна мотивация за търсене на работа в чужбина. Това обстоятелство е особено характерно за България, в сравнение с всички останали нови страни-членки, където технологичната специализация и разделението на труда играят основна роля при миграцията на работната сила. При това, миграционните процеси у нас, с някои изключения, са значително по-слаби, в сравнение с останалите страни от Източна Европа, което обяснява донякъде изоставането в областта на заплатите. Географската отдалеченост от икономическия център на ЕС, културно-езиковата бариера и квалификацията на работната сила са основните причини за относително по-слабата миграция на работната сила от и към България. Процесите, които протичат на пазара на труда, в контекста на трудовата миграция, са изключително интересни. По принцип, запазващото се неравновесие между труда и капитала действа понижаващо върху работните заплати, но пък стимулира трудовата емиграция. Нарастващата емиграция, с известно закъснение, въздейства стимулиращо върху нарастването на заплатите. В последна сметка преобладава процесът на ускоряване нарастването на трудовите възнаграждения. Основният довод на бизнеса против тази тенденция на нарастване на заплатите, се свежда до това, че увеличаването на заплащането на труда не бива да превишава нарастването на производителността на труда. В случая се сблъскват две теоретични тези. Едната е тази на неокласическата школа и бизнеса, която твърди, че заплатите трябва да следват производителността на труда. Другата е кейнсианската концепция на ефективната работна заплата, според която високите заплати сами по себе си стимулират нарастването на производителността. В българските условия и двете концепции се потвърждават, т. е. има връзка както между производителността и заплатите, така и между нарастването на заплатите и последващото нарастване на производителността. Следва да се има предвид, че сближаването на пазарните условия между България и останалите държави от ЕС, задължително предполага и приближаване на структурата на първичното разпределение на доходите, т. е. сближаване на дела на заплатите и дела на печалбите в България с тези, които преобладават в ЕС като цяло. Този процес неизбежно изисква заплатите да нарастват изпреварващо по отношение на производителността. Наличието на последващ положителен ефект по линията на ефективната работна заплата прави тази тенденция по-поносима от гледна точка на капитала. Нарастването на трудовите възнаграждения има и други положителни последици. По-високите заплати стимулират притока на работна сила към страната, което смекчава негативните демографски последици от трудовата миграция, като същевременно компенсира временния недостиг на работна сила. Държавата би следвало също да има отношение по въпроса за справедливото разпределение на доходите. Практически това може да се реализира или по линията на данъчно-преразпределителните отношения, или чрез политиката на доходи. От гледна точка на преразпределението плоското данъчно облагане без необлагаем минимум прави невъзможна някаква по-действена социална политика. При политиката на доходи, реално единствените инструменти са минималната работна заплата и заплащането в публичния сектор. От гледна точка на минималната работна заплата правителството се намира между противоположните позиции на профсъюзите и бизнеса. Предвид продължаващото вече десетилетия относително пренебрегване на заплатите, правилно би било възприемането на дългосрочна политика на ускорено и предвидимо нарастване на минималната работна заплата. Тази политика е неизбежна, предвид запазващото се изтичане на работна сила извън страната. При това, вследствие отсъствието на необлагаем минимум, хората с ниски заплати са особено заинтересовани да търсят работа в чужбина, където те на практика не плащат подоходни данъци, т. е. минималните възнаграждения са особено важни за запазване на работната сила в страната. Парадоксално, ускоряването на нарастването на заплащането на труда не е в интерес само на наемните работници. Поначало наличието на диспропорции в разпределението на доходите означава неоптимално използване на производствените ресурси и загуба на национален доход. Увеличаването на трудовите доходи неизбежно ще стабилизира вътрешното търсене, ще ускори растежа, както и нарастването на производителността и инвестициите. Разпределението между труда и капитала ще се измени до известна степен в полза на работната сила, но общият обем на доходите на капитала ще нараснат. Трябва да се има предвид също така, че действат и противоположните тенденции- технологичният прогрес, поне на този етап, води до намаляване дела на работната заплата в структурата на БВП, макар че този дял в страните с развита пазарна икономика остава значително по-висок от наблюдавания в България. При интелигентна политика на доходи България има шанс да обърне много от отрицателните тенденции в своето социално-икономическо развитие, характерни за последните почти три десетилетия.                                        ", "date": "2018.10.22", "title": " Защо получаваме толкова малки заплати?\t\t\t"}
{"url": "https://trud.bg/%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b8%d1%8f%d1%82-%d0%bf%d0%be%d1%81%d1%80%d0%b5%d0%b4%d0%bd%d0%b8%d0%ba-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80-3/", "text": "Общественият посредник на Община Благоевград д-р Валентин Василев и заместник-декан на Правно-исторически факултет при ЮЗУ „Н.Рилски“ участва в двудневна международна регионална конференция, организирана от Института по публична администрация на тема „Европейски ценности и обучението на публичната администрация“. Това съобщиха от общинския пресцентър. Доц. Василев беше единственият представител на университетската общност по „Публична администрация“ и участва по персонална покана от ръководството на Института. Той изнесе доклад на тема „Университетско обучение на студентите по „Публична администрация“ – добри практики“, като представи опита на ЮЗУ Н.Рилски и Община Благоевград в изграждането на устойчиви и иновативни учебни програми, в които се съчетават практически научни изследвания, теоретични знания и нови управленски концепции. В доклада бяха представени добри практики при реализацията на научни изследвания с акцент върху непосредственото им приложение в работата на публичната администрация в области като мотивация и мотивационни стратегии; менторство и наставничество; работа с местните заинтересовани страни; ролята на обществените посредници в разработването на ефективни местни публични политики и други. На срещата участваха представители на идентични на Института по публична администрация структури в Гърция, Румъния, Албания, Белгия и други, както и повече от 70 представители на административни структури на централната изпълнителна власт. Института по публична администрация и неговия изпълнителен директор г-н Павел Иванов вече изпратиха и писмени благодарности на ръководствата на Община Благоевград и ЮЗУ Н.Рилски за отличната съвместна работа и високото равнище на представените на форума идеи и резултати, показващи отличната координация в  работата между двете институции.", "date": "2018.10.22", "title": " Общественият посредник на Благоевград д-р Валентин Василев взе участие в международна конференция"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b4%d1%83%d0%b1%d0%b0%d0%b9%d1%81%d0%ba%d0%b0%d1%82%d0%b0-%d0%bf%d0%b0%d1%82%d1%80%d1%83%d0%bb%d0%ba%d0%b0-%d0%b7%d0%b2%d1%8f%d1%80-%d0%b2-%d0%ba%d0%be%d1%8f%d1%82/", "text": "При посещението си Дубай премиерът Бойко Борисов  част от супер автомобилите, с които местната полиция е известна по цял свят. В Центъра по операциите Борисов се качи зад волана на луксозен джип, който е най-новата придобивка в гаража на дубайските пазители на реда. Beast Patrol („Звяр патрул“ – анлг.ез.) е продукт на сътрудничеството между полицията, местният производител на спортни коли W Motors, и базираната в Абу Даби Safe City Group. Представен за пръв път само преди седмица на изложението GITEX Technology Week, „звярът“ е определен като „най-модерната полицейска кола в света“. За техническите му характеристики все още не се знае почти нищо и предстои те да бъдат обявени, но агресивният дизайн обещава сила под капака. Beast Patrol е не само огромен и заплашителен, но е снабден с най-модерните технология за борба с престъпността, а това, което впечатлява още от пръв поглед са множеството дисплеи на предното табло – седем на брой – и почти пълната липса на механични бутони. Разбира се, той получава и подобаващ номер на регистрационната табела – 999.    ", "date": "2018.10.22", "title": " Вижте дубайската патрулка звяр, в която Борисов се качи (СНИМКИ, ВИДЕО)\t\t\t"}
{"url": "https://trud.bg/%d0%b4%d0%b6%d1%83%d0%b7%d0%b5%d0%bf%d0%b5-%d0%ba%d0%be%d0%bd%d1%82%d0%b5-%d0%b8%d1%82%d0%b0%d0%bb%d0%b8%d1%8f-%d0%bd%d1%8f%d0%bc%d0%b0-%d0%b4%d0%b0-%d0%b8%d0%b7%d0%bb%d0%b5%d0%b7%d0%b5-%d0%be%d1%82/", "text": "Италия няма да излезе от Европейския съюз или да се откаже от еврото, увери премиерът на страната Джузепе Конте в понеделник, отхвърляйки спекулациите съпътстващи напрежението между Брюксел и Рим във връзка с италианския бюджет, предаде АФП. „Слушайте внимателно: за Италия няма вариант за Италекзит, излизане от Европа или еврозоната“, отсече министър-председателят на пресконференция в Рим, след като Европейската комисия изрази сериозна загриженост за проектобюджета на италианското правителство, който цели да стимулира икономическия растеж, но според Брюксел разходната му част е прекалено голяма за потъналата в дългове средиземноморска държава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.22", "title": " Джузепе Конте: Италия няма да излезе от ЕС или да се откаже от еврото"}
{"url": "https://trud.bg/%d0%b3%d0%b5%d1%80%d0%b1-%d0%b8-%d0%b1%d1%81%d0%bf-%d0%b2%d0%be%d1%8e%d0%b2%d0%b0%d1%82-%d0%b7%d0%b0-%d0%bc%d0%bb%d0%b0%d0%b4%d0%b8-%d0%ba%d0%b0%d0%b4%d1%80%d0%b8/", "text": "Политическата кариера на млад общински съветник от северозападната община Якимово сблъска организациите на ГЕРБ и БСП в Монтана. На миналите местни избори соц. партията издигна Деян Георгиев за кмет на общината с около 4000 жители. Макар и с малко, той не спечели вота, но стана съветник. В последните месеци обаче младият общинар премина в редиците на ГЕРБ, а от БСП обвиниха опонентите си в кражба на кадри. „Не сме крали никого и нищо! Деян сам поиска да стане член на ГЕРБ и ние го приехме!”, заяви шефът на ГЕРБ в Монтана депутатът Дилян Димитров. Той обаче призна, че двете партии в последните години се съревновават за привличането на млади хора, особено в малките населени места. „В селата има по 2-3-ма млади образовани младежи, стремим се да работим с тях, за да подготвяме кадри за съветници и кметове!”, каза депутатът. 36-годишният Деян Георгиев е завършил Стопанската академия в Свищов. Работел е в общинската администрация в Якимово, но след последните избори останал без работа. „Бях председател на БСП в Якимово, а после само член. Сам поисках да вляза в ГЕРБ. А от септември тази година съм и председател на ГЕРБ в Якимово!”, сподели младият съветник. Преминаването си в управляващата партия той обясни лаконично „Причините са лични!”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " ГЕРБ и БСП воюват за млади кадри"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b0%d0%ba%d0%be-%d1%82%d1%80%d1%8a%d0%b3%d0%bd%d0%b0-%d1%81%d0%b8%d0%bb%d0%be%d0%b2%d0%be-%d0%b4%d0%b0-%d0%b8%d1%81%d0%ba%d0%b0%d0%bc-%d0%be%d1%81%d1%82/", "text": "„Поднесох своите извинение за думите на Симеонов  – „уж” и „кресливи”. Оттук нататък искам да кажа на майките да дадат време да се приемат законите.“ Това каза в Дубай премиерът Бойко Борисов в отговор на  . „От самото начало имам впечатление, че те работят за кауза. И за да им се случи тази кауза, министърът на финансите и социалният министър имаха един времеви порядък, в който двата закона вървяха заедно. Таймингът беше в сряда на МС да приемем проекта, приехме го, създал съм организация, в петък , който идва, да го гледат в парламента. Бюджетът вече е качен, мисля, че на 29 октомври ще го приемем на МС. В него са предвидени 150 млн. лв. повече за майките. Това а ангажиментите, които съм разписал и приел“, обясни премиерът. „Що се касае до оставката на Валери Симеонов, то е малко по-сложно, отколкото си го представяте. Когато става въпрос за министри, излъчени от ГЕРБ по коалиционното споразумение, въпреки че ми се сърдят след това, дето се вика, не питам. Нося партийна отговорност към тези, които са ни изпратили във властта.  Нашите партньори са в по-сложна ситуация. Първо, в „Обединени патриоти“ са три партии и имат коалиционно споразумение. След това с тях трите сме подписали нашето коалиционно споразумение, знаейки през цялото време колко различни, колко нееднакви сме в доста от своите разбирания и програми. Но така ни бяха подредили българските избиратели и така го направихме“, напомни Борисов. „На пръв поглед искането на оставка на Валери Симеонов от моя страна нарушава споразумението по простата причина, че ОП взимат решение помежду си, изпращат ми го и се разбираме кой какъв да бъде в коалицията. Сиреч, без решение на ОП това не мога да го направя. Аз мога да го направя, но няма да има правна стойност в нашите взаимооношения. Второ, ако тръгна силово да искам неговата оставка, така, както настояват майките, това означава, че мигновено ще се счупи цялата конструкция. И майките, въпреки че казват, че нямали политически искания и не търсели сваляне на правителството, всъщност, с подобен акт, на практика то ще падне, защото в никаква друга конфигурация аз не виждам как ще се продължи“, допълни премиерът. „Надявам се „Обединените патриоти“ да решат помежду си взаимоотношенията си. Видно е, че между Валери Симеонов и Волен Сидеров има огромно напрежение. Но в крайна сметка, когато са си слагали подписите, като отговорни политици сме се разбрали това да е за 4 години. Оттук нататък всичко друго би било дезертиране, бягане от отговорност и нарушаване на споразумението. Моралният акт на извинение, аз съм го направил пред всички медии. Оттук нататък мога само да настоявам да изпълним докрай ангажиментите си към майките на болните деца. Децата не са уж болни“, каза още Борисов. На въпрос дали не се явява заложник на споразумението с ОП, Борисов отговори: „Естествено, че се явявам заложник. Споразумение означава, че се залагаш и в рамките на това споразумение поемаш пасивите, които ти носи“. На реплика – след като Симеонов не подава оставка, вие сте заложник на този негов акт, Борисов отвърна: „След като Валери Симеонов не подава оставка, да подам оставка аз ли ми казвате?! И да хвърля държавата в хаос преди да се приеме бюджетът? И всичко, което творим, да отиде на вятъра, както е отивало десетилетия.“ „Като виждам какво има отстрани, тези, които уж загряват, в такава тежка катастрофа ще вкарат държавата, че просто ви го гарантирам. Затова стискам зъби и се опитвам да свърша работата. И мисля, че я върша добре, като гледам параметрите на държавата и като гледам отношението на всичко по света към България. Ние сме си извоювали правото всички по света да ни уважават, защото сме работили добре и сме постигнали много“, завърши премиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                ", "date": "2018.10.22", "title": " Борисов: Ако тръгна силово да искам оставката на Симеонов, коалицията ще се счупи и правителството ще падне\t\t\t"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%ba%d0%bc%d0%b5%d1%82%d0%b0-%d0%bd-3/", "text": "Кметът на община Виена Михаел Людвиг изрази готовност да продължи да сътрудничи на София с експертна помощ в областта на управлението на отпадъците. За това се разбраха днес на среща кметовете на София Йорданка Фандъкова и на австрийската столица – г-н Людвиг. В областта на управлението на отпадъците, където експерти от „Виена енерджи“ консултират София, опитът на австрийската столица, е много важен и актуален, посочи кметът Фандъкова.  Сътрудничеството на София и Виена в тази област започна още при предходния кмет на Виена г-н Михаел Хойпъл. В София, благодарение на европейската солидарност, са изградени съвременни инсталации за преработка на отпадъци и отделянето им за рециклиране. От отпадъците се произвеждат ресурси като електричество и компост. На финала е разработката на последния етап за изграждане на инсталация за производство на топло- и електроенергия от РДФ-гориво, получено от завода за отпадъци на София. Опитът и експертната помощ на Виена, която е най-добрият град за живеене в света, е много полезен и важен за нас в разработването на ефективни модели за промяна и развитие на града, каза кметът Фандъкова. Темите, от които се интересувате, са написани и в нашата работна програма, каза кметът на Виена г-н Людвиг. По думите му в момента Виена също разширява мрежата на своето метро и развива обществения транспорт, а въпросите, свързани с екологията, климатичните промени и интелигентните градове, са много съществени. София ще продължи сътрудничеството си с Виена по приоритетни области, с които се променя и развива града. През последните години двете столици имат утвърдено сътрудничество в областта на транспорта, транспортната инфраструктура, екологията, управлението на отпадъците, борбата с климатичните промени и културата. Развива се и сътрудничеството в областта на икономиката и бизнеса. Експерти от община Виена са помагали и продължават да консултират Столичната община в различни сфери. През годините са развити активни контакти в сферата на транспорта, споделянето на ноу-хау в областта на паркирането, което е развито в София на база на опита на австрийската столица. София развива и разширява системата си за обществен транспорт на база на опита на община Виена. Фандъкова посочи, че активно продължава изграждането на столичното метро, като за последните 10 г. построихме около 30 км нови линии, а в момента строим нова трета линия на метрото. Метрото на София се изгражда с помощта на европейско и местно финансиране. В София са обновени 90% от тролейбусния парк, над 50% от автобусния, продължава изпълнението на програмата за закупуване на нови автобуси и вече са доставени първите електробуси, предстои доставянето и на нови 13 трамваи. На срещата, която се проведе в сградата на община Виена, присъстваха Н.П. д-р Иван Сираков – посланик на България в Австрия, Николай Стойнев – зам. председател на Столичния общински съвет, Владимир Данаилов – главен изпълнителен директор, Столичната общинска агенция за инвестиции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Йорданка Фандъкова се срещна с кмета на Виена Михаел Людвиг"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81-%d0%b0%d0%b3%d0%b5%d0%bd%d1%86%d0%b8%d0%b8%d1%82%d0%b5-%d0%bd%d0%b0-%d0%b2%d0%b8%d0%b5%d0%bd%d0%b0-%d0%b8-%d1%81%d0%be%d1%84%d0%b8%d1%8f-%d0%bf%d0%be%d0%b4%d0%bf/", "text": "В присъствието на кметовете на София и Виена Йорданка Фандъкова и Михаел Людвиг днес в австрийската столица бе подписано и двустранно споразумение (City-to-City Agreement) между бизнес агенция Виена и Столичната общинска агенция за инвестиции. Подписи под документа сложиха Герхард Хирци, управител на Бизнес агенция Виена, и Владимир Данаилов. Партньорството между двете структури е от ключово значение за развитие на бизнеса в София и Виена. Наскоро в София отвори врати австрийската компания „Карго партнерс“ с 22 млн.евро инвестиция и 200 работни места. В рамките на тази година три български компании откриха офиси във Виена. Днес в австрийската столица на посещение са 11 български компании, водени от Столичната общинска агенция за инвестиции. Те работят в сферата на банковия, финансов сектор и биотехнологиите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Бизнес агенциите на Виена и София подписаха споразумение за сътрудничество"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d1%81%d0%b8%d1%82%d1%83%d0%b0%d1%86%d0%b8%d1%8f%d1%82%d0%b0-%d0%b2-%d1%81%d1%82%d1%80%d0%be%d0%b8%d1%82%d0%b5%d0%bb%d1%81%d1%82/", "text": "Председателят на ПП АБВ Румен Петков алармира, че ситуацията в строителството е тревожна, съобщиха от партията. На пресконференция след среща с ръководството на Камарата на строителите в България, той посочи няколко базови проблема в бранша. Петков посочи, че в последните години е срината системата на образование, подготовка и преподготовка на кадрите в строителството, от една страна, от друга, промяна в технологията на заплащането. Той е категоричен, че е необходима държавна намеса и в този отрасъл, за да бъдат задържани добрите специалисти, за да бъде изграден престижът и авторитетът на ключови професии. Според Петков един от основните грешни подходи по отношение на строителството у нас е този, при който определяща е цената, без да се дава ясна сметка, че ниската цена в повечето случаи определя и съответното качество. „Считаме, че в строителния бранш много тежко рефлектира липсата на способност на държавата да планира инвестициите, които прави в сектора. Трябва да бъдат наложени много ясни правила, общи норми, технология на подготовка на кадрите, заявени от бранша“. Пред медиите председателят на УС на Камарата на строителите в България инж. Илиян Терзиев съобщи, че проекти за 15 млрд. лева евросредства са заложени за изпълнение в следващия програмен период. Но браншът е изправен пред въпроса дали ще успее да ги усвои, а за целта са необходими ясни правила, каквито в момента не съществуват. „Специалистите ни постоянно заминават в чужбина. Това са същите хора, които тук работят некачествено, лошо и безотговорно, те получават суперлативи оттатък границата. Бихме искали създаване на единни правила в бранша при приемането на строителномонтажните работи и при изпълнението“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Румен Петков: Ситуацията в строителството в България е тревожна"}
{"url": "https://trud.bg/%d0%b5%d0%ba-%d0%bf%d1%80%d0%b8%d0%b7%d0%be%d0%b2%d0%b0-%d1%81%d0%b0%d1%89-%d0%b8-%d1%80%d1%83%d1%81%d0%b8%d1%8f-%d0%b4%d0%b0-%d0%be%d1%81%d1%82%d0%b0%d0%bd%d0%b0%d1%82-%d0%b2-%d0%b4%d0%be%d0%b3%d0%be/", "text": "Европейската комисия призова днес САЩ и Русия да останат в Договора за премахване на ядрените оръжия със среден и малък обсег, подписан от президентите Роналд Рейгън и Михаил Горбачов през 1987 г. Договорът допринесе за края на Студената война и е в основата на европейската сигурност. ЕС неведнъж призова Москва за запазване на договора и за пълното му и подлежащо на проверка прилагане, заяви говорител на комисията. Очакваме Руската федерация да се придържа към договора по ясен начин. САЩ и Русия трябва да останат в конструктивен диалог за запазване на договора и за възможностите за проверка на прилагането му, допълни говорителят. Президентът Доналд Тръмп заяви вчера, че ще  , защото Русия нарушавала споразумението. Кремъл съобщи, че тази седмица въпросът ще бъде обсъден в Москва между президента Владимир Путин и съветника на Белия дом по националната сигурност Джон Болтън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " ЕК призова САЩ и Русия да останат в договора за ядрените ракети със среден обсег"}
{"url": "https://trud.bg/%d1%81%d0%bf%d0%b5%d1%86%d0%bf%d0%be%d0%bb%d0%b8%d1%86%d0%b0%d0%b8-%d0%b0%d1%82%d0%b0%d0%ba%d1%83%d0%b2%d0%b0%d1%85%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%b5%d0%bd-%d0%b4%d0%be%d0%b1/", "text": "Новият отряд на Областната дирекция на МВР във Велико Търново влезе в действие в понеделник и атакува различни адреси в региона, за които има информация за незаконен добив на дърва. Спецзвеното бе мобилизирано заради масовата и поголовна сеч на цели горски масиви в областта. Само в Стражишко през последните месеци бяха изсечени няколко гори с повалени над 1000 дървета. Маскираните полицаи в понеделник са се изсипали на площада в Сухиндол и в други селища. Те се оказаха не от ГДБОП, а от Велико Търново и това е първата публично известна акция на звеното за антитероризъм. Неговото съществуване бе обявено през лятото на 2017 г.от директора на областната полиция във Велико Търново ст.ком. Димитър Машов. Звеното се състои от 10 души и се ръководи от специалисти, но имената си остават тайна. При полицейската операция са заловени над 40 кубика незаконна дървесина при претърсването на 7 адреса в община Сухиндол. Арестувани са 5 лица за 24 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Спецполицаи атакуваха незаконен добив на дърва в Търновско"}
{"url": "https://trud.bg/%d0%b1%d0%b8%d0%be%d0%b3%d1%80%d0%b0%d1%84%d0%b8%d1%8f%d1%82%d0%b0-%d0%bd%d0%b0-%d1%81%d1%82%d0%be%d0%b8%d1%87%d0%ba%d0%be%d0%b2-%d0%bd%d0%b0-%d0%bf%d0%b0%d0%b7%d0%b0%d1%80%d0%b0-%d0%be%d1%82-%d1%87/", "text": "Биографичната книга на Христо Стоичков излиза в четвъртък на пазара. За първи път феновете ще прочетат нечувани истории за най-великия български футболист в 400 страници. Творбата е дело на Стоичков и Владимир Памуков. В биографията си кавалерът на „Златната топка“ разказва как е дошъл в ЦСКА благодарение на „Левски“. Обяснява как е бил сред най-ниско платените футболисти на „Барселона“, когато акостира на „Камп Ноу“. От нея феновете ще разберат за отношенията между четвъртите в света и как България въобще стигна до чудото в Щатите през 1994 година. Стоичков признава, че най-добрият и вечен приятел в живота му е съпругата Марияна. Заради нея великият нападател на ЦСКА, „Барселона“, „Парма“, „Кашива Рейсол“, „Чикаго Файър“ и „Ди Си Юнайтед“ се опази от изкушенията на мегазвездата. Съвсем скоро се очаква завръщането на Камата в България и официална промоция на книгата. Издател е „Софпрес“.  ", "date": "2018.10.22", "title": " Биографията на Стоичков на пазара от четвъртък"}
{"url": "https://trud.bg/%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d0%b8-%d1%81%d0%b8%d0%b3%d0%b5%d1%82%d1%81%d0%b5%d0%bd%d1%82%d0%bc%d0%b8%d0%ba%d0%bb%d0%be%d1%88-%d1%87%d0%b5/", "text": "Кметът на Община Горна Оряховица инж. Добромир Добрев и председателят на Общинския съвет Даниел Костадинов бяха гости на официалните чествания на Деня на българо-унгарското приятелство. През 2016 г. парламентите в София и Букурещ обявиха 19 октомври, когато се почита Св. Иван Рилски, за Ден на българо-унгарското приятелство. Визитата бе по покана на ръководството на Сигетсентмиклош и Българското републиканско самоуправление в Будапеща. В Деня на българо-унгарското приятелство в побратимения на Горна Оряховица унгарски град бе открита българска чешма. Чешмата е дело на българския скулптор Огнян Кожухаров. Гости на официалната церемония бяха вицепрезидентът Илияна Йотова, вицепремиерът Валери Симеонов, българският посланик в Унгария Уляна Богданска, ръководителят на българското самоуправление д-р Данчо Мусев, представители на унгарския парламент и на българското самоуправление, наши сънародници и граждани на Сигетсентмиклош. „В деня на българския покровител Свети Иван Рилски Чудотворец, съм особено щастлив и за мен е огромна чест да бъда с Вас. През 15-те години на нашето сътрудничество, ние – българи и унгарци градихме отношения, които се основават на допълване и взаимно опознаване на нашите национални същности. Организирахме и реализирахме много събития, които съхраняват и утвърждават националната памет. Осъществени бяха гостувания и съвместни участия в значими форуми на творци, художници, деца – спортисти. Наши колеги и представители на местната законодателна власт участваха с голям ентусиазъм и удоволствие в традиционните кулинарни празници на Сигетсентмиклош“, каза в словото си инж. Добромир Добрев. „Назовавайки тези факти искам да подчертая, че изграждането на българо-унгарска общност с трайно общуване, съпричастност и съвместяване на характерни черти и единение в многообразието, се случваше стъпка по стъпка, за да пребъде и в идните години. Специално бих желал да благодаря на домакините от Сигетсентмиклош, за съдействието и националния плам, които виждам в нашите братя българи, милеещи за националния корен и традиции“, поздрави домакините кметът на Горна Оряховица. Българската чешма, която се намира пред културния дом в Сигетсентмиклош бе осветена от архимандрит Атанасий – протосингел на Западна и Средноевропейска епархия и и председател на българската православна църковна община „Св. св. Кирил и Методий“ в Будапеща. Инж. Добромир Добрев подари на своя унгарски колега Йозеф Сабо ямак (стар меден черпак за отпиване на вода), специално гравиран по повод 15-годишното приятелство на двата града. „На старите чешми в България е имало монтирани такива съдове, за да могат хората да отпиват от водата и да спомената с добро, майсторите, които са ги съградили. Нека и гражданите на Сигетсентмиклош, когато отпиват от тази чешма да си спомнят за приятелството на нашите два града“, пожела на домакините инж. Добрев. След откриването на чешмата, официалните гости бяха поздравени и с изпълнението на децата от фолклорен ансамбъл „Росица“. В рамките на визитата по повод Деня на българо-унгарското приятелство, инж. Добромир Добрев и Даниел Костадинов бяха официално приети от кмета на сигетсентмиклош Йозеф Сабо, гостуваха на откриването на съвместна изложба в българската галерия В44 в Българския културен, документационен и информационен център в Будапеща. В същата сграда функционират и други институции на Българското републиканско самоуправление като Българската двуезична малцинствена детска градина, Българското училище за роден език. Като финал на честванията бе галаконцертът в националната концертна зала „Бела Барток“ в Будапеща на Оркестъра за народна музика на Българското национално радио. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Горна Оряховица и Сигетсентмиклош честваха 15 години от побратимяването на двата града\t\t\t"}
{"url": "https://trud.bg/%d0%b5%d0%bb-%d0%bc%d0%b0%d0%b5%d1%81%d1%82%d1%80%d0%be-%d1%81%d0%b5-%d0%b7%d0%b0%d1%8f%d0%b4%d0%b5-%d1%81-%d0%bb%d0%b5%d0%b2%d1%81%d0%ba%d0%b8/", "text": "Нестор Ел Маестро, треньорът на ЦСКА, тръгна в яростна атака срещу „Левски“. Неговият тим задмина „сините“ по голова разлика след победа с 3:0. Когато ЦСКА загуби вечното дерби с 0:1, сръбският треньор с английски паспорт изтърпя много критики за играта. И сега реши да отвърне. „ Знам, че „Левски“ е фантастичен, невероятен, най-добрият в света, но сме равни в класирането – каза Ел Маестро. – То е най-важното. Разочарованието от загубата в дербито е голямо, но сега трупаме пак точки. Трябва да побеждаваме всяка седмица. В края на сезона съм сигурен, че „Левски“ ще е зад ЦСКА.“ Ел Маестро категорично няма намерение да променя стила си. „Играя по начина, който виждам футбола – каза сърбинът. – Досега не съм завършвал сезон без трофей. Няма да споря дали играем офанзивно или дефанзивно, след като вкарваме голове.“ Божидар Чорбаджийски откри резултата срещу „Етър“ в момент, когато ЦСКА не игра добре. Разписа се с глава след корнер. „В днешно време 60-70 процента от мачовете се решават след статични положение, а при нас те се получават добре – каза националът. – ЦСКА е сред фаворитите за титлата, а има много мачове.“ Сектор „Г“ почти се изпълни, а много знамена със старата емблема се вееха в трибуните. Феновете благодариха по този начин на собственика Гриша Ганчев, че плати 8 милиона лева и вече няма съмнение кой е истинският ЦСКА.", "date": "2018.10.22", "title": " Ел Маестро се заяде с „Левски“"}
{"url": "https://trud.bg/%d1%84%d0%bb%d0%b0%d0%b5%d1%80%d0%b8-%d1%81%d1%8a%d1%81-%d1%81%d0%ba%d0%b0%d0%bd%d0%b4%d0%b0%d0%bb%d0%bd%d0%be%d1%82%d0%be-%d0%b8%d0%b7%d0%ba%d0%b0%d0%b7%d0%b2%d0%b0%d0%bd%d0%b5-%d0%bd%d0%b0-%d0%b2/", "text": "Флаери с лика на Валери Симеонов и част от   раздават младежите от БСП във Велико Търново. Днес родители искат оставката на вицепремиера заради твърдение пред собствената му медия, че майките на хора с увреждания са „кресливи жени“, а децата им са „уж болни“. „По този начин младите хора от БСП показват солидарност към родителите и децата с увреждания и възмущение от подобни изказвания на вицепремиер. В тази връзка повечето от жителите на старата столица подкрепиха инициативата и поздравиха социалистите за силната гражданска позиция“, заявиха от левицата в старата столица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Флаери със скандалното изказване на Валери Симеонов раздават младежите от БСП в Търново"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%be%d0%b3%d1%80%d0%be%d0%bc%d0%bd%d0%be-%d0%ba%d0%be%d0%bb%d0%b8%d1%87%d0%b5%d1%81%d1%82%d0%b2%d0%be-%d0%b4%d0%be%d0%bf%d0%b8%d0%bd%d0%b3-%d0%b2-%d0%bd/", "text": "Огромно количество допинг бе открито в болница в норвежкия град Тромсьо. Новината съобщава местното издание Itromso. По случая са повдигнати обвинения на медицински работник. 43-годишният специалист от Университетската болница, който е и сътрудник на ООН, е съхранявал над 2000 таблетки със забранени субстанции в складово помещение. Сред тях личат тренболон, мастерон и тестостерон. Освен това служителят е заподозрян и в разпространение на анаболни стероиди. Според следствието препаратите са транспортирани от Фредрикстад през август 2017 г. На този етап не е ясно за кого са били предназначени и кой ги е употребявал. Спортисти от Тромсьо спечелиха 7 медала на зимните олимпийски игри в Пьонгчанг по-рано през годината. Това е най-добрият резултат сред всички градове в Норвегия. Страната завоюва общо 14 златни, 14 сребърни и 11 бронзови отличия. Преди старта на форума бе съобщено, че лекарският екип на норвежката делегация е внесла в Пьонгчанг над 6000 дози от лекарство против астма. Непосредствено след края на игрите министърът на младежта и спорта на България Красен Кралев обяви, че отборът на Норвегия е нарушил грубо феърплея, а въпросните препарати против астма всъщност помагат за доброто представяне в зимните дисциплини. „Очевидно норвежките лекари са издали такива документи, хората се водят за астматици и всички носят препарат за астма, който е свързан с повишаване на кислородния обмен в организма. От години всички коментират как в норвежките национални отбори в ски бягането и биатлона всички до един са астматици. Те носеха препарати против астма, колкото всички останали държави. По правилата е. Нищо не можеш да кажеш, след като са получили такива сертификати. Това е публична тайна от много години. От много олимпиади е така“, подчерта Кралев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.22", "title": " Откриха огромно количество допинг в норвежка болница"}
{"url": "https://trud.bg/%d0%bc%d0%be%d1%83%d1%80%d0%b8%d0%bd%d1%8c%d0%be-%d0%bf%d0%be%d1%87%d0%bd%d0%b0-%d0%bb%d0%be%d0%b2-%d0%bd%d0%b0-%d0%b2%d0%b5%d1%89%d0%b8%d1%86%d0%b8/", "text": "Докато готви „Манчестър Юнайтед“ за идването на „Ювентус“ и Кристиано Роналдо, в своя неповторим стил Жозе Моуриньо започна лов на вещици. Човек от щаба му издал състава за дербито с „Челси“ и титулярните 11 се появили в социалните мрежи няколко часа преди мача, завършил 2:2. Предната вечер „червените дяволи“ пътуваха с влак от Стокпорт до Лондон и тогава Моуриньо за първи път казал кой ще играе. На срещата присъствали само футболисти и треньори. В Англия все още не назовават евентуални имена на предатели, но предположенията са към недоволни от Специалния играчи. „ Ювентус“ ще пристигне на „Олд Трафорд“ с Роналдо, но без Емре Джан. Германският национал, бивш играч на „Ливърпул“, е контузен. „Юве“ е с две победи, а „Юнайтед“ вече направи грешна стъпка у дома – 0:0 с „Валенсия“. В същото време денят в Шампионската лига ще мине без един от големите й герои. Франк Рибери се контузи и няма да играе за „Байерн“ при гостуването срещу АЕК под Акропола. Французинът не бе на терена при успеха с 3:1 над „Волфсбург“ и напусна безмълвен стадиона, с което предизвика спекулации за нов конфликт с треньора Нико Ковач. В „Байерн“ пък нарочно не бързат с календара си за новата година. Причината е именно Ковач. Преди 12 месеца по това време „Байерн“ уволни Карло Анчелоти, който вече красеше фенартикула. Ако Ковач не се върне спешно към победите, много е вероятно да последва съдбата на италианеца.", "date": "2018.10.22", "title": " Моуриньо почна лов на вещици"}
{"url": "https://trud.bg/%d0%bb%d0%be%d0%ba%d0%be-%d0%bf%d0%b4-%d0%bf%d0%be%d0%b8%d1%81%d0%ba%d0%b0-%d0%b3%d0%bb%d0%b0%d0%b2%d0%b8%d1%82%d0%b5-%d0%bd%d0%b0-%d1%82%d1%80%d0%b8%d0%bc%d0%b0-%d1%80%d0%b5%d1%84%d0%b5%d1%80/", "text": "„Локомотив“ (Пловдив) поиска от БФС главите на трима рефери. Става въпрос за Волен Чинков, Станислав Тодоров и Валентин Железов. Те свириха двубоите на „черно-белите“ срещу „Етър“ (0:0), „Берое“ (0:1) и „Дунав“ (0:1). В първата среща „смърфовете“ претендират за наказателен удар, във втората съдията им отмени редовен гол при 0:0, а в третата паднаха заради несъществуваща дузпа. „Считаме, че в упоменатите по-горе двубои отсъжданията на арбитрите повлияха на крайния изход – пишат от „Лаута“ в писмо до БФС. – Призоваваме Съдийската комисия да се самосезира за отсъжданията на своите подчинени, на които да бъдат наложени съответните наказания, спрямо нормативните документи на Български футболен съюз.“ Преди няколко седмици Христо Крушарски, собственик на „Локомотив“, призова БФС от въвеждането на ВАР в Първа професионална лига. Бруно Акрапович, треньор на тима от Пловдив, добави, че му е жал за българския футбол, заради случилото се в последните срещи.", "date": "2018.10.22", "title": " „Локо“ (Пд) поиска главите на трима рефери"}
{"url": "https://trud.bg/%d0%b4%d0%b5%d0%bd%d1%8f%d1%82-%d0%b2-%d0%ba%d0%be%d0%b9%d1%82%d0%be-%d1%81%d0%b5-%d1%80%d0%be%d0%b4%d0%b8-%d1%80%d0%be%d0%bd%d0%b0%d0%bb%d0%b4%d0%be/", "text": "На 16 август 2003 година сър Алекс Фъргюсън бе ядосан. „Манчестър Юнайтед“ едва водеше с 1:0 срещу „Болтън“ и играеше слабо. Дъвчейки любимата дъвка, шотландецът погледна назад. Там седеше едно 18-годишно момче, което току-що бе купил за 12 милиона паунда от „Спортинг“. Няколко минути по-късно в този ден ден се роди легендата. Кристиано Роналдо дош Сантуш Авейро бе привлечен преди 10 дни на „Олд Трафорд“ и стартира своето невероятно приключение към върха. „ За първи път влезе самоуверен в съблекалнята – спомня си друг играч на тима Куинтън Форчън. – Почти не знаеше английски, но го разбирахме. Но още в този ден показваше, че иска да е по-добър от всички.“ Онзи слаб тийнейджър с коса като спагети днес е голова машина на „Ювентус“. И във вторник вечер за втори път ще играе срещу „Манчестър Юнайтед“ на „Олд Трафорд“, първият бе с „Реал“. Но дебютно Роналдо излезе срещу „червените дяволи“ в контрола с екипа на „Спортинг“ в Лисабон. „Бихме и беше перфектната вечер – спомня си Кристиано. – След мача няколко съотборници ми казаха: „Момче, отиваш в Манчестър, повярвай ни! Сър Алекс е там и иска да говори с теб.“ Отидох в съблекалнята на „Олд Трафорд“, бях много срамежлив. Фъргюсън каза: „Искам да знаеш и ти!“ Всичко стана много бързо и след два дни ме взеха в Англия.“", "date": "2018.10.22", "title": " Денят, в който се роди Роналдо"}
{"url": "https://trud.bg/%d1%80%d0%be%d0%b4%d0%b8%d1%82%d0%b5%d0%bb%d1%81%d0%ba%d0%be%d1%82%d0%be-%d0%be%d1%82%d1%87%d1%83%d0%b6%d0%b4%d0%b5%d0%bd%d0%b8%d0%b5-%d0%b5-%d0%b2%d0%b8%d0%b4-%d0%b5%d0%bc%d0%be%d1%86%d0%b8%d0%be/", "text": "Синдромът за родителското отчуждение да стане част от Закона за домашното насилие, защото това е вид емоционално насилие. В България трябва да има работещ механизъм за изпълнение на съдебните решения, които дават права и на другия родител, а не отглеждащият да счита детето за своя еднолична собственост и да го използва като оръжие в бракорозводното дело. Това каза Пламен Янаков, председател на УС на сдружение „В името на децата на България“, което инициира национална конференция на тема: „Правата и интересите на детето при родителски конфликти и родителско отчуждение“ във Варна под патронажа на омбудсмана Мая Манолова. Организатори на форума са още фондация“Жени за красива Варна“ и Съюзът на юристите в България и Апелативен съд Варна. По данни на Държавната агенция „Закрила на детето“ в родителските конфликти са въвлечени и засегнати над 16 800 деца, посочи Янаков. В практиката има много тежки случаи, в които бащи нямат контакт с децата си повече от 5-7 години, въпреки съдебните решения, които включително им дават и родителски права. България вече беше осъдена по Европейската конвенция за правата на човека. Лавинообразно растат проблемите с този синдром на родителско отчуждение. Съгласувано със съдиите от целия Апелативен район ще настояваме за задължителна медиация по тази категория дела, за да няма катаклизми, обвинения, скандали между родителите, посочи председателката на ВАС Ванухи Аракелян. Според нея трябва да има специализиран детски съд и задължително да се повиши експертността на всеки орган и институция, която работи с тези деца. Трябва да се избере кой е по-важният приоритет – принципът на случайно разпределение на делата или специализацията на съдиите, каза шефката на ВАС. За съжаление за бракоразводните дела и тежката семейна среда започнахме да използваме военна терминология. Целта на конференцията е да се изработят законодателни инициативи, които в спешен порядък да бъдат внесени за обсъждане и гласуване в НС, каза Ева Жечева – шеф на дирекция „Права на детето“ при Омбудсман на Република България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.22", "title": " Родителското отчуждение е вид емоционално насилие, смятат експерти"}
{"url": "https://trud.bg/%d0%b8-%d1%81%d0%bf%d0%b0%d1%81-%d1%80%d1%83%d1%81%d0%b5%d0%b2-%d1%81-%d0%bf%d1%80%d0%b8%d0%b7%d0%b8%d0%b2-%d0%ba%d1%8a%d0%bc-%d0%b4%d0%b0%d0%bd%d1%81/", "text": "Спас Русев, собственик на „Левски“, подкрепи своя колега от ЦСКА Гриша Ганчев и също призова ДАНС заедно с прокуратурата да разследват българското футболно първенство. Това се случи, след като босът на „червените“ заяви, че негови противници са пробили целия футболен съюз, купуват съдии, играчи, отбори, треньори… Русев призна, че витае подобно усещане и подкани президента на родната ни централа Борислав Михайлов да вземе мерки. „В изказването на г-н Ганчев има нещо много тревожно – усещането за предрешеност, съмнението за манипулиране на съдии, както и подозрението, че няма честност и феърплей във футбола, което витае от години сред феновете – каза Русев пред „Блиц“. – Той призовава ДАНС и прокуратурата да се заемат и изяснят дали има задкулисно влияние в българското първенство. Абсолютно съм спокоен и подкрепям неговия призив. Поне откакто аз съм в клуба, гарантирам, че няма манипулиране на мачове. Но призовавам това петно веднъж завинаги да се изчисти от целия български футбол. Ние имаме един изключително опитен и уважаван в България и чужбина футболен президент в лицето на Борислав Михайлов. Той трябва да предприеме всички мерки да бъде запомнен с изчистването на съмнителните практики, които витаят в българските футболни среди от години.“ Спас Русев добави, че завръщане на Наско Сираков на „Герена“ не стои на дневен ред. Нещо повече – „синият“ бос каза, че клубът няма нужда от нови кадри. Само преди дни Красимир Иванов, шеф от „Герена“, заяви, че продължава търсенето на нов директор. Легендата Кирил Ивков разкри пък, че вече такъв е избран и е българин, но не е „синя“ легенда. „Сираков в „Левски“? В момента клубът има действащо ръководство. Климатът в отбора е много добър, резултатите са налице и не виждам причина „Левски“ да има нужда от допълнително подсилване с кадри.“", "date": "2018.10.22", "title": " И Спас Русев с призив към ДАНС"}
{"url": "https://trud.bg/%d0%b8%d0%b3%d1%80%d0%b0%d1%82%d0%b0-%d0%b2-%d1%80%d0%b0%d0%b7%d0%b3%d1%80%d0%b0%d0%b4-%d1%81%d0%bf%d0%b8%d1%80%d0%b0%d0%bd%d0%b0-11-%d0%bc%d0%b8%d0%bd%d1%83%d1%82%d0%b8-%d0%b8-25-%d1%81%d0%b5%d0%ba/", "text": "11 минути и 25 секунди не се играло футбол през второто полувреме на „Лудогорец“ – „Левски“ (2:1) в Разград. Това обявиха от „Герена“. От там допълниха, че от 80-ата до 90-ата срещата е била спирана за 7 минути. Именно заради това от треньорския щаб на „сините“ вдигнаха скандал в заключителните мигове на двубоя. Тогава вратата на „орлите“ бе под обсада, а домакините бавеха времето. Главният рефер Георги Кабаков вдигна 3 минути продължение, което ядоса „Левски“. „Това са неща, които съдиите трябва да избягват, защото така се насажда усещане за предрешеност и тенденциозност“, допълват от „Герена“.    ", "date": "2018.10.22", "title": " Играта в Разград спирана 11 минути и 25 секунди през второто полувреме"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d1%81-%d0%b6%d0%b5%d1%81%d1%82-%d0%ba%d1%8a%d0%bc-%d1%84%d0%b5%d0%bd%d0%be%d0%b2%d0%b5%d1%82%d0%b5-%d0%bf%d1%83%d1%81%d0%ba%d0%b0-%d0%b3%d0%b8-%d0%bd%d0%b0/", "text": "Мощната подкрепа от феновете на „Левски“ в Разград трогна ръководството на клуба. 2400 „сини“ привърженици драха гърла срещу „Лудогорец“. Именно заради това от „Герена“ направиха жест към своите поддръжници. Срещу скромната сума от един лев те ще влизат на стадион „Георги Аспарухов“ в предстоящото петъчно домакинство на „Верея“. „Левскари, в последните месеци около клуба се възражда една позабравена енергия – пишат от „Герена“ на своя сайт. – Връща се вярата в левскарския дух. Именно този импулс ни вдъхнови и помогна да замечтаем за нови незабравими „сини“ мигове. Бъдете до нас! Доведете приятел! Елате със своето семейство!“. Цената на билетите ще важи за всички сектори без ВИП-а в Сектор „А“.", "date": "2018.10.22", "title": " „Левски“ с жест към феновете, пуска ги на мач срещу 1 лев"}
{"url": "https://trud.bg/%d0%b1%d1%80%d0%b0%d1%82%d1%8f-%d0%b2%d1%8a%d1%80%d1%82%d0%b5%d0%bb%d0%b8-%d0%bc%d0%be%d0%b4%d0%b5%d1%80%d0%bd%d0%b8%d1%82%d0%b5-%d0%bd%d0%b0%d1%80%d0%ba%d0%be%d0%be%d1%80%d0%b0%d0%bd%d0%b6%d0%b5/", "text": "Двама братя са въртели   във варненските села Езерово и Падина, които бяха разкрити миналата събота при операция на сектор „Наркотици“ в Главна дирекция „Национална полиция“, съобщиха от пресслужбата на Апелативната прокуратура. Районните прокуратури във Варна и Девня са задържали наркоградинарите за срок до 72 часа и ще внесат в съда искане те да бъдат задържани под стража. Николай и Иван са обвинени за засяване и отглеждане на растения от рода на конопа, което се наказва с лишаване от свобода от 2 до 5 г. и глоба от 5000 до 10 000 лв. При акцията в имота на 44-годишния Иван в Езерово бяха намерени 78 растения, а в селскостопанска постройка в двора на 41-годишния му брат Николай в Падина – още 68 саксии марихуана с височина 1,40 м и 83 растения в ранен стадий на развитие. При полевия тест те реагирали на канабис с високо съдържание на тетрахидроканабинол. Братята подхранвали продукцията със скъпи торове, а нелегалните оранжерии били снабдени с климатични инсталации и капково напояване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Братя въртели модерните наркооранжерии край Варна"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bc%d0%b0%d1%88%d0%b8%d0%bd%d0%b8%d1%82%d0%b5-%d0%bc%d0%b0%d1%82%d1%80%d0%b8%d1%86%d0%b8%d1%82%d0%b5-%d0%b8-%d0%bf%d0%b0%d1%87%d0%ba%d0%b8%d1%82%d0%b5-%d0%b2-%d0%bd/", "text": "МВР публикува снимки на машините, матриците и пачките в най-голямата печатница за фалшиви пари през последните години, установена в рамките на операция, проведена съвместно със Специализираната прокуратура. Целенасочената оперативна работа по случая започна през януари тази година. През септември бяха събрани достатъчно данни за образуване на досъдебното производство, обясни гл. комисар Спиридонов на брифинг в Специализираната прокуратура. В процеса на работа стана ясно, че групата действа изключително конспиративно – двама от участниците, задържани в момента на печатане на банкнотите, отдавна са контингент по линия на фалшифицирането на пари, имат досъдебни производства. По случая са използвани инструментите на специалните разузнавателни средства, поясни директорът на ГДБОП. По думите му такава печатница не работи постоянно, а веднъж на няколко години, затова е и успех, че я разкрихме в процес на работа. „Продукцията“ се складира на различни тайни места за поетапно изваждане на пазара, като принципно фалшификатите се пласират в България и оттам – към места с подходящ пазар. Технологията и индикативите на банкнотите – воден знак, светещи линии и др. характеристики не са засичани досега. Купюрите – от 100, 500 евро и 50 долара ще бъдат предоставени за анализ и на Европол, уточни Спиридонов. Той изказа специални благодарности към всички служители, които работят по линия на фалшификациите, за перфектните оперативни действия, а също на Европол и на Сикрет сървис за оказаната помощ при разследването на толкова голяма печатница. Печатницата се е намирала в подземие на хотел в курорта Слънчев бряг. Тя е най-голямата за последните 11 години, изключително модерно оборудвана. От помещението и от различни тайни квартири са иззети над 11 млн. неистински евро и над 1,7 млн. долара, складирани готови и в различна степен на изготвяне. В хода на операцията са претърсени над 30 адреса в цялата страна. Четирима участници в организираната престъпна група са привлечени като обвиняеми. И те, и оборудването на цеха, са високотехнологични. Към момента, въз основа на доказателствата смятаме, че печатницата е нова фабрика и вероятността продукцията да бъде пласирана в или извън България, по-скоро е минимална, допълни заместник-главният прокурор Иван Гешев. Организираната престъпна група е била създадена с цел изготвяне и разпространение с користна цел на неистински парични знаци. След разкриването на групата в процес на изготвяне на паричните знаци, на четиримата задържани са повдигнати обвинения, предстои искане в Специализирания съд за налагане на постоянна мярка „задържане под стража“. Предстои установяване на пътя на банкнотите, били ли са изнасяни извън страната, уточни наблюдаващият прокурор Евгения Деянова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.22", "title": " Вижте машините, матриците и пачките в най-голямата печатница за фалшиви пари (СНИМКИ и ВИДЕО)"}
{"url": "https://trud.bg/62-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%bf%d0%be%d1%87%d0%b8%d0%bd%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%b1%d0%b5-%d0%b1%d0%bb%d1%8a%d1%81%d0%bd/", "text": "В 7.26 часа в РУ Хасково е съобщено за пътен инцидент с починал. На кръговото кръстовище в посока към Кърджали, 68-годишен водач от Димитровград на лек автомобил Фолксваген е ударил на 62-годишен мъж от с. Дрянка, община Баните, Смолянско. Това съобщиха от ОДМВР – Хасково. Водачът е нарушил временната забрана за движение, въведена с пътни знаци и светлинен източник и навлизайки в ремонтирания участък е ударил обслужващия пътя работник. Пострадалият е починал на път за болницата в линейката. Образувано е досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " 62-годишен мъж почина, след като бе блъснат от лек автомобил"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d0%be%d1%89%d0%b5-5-%d0%ba%d0%bc-%d0%be%d1%82-%d0%bf%d1%8a%d1%82%d1%8f-%d0%b2%d0%b0%d1%80%d0%bd%d0%b0-%d0%b7%d0%bb%d0%b0%d1%82%d0%bd%d0%b8/", "text": "Започва ремонтът на още 5 км от път Варна- Златни пясъци. Ще бъде подновена асфалтовата настилка в отсечките от резиденция „Евксиноград“ до спирка „Миньор“ и от кръстовището с общинския път за Аладжа манастир, съобщават от Агенция“Пътна инфраструктура“/АПИ/. През миналата година бяха ремонтирани над 4,7 км от първокласния път от морската столица до курорта. Ремонтните дейности ще се извършват без спиране на движението. Необходимо е шофьорите да карат внимателно и да спазват стриктно пътната сигнализация, тъй като трафикът ще преминава през платното, в което не се работи. Скоростта на движение е ограничена до 60 км/ч. Предвидените работи включват нова асфалтова настилка, възстановяване на пътните банкети и бетоновите бордюри, отводнителни улеи, почистване на пътните окопи, нова шумяща хоризонтална маркировка и знаци. При добро време се очаква предвидените работи да завършат до края на ноември. Изпълнител на строителните работи е пътноподдържащото дружество в област Варна – ДЗЗД „ПОНТ“, с което АПИ има 4-годишен договор по ЗОП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Ремонтират още 5 км от пътя Варна-Златни пясъци"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%be%d0%b4-%d1%81%d1%82%d1%80%d0%b0%d0%b6%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0%d1%82%d0%b0-%d1%86%d0%b8%d0%b3%d0%b0/", "text": "Четиримата нападатели на полицаи в Сливен бяха задържани под стража от Районния съд, съобщиха от съдебната палата. Искането да бъде наложена най-тежката мярка за неотклонение на Йонко Д., Симеон Б., Ангел Д. и Антон И. бе внесено от Районната прокуратура. Задържаните са обвинени за това, че на 18 октомври са извършили непристойни действия, грубо нарушаващи обществения ред. Обвинението посочва, че деянията им се отличават с изключителна дързост и цинизъм, приканвали са присъстващите граждани да се бият или да убият служителите на реда, отправяли са им обидни реплики. Спрямо две от лицата, Симеон Б. и Ангел Д., деянията са извършени в условията на опасен рецидив. Другото обвинение е за това, че на същата дата противозаконно са пречили на служителите на МВР да изпълнят задълженията си за опазване на обществения ред, като са препятствали поставянето на белезници на Йонко и Ангел и отвеждането на Ангел в местното управление на МВР. Инцидентът от миналия четвъртък вечерта стана, след като патрулен екип е отишъл на проверка на адрес в ромския кв.“Надежда“ в Сливен по сигнал за силна музика. Наложило се е да бъдат извикани още три патрулни екипа, тъй като установената група от пияни мъже започнали да замерват униформените с бутилки, керемиди и камъни и да приканват наизлезлите си съкварталци да се включат в саморазправата. Трима полицаи бяха леко ранени, четвърти бе приет в неврохирургията за болнично наблюдение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.22", "title": " Задържаха под стража четиримата цигани, нападнали полицаи в Сливен"}
{"url": "https://trud.bg/%d1%81%d1%82%d0%b5%d1%84%d0%ba%d0%b0-%d0%ba%d0%be%d1%81%d1%82%d0%b0%d0%b4%d0%b8%d0%bd%d0%be%d0%b2%d0%b0-%d0%bf%d0%be%d1%81%d1%80%d0%b5%d1%89%d0%bd%d0%b0-%d0%bc%d0%bb%d0%b0%d0%b4%d0%b8%d1%82%d0%b5/", "text": "Това са най-добрите ни младежки олимпийски игри и аз съм много горда, защото видях светлина в тунела – заяви председателят на БОК Стефка Костадинова при посрещането на състезателите, които представяха България на летните олимпийски игри за младежи в Буенос Айрес. – Тези деца – 25 спортисти – да вземат 10 медала, от които 5 златни, за мен е нещо невероятно. Горе главите, вие сте големи шампиони и големи хора!  Олимпийците се завърнаха с общо 10 медала, 4 от които в състезания за смесени отбори.  „Това е трето отличие, само че то е по-уникално от другите, защото все пак е от олимпиада и наистина емоцията е неописуема – призна лекоатлетката Александра Начева, която прибави олимпийско злато в тройния скок, към световната си титлата за девойки. – В момента, в който стъпих на стълбичката, разбрах, че това е различно. Само ние си знаем какво ни е коствало – всички лишения, всички тренировки…“  Другата титла за България бе дело на акробатите Мариела Костадинова и Панайот Димитров.  „Не можах да осъзная какво е станало, докато не дойдохме тук и всички хора ни посрещнаха – призна мъжът в двойката. – Даже някои повече от мен се радват.“  На летището бяха още легенди и олимпийски шампиони като Мария Гроздева (спортна стрелба), Петър Лесов (бокс), Иван Иванов (вдигане на тежести) и борецът Армен Назарян (борба), който посрещна сина си Едмонд – бронзов медалист от Буенос Айрес.", "date": "2018.10.22", "title": " Стефка Костадинова посрещна младите олимпийци: Има светлина в тунела"}
{"url": "https://trud.bg/%d1%81%d0%b2%d0%be%d0%b1%d0%be%d0%b4%d0%bd%d1%8f%d1%86%d0%b8%d1%82%d0%b5-%d0%be%d1%81%d1%82%d0%b0%d0%bd%d0%b0%d1%85%d0%b0-%d0%b1%d0%b5%d0%b7-%d0%bc%d0%b5%d0%b4%d0%b0%d0%bb-%d0%bd%d0%b0-%d1%81%d0%b2/", "text": "България остана без медал в свободния стил на световното първенство по борба в Будапеща. Вчера последният ни представител Михаил Георгиев отпадна още след първата си среща в категория до 70 кг след загуба с 3:9 от Батир Боржаков (Туркменистан). В следващата си среща Боржаков загуби с технически туш от Еламан Догдурбек (Киргизстан) и лиши българина от шансове да попадне в репешажите за бронза.  Вчера домакините откриха шампионата на планетата с бляскава церемония в 12-хилядната зала „Ласло Пап“. Днес пък започват схватките при жените с участието на София Георгиева (65 кг) и Виктория Бобева (68 кг).", "date": "2018.10.22", "title": " Свободняците останаха без медал на световното"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%bf%d0%b0%d0%b4%d0%b0-%d0%b2-%d1%80%d0%b0%d0%bd%d0%b3%d0%bb%d0%b8%d1%81%d1%82%d0%b0%d1%82%d0%b0/", "text": "Григор Димитров продължава да губи позиции в ранглистата на АТП. Най-добрият български тенисист вече е 10-и, след като отстъпи още едно място. Днес той започва участието си на турнира във Виена, а негов съперник ще е Михаил Кукушкин (Казахстан), който победи с 6:2, 6:3 Андрей Рубльов (Русия) в последния кръг на квалификациите. Руснакът обаче продължава като щастлив губещ и ще играе с друг квалификант – Денис Кудла (САЩ), а победителите от двете срещи ще играят във втория кръг. Кукушкин е сред неудобните съперници за Димитров като има две победи в трите срещи помежду им. Междувременно Диа Евтимова спечели титлата на турнира в Офаким (Израел), след като на финала победи с 6:4, 3:6, 7:6 (6) Анастасия Прибилова (Русия).  ", "date": "2018.10.22", "title": " Григор пада в ранглистата"}
{"url": "https://trud.bg/%d1%80%d0%b0%d0%b9%d0%ba%d0%be%d0%bd%d0%b5%d0%bd-%d1%81%d0%b5-%d0%bc%d0%b0%d0%b9%d1%82%d0%b0%d0%bf%d0%b8-%d1%81-%d1%85%d0%b0%d0%bc%d0%b8%d0%bb%d1%82%d1%8a%d0%bd-%d1%81%d0%bb%d0%b5%d0%b4-%d0%bf%d0%be/", "text": "Кими Райконен охлади амбициите на Люис Хамилтън да отпразнува още в САЩ петата си титлата във Формула 1. Финландецът спечели първата си победа в „кралските гонки“ при втория си престой във „Ферари“, а последният му триумф беше в края на 2013-а.  „Първото място е далеч по-хубаво от второто, но тази победа няма да промени живота ми“, отсече в типичния си стил Ледения.  Той нанесе удара си още в метрите след старта, когато с агресивна маневра изпревари звездата на „Мерцедес“, който бе стартирал от поулпозишън. Британецът загуби още една позиция за сметка на напористия Макс Верстапен („Ред Бул“). Причината бе стратегията с две спирания в бокса, която се оказа неудачна, тъй като останалите лидери се справиха по-добре само с една смяна на гуми.  „Обувката ми се протри от натискане на газта“, призна младият холандец след финала. Люис пък пристигна последен за церемонията на подиума, а Райконен го посрещна с провокиращ въпрос: „Стана ли вече шампион?“  Но третото място на Хамилтън му осигури още по-голяма преднина пред единствения му възможен съперник за титлата – Себастиан Фетел. Британецът вече има 346 точки, а асът на „Ферари“ е с 276 т. Това означава, че седмо място на финала в Мексико тази неделя прави Хамилтън петкратен шампион, дори ако германецът победи.  Фетел пък преживя нов кошмар, след като тръгна пети заради наказание, а малко след старта бе ударен от Даниел Рикардо („Ред Бул“) и пропадна до 15-ото място.  „Но денят е добър за отбора, Кими напълно заслужи победата и показа, че имаме скорост да печелим“ призна Себ, който се добра до четвъртото място на финала.  Хамилтън пък засипа с критики екипа си след изпуснатия шанс.  „Сами си направихме състезанието трудно – заяви лидерът в шампионата. – Не съм сигурен как се стигна до избора на тази стратегия. Но пък нямаше нужда да рискуваме и да влизаме в схватка с Верстапен.“", "date": "2018.10.22", "title": " Райконен се майтапи с Хамилтън след победата в САЩ: Вече стана ли шампион?"}
{"url": "https://trud.bg/%d0%bd%d0%b0%d1%88%d0%b8-%d1%82%d0%b0%d0%bb%d0%b0%d0%bd%d1%82%d0%b8-%d1%81-%d1%82%d0%b8%d1%82%d0%bb%d0%b8-%d0%bd%d0%b0-%d1%82%d0%b0%d0%b5%d0%ba%d1%83%d0%be%d0%bd%d0%b4%d0%be/", "text": "Спортният талант на „Еврофутбол“ Александър Джорджев спечели титлата в категория до 63 кг при юношите на турнира по таекуондо от серията „G1” в Гърция. Българинът победи петима съперници – четирима от домакините и австралиец на финала. Друг талант на букмейкъра – Емилия Тасева, взе сребро при 57-килограмовите. Тя победи три противнички, но на финала отстъпи на топпоставената състезателка на Гърция.  13-годишната Михаела Чепишева пък стигна осминафинал в международен турнир по бадминтон за 17-годишни в Австрия. Талантливата лекоатлетка Ева Петкова стана първа при момичетата, родени 2003 и 2004 г., на 49-ия международен шосеен лекоатлетически пробег „Колю Фичето“ в Дряново. През уикенда тя завърши втора на 2000 метра в планинското бягане на „Луковитски моми“. Александър Сръндев зае 5-ото място на 3 км при мъжете.", "date": "2018.10.22", "title": " Наши таланти с титли на таекуондо"}
{"url": "https://trud.bg/%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b0%d1%82%d0%b0-%d0%bb%d0%b8%d0%b3%d0%b0-%d1%82%d1%80%d1%8a%d0%b3%d0%b2%d0%b0-%d0%bf%d0%be-max-sport-3/", "text": "Мобилният оператор „А1“ пуска трети спортен канал от днес. По MAX Sport 3 феновете ще могат да наблюдават почти всички събития, чиито права са собственост на компанията – Шампионската лига и италианската Серия А във футбола, избрани тенис турнири, голф, плажен футбол, моторните шампионати Speedway и Supercars и още много други.  Още тази вечер каналът ще предложи на зрителите два от най-интригуващите двубоя от турнира на богатите. От 19,55 ч гръцкият АЕК приема „Байерн“ (Мюнхен), а от 22,00 ч е голямото дерби на кръга между „Манчестър Юнайтед“ и „Ювентус“.  Новият канал става част от телевизионния пакен „MAX Sport Plus“, който до момента включваше MAX Sport 1, MAX Sport 2 и EDGEsport. Цената на пакета остава непроменена – 3,99 лева на месец.", "date": "2018.10.22", "title": " Шампионската лига тръгва по MAX Sport 3"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%b8%d1%81%d0%ba%d0%b0-%d0%b4%d0%b0-%d1%83%d0%b2%d0%b5%d0%bb%d0%b8%d1%87%d0%b8-%d0%b1%d1%80%d0%be%d1%8f-%d0%bd/", "text": "Увеличаване на броя и обхвата на съдовете за разделно събиране на опаковки от домакинствата (пластмаса, стъкло, хартия и метал), е целта, която Столична община залага в предложението си за нови минимални изисквания за сключване на договори с организации за оползотворяване на отпадъци от опаковки (ООООп). Предложението предстои да бъде разгледано от членовете на Столичния общински съвет, като след одобрението му, покана за участие в новата процедура ще получат всички ООООп, които притежават разрешение по Закона за управление на отпадъците. Инициирането на нова процедура за сключване на договори между Столична община и ООООп, се налага, поради изтичане на 5-годишната законова давност на сега съществуващите договори за 22 района на СО през м. декември 2018 г., съобщават от общината. Разширяването на съществуващата система за разделно събиране на отпадъци от опаковки от домакинствата, е резултат, както на добре функциониращата общинска система за разделно събиране на отпадъци, така и на по-високите цели за подготовка за повторна употреба и рециклиране на битови отпадъци, заложени в пакета мерки „Кръгова икономика“ на ЕС. Според националното законодателство, в срок до 1 януари 2018 г. общините трябва да постигнат най-малко 41% от общото тегло на отпадъците за подготовка за повторна употреба и рециклиране. През 2016 г. Столична община достига степен на рециклиране от 51%. В новата процедура, сред критериите за оценка се включват допълнителен обем на съдовете за домакинствата, разчети за обхващане на административни сгради и други обекти, както и разчети за осигуряване на съдове и чували за заведенията за обществено хранене и търговските обекти. За пръв път в предложението си до СОС, Столична община предстои да въведе и система за разделно събиране на ненужни облекла и други текстилни материали. Като партньори на общината за организиране на тази системата ще бъдат поканени лица, притежаващи разрешение или регистрационен документ, издаден по реда на Закона за управление на отпадъците и/или комплексно разрешително, издадено по реда на глава седма, раздел II от Закона за опазване на околната среда, при условия, ред и минимални изисквания за сключване на договори, приети с решение на Столичен общински съвет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Столична община иска да увеличи броя на контейнерите за разделно събиране на опаковки"}
{"url": "https://trud.bg/%d0%be%d0%ba%d1%80%d1%8a%d0%b6%d0%bd%d0%b8%d1%8f%d1%82-%d1%81%d1%8a%d0%b4-%d0%b2-%d0%b1%d1%83%d1%80%d0%b3%d0%b0%d1%81-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0/", "text": "Окръжен съд – Бургас постанови мярка за неотклонение „задържане под стража“ спрямо мъжа,   съпругата си в кв. „Сарафово“ в Бургас. Това съобщиха от пресцентъра на Окръжен съд – Бургас. Мъжът е привлечен като обвиняем за умишлено убийство (престъпление по чл. 116, ал. 1, т. 6, предл. 2 и предл. 3, вр. чл. 115 от НК). Манол М. е обвиняем за това, че на 19.10.2018 г., в къща в гр. Бургас умишлено умъртвил Я. М., посредством нанасяне на множество удари с чук в областта на главата на Я. М., довели до тежка черепно-мозъчна травма, като деянието е извършено по особено мъчителен и с особена жестокост начин. В съдебното заседание обвиняемият е изразил становище, че трябва да бъде задържан под стража. Според съда, въпреки началния етап на разследването, до настоящия момент по делото са събрани достатъчно доказателства за обоснованост на предположението, че Манол М. е осъществил престъплението, за което е обвиняем. Съществува и реална опасност обвиняемият да се укрие или да извърши престъпление, ако не бъде задържан. Манол М. е привлечен като обвиняем за тежко умишлено престъпление, за което законът предвижда наказание „Лишаване от свобода“ за срок от 15 до 20 години, доживотен затвор или доживотен затвор без замяна. Съдебната инстанция определи най-тежката мярка за неотклонение, предвид характера и тежестта на разследваното престъпление, едновременно с това и твърденията, че обвиняемият страда от психично заболяване. Определението на Окръжен съд – Бургас може да бъде обжалвано или протестирано в тридневен срок пред въззивна инстанция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.22", "title": " Окръжният съд в Бургас остави в ареста мъжа, убил съпругата си в кв. „Сарафово“"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%be%d1%80-%d0%b3%d0%b5%d1%88%d0%b5%d0%b2-%d0%bd%d0%b0%d0%b4-1500-%d0%ba%d1%83%d0%bb%d1%82%d1%83%d1%80%d0%bd%d0%be-%d0%b8%d1%81%d1%82%d0%be%d1%80%d0%b8%d1%87/", "text": "За 3 дни беше претърсена къща с парцел, намираща се в Симеоновград. Това каза на брифинг зам.-главният прокурор Иван Гешев. „В множество тайници в цялата къща и в двора се намериха над 1500 консервирани различни предмети“, заяви той. „В бидон за зеле са намерени видимо метални предмети от сребро и злато. Намерен е и още един венец като този, който ви показахме преди“, посочи Иван Гешев. „Обектите са били заровени в земята, на 60-70 сантиметра, в различни пластмасови съдове“, уточни той. „Целият парцел е насипан с пирони и с метални предмети с цел да се затрудни проверката с металотърсачи“, коментира зам.-главният прокурор. „Извършена е предварителна селекция на място от археолози. Не са изземани нещата, които те са преценили, че не са истински“, обясни Иван Гешев и допълни, че са иззети само предметите, които по първоначален анализ са културно-исторически ценности. „Бизнесът с иманярството върви с бизнеса с измамите. Част от иманярите, освен истински културно-исторически ценности, продават и реплики, на лицата, на които могат да ги пробутат“, коментира Гешев. „Върху експертизата на намерените предмети работят над 40 археолози в НИМ“, уточни той. „Теоретично да приемем, че половината предмети са истински, това ще се окаже най-голямата операция в този сегмент в новата ни история“, заяви зам.-главният прокурор. „На 6 ноември ще има експозиция на спасеното от правоохранителните органи в последните 20 години. Подозирам, че след експертизата и на тези вещи, може да се окаже, че обемът им е повече от цялата експозиция“, каза още Иван Гешев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Прокурор Гешев: Над 1500 културно-исторически ценности са иззети от къща в Симеоновград"}
{"url": "https://trud.bg/%d1%81%d0%b5%d0%b4%d0%bc%d0%be-%d0%b8%d0%b7%d0%b4%d0%b0%d0%bd%d0%b8%d0%b5-%d0%bd%d0%b0-%d0%ba%d0%be%d0%bd%d1%84%d0%b5%d1%80%d0%b5%d0%bd%d1%86%d0%b8%d1%8f%d1%82%d0%b0-digitalkidz/", "text": "На 27 октомври в „Домът на Европа“ в София ще се проведе седмото издание на националната конференция DigitalKidZ с изключителната подкрепа на Европейската комисия, Министерство на образованието и науката, Регионален инспекторат София и под патронажа на еврокомисаря по цифровата икономика и цифровото общество Мария Габриел. Основната тема на конференцията са уменията на 21 век и трансформация на съвременното образование, като в нея са включени лекциите: „Как да изградиш училището на бъдещето“, „Новите методологии за преподаване в клас“, „Компетенциите на 21 век и как те променят училището“. Конференцията ще бъде открита от комисар Мария Габриел, а специален гост от Великобритания – Антъни Дейвид Кинг, ще коментира иновациите в образованието и какви са световните тенденции. Антъни Дейвид Кинг е номиниран за „Предприемач на годината“  за проектите на Anthony David King Ventures, чиято мисия е да създават и подкрепят програми за стартиращи предприемачи и компании по целия свят чрез революция в потребителското преживяване. През 2005 г. Антъни е ангажиран да разработи иновативни програми за повече от 100 училища в страната и правителството на Великобритания. През 2011 г. стартира Anthony David King Ventures, за да подкрепи стартиращите компании. Тринадесет години по-късно, работата му обхваща 12 програми, интегрирани в повече от 200 училища и 350 компании в 21 града, по които работят ежедневно хиляди хора. В София Кинг ще сподели практики защо иновациите и образованието са „най-добри приятели“. Председателят на Фондация „Дигиталните деца“ (DigitalKidZ) – Ивелина Атанасова, и организатор на конференцията, ще продължи темата на британския си колега, като говори за необходимия инструментариум за дигитална трансформация на образованието в България. С нейния екип са разработили проект, уникален не само за България, но за Централна, Източна и Западна Европа. Става въпрос за нов тип учебна методология и прилежащи й микропроцесорни платки (т.е. това е учебен инструментариум), които подкрепят изучаването на дигитална грамотност и програмиране у децата, подходящи от 1 до 12 клас. Създадени и произведени в България, платките вървят в комплект с образователни проекти, които подкрепят мултидисциплинарните връзки, а в едно с необходимите обучения и методология за преподаване, подкрепят българските учители да трансформират своите класни стаи още от следващата учебна година. Във връзка с работата и проектите, които създаде през последните няколко години Фондация „Дигиталните деца“ (DigitalKidZ) е класирана в топ 5 на образователните иновации в Европа. „Цифровите технологии променят начина ни да работим, да учим и да живеем. Те се развиват изключително бурно и затова сме длъжни да ускорим ритъма“, категорична е Мария Габриел. Тя напомня, че технологичното развитие е приоритет на Европейската комисия. Едно от големите предизвикателства обаче е нивото на цифровите знания и умения, които според нея са в някаква степен дори с по-голямо значение. Плашеща е статистиката, че към момента 80 млн. от европейците изобщо не са използвали интернет. Междувременно едва 37% от активната трудова сила в Европа има основни цифрови умения, което също стряска на фона на прогнозата, че след 2020 г. 90% от работните места ще изискват такива базови умения. „Каквито и невероятни законодателни предложения да направим, каквито и прекрасни финансови инструменти да създадем, ако хората не са подготвени за цифровия преход и за новите реалности на дигиталната икономика, няма да успеем да постигнем положителни резултати“, обобщи българският еврокомисар и патрон на конференцията.", "date": "2018.10.22", "title": " Седмо издание на конференцията DigitalKidZ\t\t\t"}
{"url": "https://trud.bg/%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d1%80%d0%b0%d0%b4%d0%b5%d0%b2%d0%b0-%d0%b4%d1%83%d0%bc%d0%b8%d1%82%d0%b5-%d0%bd%d0%b0-%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc/", "text": "Съпругата на президента – Десислава Радева, определи в пост във Фейсбук като позор   към майките на деца с увреждания, изречена преди няколко дни. „Позор за него, че посмя да се отнесе надменно-присмехулно към болни български деца и проблемите на техните родители. Позор за неговата партия, която самоотвержено го защити с нарочна позиция. Позор пак за него (вицепремиера ни), когато самодоволно обяви, че стои твърдо зад думите си. Позор за тези от нас, които са избрали такъв човек да ни представлява и работи в наш интерес”, написа първата дама. Думите на Валери Симеонов станаха повод за  , които искат оставката му. „Ако поискам оставката на Валери Симеонов, това ще счупи цялата конструкция (на коалицията) и правителството ще падне”,  , където е на официална посещение. Ето и целия текст, който публикува Десислава Радева във фейсбук:  Когато в семейството се роди нездраво (в общоприетите разбирания) дете, навярно родителите са изправени пред съдбовно решение – дали да го задържат и отглеждат. Сблъскват се емоциите и надеждата, разумът и мисълта за бъдещето. Но веднъж взето, решението съдържа в себе си осъзната родителска отговорност. Може би през годините родителите, в моменти на пълно изтощение и отчаяние, са се питали негласно „Дали не сгреших?”. Но бързо, виновно и с неудобство от самите себе си са изхвърляли този въпрос от главите си. Това, разбира се, са само мои предположения. Когато синът ми беше на 10 години, в класа им дойде Ина – дете с ДЦП. В количка. Добро, усмихнато, слънчево дете. Явно и учителите, и родителите си бяхме свършили добре работата, защото Ина се чувстваше спокойна и съвсем на място в класната стая. Децата я включваха във всичките си игри, помагаха й, държаха се с нея по същия начин, по който се държаха един с друг. Те я правеха щастлива, защото се усещаше като една от тях. А тя правеше нас, родителите, щастливи, защото учеше децата ни и нас самите на човещина. Човещина, която не усетих от вицепремиера ни Валери Симеонов. Репликата, изречена от него преди няколко дни мога да окачествя само с една дума – позор. Позор за него, че посмя да се отнесе надменно-присмехулно към болни български деца и проблемите на техните родители. Позор за неговата партия, която самоотвержено го защити с нарочна позиция. Позор пак за него (вицепремиера ни), когато самодоволно обяви, че стои твърдо зад думите си. Позор за тези от нас, които са избрали такъв човек да ни представлява и работи в наш интерес. Предполагам, г-н Симеонов е запознат с член 14 от Конституцията на Република България, където е записано, че семейството, майчинството и децата са под закрила на държавата. Има и още един важен текст там – чл.4, ал.2, където Република България гарантира достойнството на личността. Майките с черни тениски не крещят за привилегии, а се борят за достойно съществуване. За себе си и децата си. Лично за мен те са герои, направили по-трудния, но по-човешки избор, ако помним случая Могилино… Подходът „Има черни тениски – има проблем…” се е провалил в исторически план. Според мен, за да ни има като българи не бива да се примиряваме с опитите за погазване на човешкото достойнство. За да е съвсем ясно, ще прибегна до тълковния речник. Не за думата „Човещина”. За нея не е нужен речник, а сърце. А за думата „Позор” – срамно, унизително положение, което предизвиква презрение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Десислава Радева: Думите на Валери Симеонов са позор"}
{"url": "https://trud.bg/%d0%b2%d0%b7%d1%80%d0%b8%d0%b2-%d0%b2-%d0%ba%d0%b5%d1%80%d1%87-%d0%b2-%d0%b1%d0%bb%d0%b8%d0%b7%d0%be%d1%81%d1%82-%d0%b4%d0%be-%d0%ba%d0%be%d0%bb%d0%b5%d0%b6%d0%b0-%d0%b2-%d0%ba%d0%be%d0%b9%d1%82/", "text": "В офис в кримския град Керч, разположен в непосредствена близост до колежа, в който на 17 октомври възпитаник на училището причини смъртта на 21 души, е избухнал взрив, при което е пострадала една жена, съобщава РИА „Новости“, като се позовава на съобщение на местните власти. Взривът е избухнал в 12:30 часа местно време. При замяна на газови бутилки е изпуснал клапан, а малко след това газът се е възпламенил. Огънят е изпепелил част от офиса и намиращата се там жена е пострадала. Тя е откарана в болница, а пристигналите пожарникари са успели да потушат огъня. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Взрив в Керч в близост до колежа, в който бяха убити 21 души"}
{"url": "https://trud.bg/%d0%bf%d0%b5%d1%82%d0%be%d0%ba%d0%bb%d0%b0%d1%81%d0%bd%d0%b8%d0%ba-%d0%bf%d0%be%d0%bc%d0%be%d0%b3%d0%bd%d0%b0-%d0%bd%d0%b0-%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b4%d0%b0-%d0%be/", "text": "Момче на 10 г. от старата столица Велики Преслав помогна на полицията да издири откраднат велосипед на негова приятелка с наблюдателност и находчивост, разказаха от ОДМВР-Шумен. Героят е 10-годишният Златомир Захариев. Сагата с колелото започнала още през лятото – в края на юни в Полицейското управление във Велики Преслав родители съобщили, че е откраднато колелото на дъщеря им. Детският велосипед бил паркиран пред входа на жилището им. В средата на миналата седмица колелото било намерено и върнато благодарение на 10-годишния Златомир, уточняват коректно от полицията. Как хлапакът помогнал на униформените? Злати, както му казват, познал велосипеда на своята приятелка по характерната червена рамка. Той карал своето колело с приятели в града, когато забелязал момиче да върти педалите на познат велосипед. Последвал го, за да види къде живее. „Познах колелото, защото беше на моя приятелка, с която карахме често. Когато видях друго момиче да кара колело със същата червена рамка, веднага реших да я последвам“, разказва малкият криминалист. Злати съобразително помолил неговите приятели да го придружат. Докато следвали момичето обаче, претърпял технически проблем – счупил ос на колелото, но продължил пеша. Видял накъде заминава непознатата колоездачка и след това съобщил в полицията адреса. Унифомените от старата столица повярвали на детето и веднага извършили проверка. Изяснили, че това е същото издирвано от тях колело, а новите собственици го били закупили от непознат мъж за символичната сума от 5 лева. При разплитането на случая станало ясно, че велосипедът е сменил няколко собственика, а накрая се озовал потрошен под мост в града. Мъжът, който го намерил, го продал за пет лева на родителите на момичето, в което наблюдателният Злати го забелязал. Последните стопани сменили седалката и ремонтирали счупените части, но останала характерната червена рамка. Злати е син на полицай, учи в СУ “Панайот Волов“ в Шумен. Баща му бил в чужбина, когато се обадили негови колеги, за да му кажат, че разпитват сина му в Полицейското управление. Първоначално се притеснил, но когато разбрал, че момчето е помогнало и издирило изчезнало колело, много се зарадвал. „Баща ми като разбра ме поздрави и ме разпитва как и къде съм го намерил, как съм се досетил“, обяснява Злати. „Много съм доволен, че успях да помогна и че любимото колело на моята приятелка се върна при нея“, казва горд петокласникът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Петокласник помогна на полицията да открие отмъкнато колело\t\t\t"}
{"url": "https://trud.bg/%d0%ba%d0%be%d0%b0%d0%bb%d0%b8%d1%86%d0%b8%d1%8f%d1%82%d0%b0-%d1%81%d0%b5-%d1%81%d1%8a%d0%b1%d0%b8%d1%80%d0%b0-%d1%83%d1%82%d1%80%d0%b5-%d0%b7%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82/", "text": "Коалиционният съвет на ГЕРБ о Обединените патриоти се събира утре по казуса с поисканата оставка на Валери Симеонов не само от майките на деца с увреждания, но най-вече заради снетото доверие от страна на Волен Сидеров, предаде Канал 3. Лидерът на ВМРО Красимир Каракачанов запази мълчание по труса в управленската коалиция, след като единият от лидерите в ОП, Волен Сидеров, поиска оставката на Валери Симеонов заради обида към майките на деца с увреждания. Каракачанов не зае страна. „Нещо, което не е редно и никога не съм го правил“, добави той. Министърът на отбраната ще говори утре на заседанието на коалиционния съвет и тогава ще изложи своето виждане по скандала. „Утре в 14.30 съм изпратил покани до двамата ми колеги за коалиционен съвет и каквото имам да кажа, ще го кажа там. Аз първо казвам на колегите си, после на медиите“, мотивира се Каракачанов. И уточни по адрес на Сидеров и Симеонов: „Нито единия, нито другия съм осъдил“. По-рано „Атака“ свали доверието си от вицепремиера Валери Симеонов и настоя да бъде избран друг патриот на негово място. Волен Сидеров му поиска оставката с аргумента, че инатът му и недопустимото поведение спрямо родителите на деца с увреждания клатят правителството, ако не бъде отзован. Сидеров настоя за спешна оставка и спешно свикване на коалицията още днес, но в крайна сметка той ще се събере утре с посредничеството на Каракачанов. Той предупреди, че ако Борисов и Каракачанов оставят вицепремиер Симеонов на поста му, това ще означава, че са съгласни с тезата му за „кресливите майки“ и „уж болните деца“. Преди това пък от Абу Даби министър-председателят Борисов даде да се разбере, че няма да маха от кабинета Валери Симеонов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.22", "title": " Коалицията се събира утре за оставката на Валери Симеонов\t\t\t"}
{"url": "https://trud.bg/25-%d0%bd%d0%b0-%d1%81%d1%82%d0%be-%d0%be%d1%82-%d0%bd%d0%be%d0%b2%d0%b8%d1%82%d0%b5-%d0%b6%d0%b8%d0%bb%d0%b8%d1%89%d0%b0-%d1%81%d0%b0-%d0%ba%d1%8a%d1%89%d0%b8/", "text": "София е лидер в строителството на апартаменти Близо 25% от новите жилища, които са излезли на пазара през последните 10 години, са къщи или апартаменти с поне 6 стаи, сочат данните на Националния статистически институт. За последните 10 години жилищата са нараснали с 205 хил. и в края на 2017 г. общият им брой е 3,051 млн. Населението на страната постоянно намалява като всяка година жителите на България се топят с около 50 хил. души, или колкото един средно голям град. Успоредно с това броят на жилищата постоянно расте. В резултат редица апартаменти и къщи в малките населени места на страната остават празни, защото собствениците им са се преместили в по-големи градове или в чужбина. Най-бурно строителство през последните 10 години се развива в столицата и в област Бургас, сочат данните на НСИ. На трето място, но с доста голяма разлика от класираните на първо и второ място, е област Варна. В София броят на жилищата за период от 10 години е нараснал с 81,89 хил., като в края на 2017 г. те са близо 610 хил. В същото време жилищата в област Бургас се увеличават с близо 80 хил. до 288 хил. В област Варна жилищата се увеличават с 36,81 хил. през последните 10 години и достигат близо 260 хил. На четвърто място е област Пловдив с увеличение на жилищата с 19,4 хил. до 324 хил. И докато жилищата в градовете бързо нарастват, в селата намаляват, сочат данните на НСИ. Това се дължи както на бутането на незаконни постройки, така и на естественото падане на стари къщи по селата, в които от години не живее никой. Като за целия Северозападен район и за Северния централен район на страната се отчита спад на броя на жилищата през последните 10 години. Любопитно е, че броят на жилищата с поне 6 стаи е нараснал с 51,1 хил. през последните 10 години. Това са предимно къщи, но има и големи апартаменти с много стаи. Като от тях с 27,3 хил. нарастват многостайните жилища в градовете, а с 23,7 хил. – в селата. Най-голям ръст обаче има при тристайните жилища, които за 10 години се увеличават със 117 хил. и вече надминават 1,315 млн. Общият брой на многостайните жилища е 173,8 хил., сочат още данните на НСИ. Като най-много големи къщи и апартаменти има в област Пловдив – над 16,4 хил. Като повечето от тях са в селата в областта. На второ място с 11,4 хил. жилища с поне 6 стаи е област Благоевград. Столицата остава чак на трето място с 10,8 хил. многостайни жилища. Веднага след това се нарежда Кърджали с 10,4 хил. Едва след това са областите Бургас и Варна съответно с 9,9 хил. и 9,2 хил. многостайни жилища. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " 25 на сто от новите жилища са къщи\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%bd%d0%b0-%d0%ba%d0%bd%d0%b8%d0%b3%d0%b0%d1%82%d0%b0-%d0%ba%d0%b0%d0%bf%d0%ba%d0%b0-%d0%b7%d0%b0-110-%d0%b3-%d0%be%d1%82-%d1%80/", "text": "На 13 октомври, в Литературен клуб „Перото“, бяха чествани 110 г. от рождението на Лъчезар Станчев, с премиера на „Капка“, в подредба от Светлозар Игов, съобщиха от „Фондация Лъчезар Станчев“. След представяне от д-р Надежда Стоянова, преподавател в СУ „Св. Кл. Охридски“, и видео спомени на Валери Петров с Вутимски и Радой Ралин, в рецитала участваха проф. Милена Кирова, Бойко Ламбовски, Петър Кацаров, проф. Ангел Димитров, Румяна Пашалийска, проф. Амелия Личева, Мара Чапанова.", "date": "2018.10.22", "title": " Премиера на книгата „Капка“ за 110 г. от рождението на Лъчезар Станчев"}
{"url": "https://trud.bg/%d0%b5%d0%ba%d1%81%d0%bf%d1%80%d0%b5%d0%bc%d0%b8%d0%b5%d1%80-%d0%be%d1%81%d1%8a%d0%b4%d0%b5%d0%bd-%d0%b7%d0%b0-%d0%be%d0%b1%d0%be%d0%b3%d0%b0%d1%82%d1%8f%d0%b2%d0%b0%d0%bd%d0%b5-%d0%be%d1%82-%d0%b2/", "text": "Бившият хърватски премиер Иво Санадер бе осъден днес на 2 години и половина затвор за незаконно обогатяване по време на война, предаде Танюг. Съдът призна Санадер за виновен за вземане на подкуп от австрийската банка Хипо Алпе Адриа през войната през 1995 г. В присъдата е посочено, че Санадер е злоупотребил със служебното си положение, за да получи незаконна печалба.  В началото на процеса Санадер пледира невинен. Прокуратурата от своя страна заяви, че високото ниво на корупция по време на войната през 90-те години е поставила в опасност хърватската държава. Санадер – премиер на Хърватия от 2004 г. до 2009 г., е най-високопоставеният хърватски политик, съден за корупция. Наказанието му за незаконно обогатяване по време на война е първата по рода си в историята на Хърватия. Срещу Санадер бяха повдигнати редица обвинения, главно за корупция. След първите той избяга в Австрия, но бе арестуван в края на 2010 г. и през юли 2011 г. екстрадиран в Хърватия. През 2014 г. той бе осъден за вземане на подкуп от няколко милиона евро от банката и от унгарската петролна компания МОЛ. Върховният съд обаче отмени присъдите по процедурни причини.", "date": "2018.10.22", "title": " Експремиер осъден за обогатяване от война"}
{"url": "https://trud.bg/%d0%bd%d0%b0%d1%80%d0%be%d0%b4%d0%bd%d0%b8%d1%8f%d1%82-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb-%d0%be%d1%82-%d0%b1%d1%81%d0%bf-%d0%b7%d0%b0-%d0%b1%d1%8a%d0%bb-6/", "text": "На 23 октомври, от 15.00 до 17.00 часа, народният представител от „БСП за България“ Христо Проданов и общинският съветник Иван Таков ще бъдат на разположение на софиянци в постоянната приемна на БСП – София на ул. „Леге“ №10, етаж 1. Желаещите може да се запишат предварително на телефон 02/987 20 86. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Народният представител от „БСП за България“ Христо Проданов и общинският съветник Иван Таков ще проведат приемна за граждани"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-268/", "text": "650 лева минимална заплата от януари 2021 г. Още 100 млн. лв. за възнаграждения в МВР с актуализация на бюджета за 2018 г. Парите за отбрана нарастват с 480 млн. лв. Всеки трети лев опива за пенсии и социално подпомагане.       Харчим половин милиард повече за здраве Бюджетът за сектора ще е 4,3 млрд. лева. Парламентът ще разрешава за новите болници.         Какви са правата ми при психически тормоз на работното място Трудово-правна консултация на „Труд“.             В дълг сме към пациентите с инсулт Смъртността ще намалее, ако повече центрове прилагат диференцирана терапия, казва проф. д-р Силва Андонова, национален консултант по интервенционална неврология, в интервю за „Труд“.         Радиомълчанието Опитват ли се някои да ловят риба в мътна вода – анализ на Спирдон Спирдонов.         Живеем в криворазбрана балканска махала Тайно финансиране и парадоксална дипломация отнесе главата на министър Кодзиас. Македонският въпрос се превърна в театрална сцена – коментар на Бойка Атанасова, кореспондент на „Труд“ в Атина.         Сам на света Силует на Едуард Сноудън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Вижте акцентите в броя на вестник „Труд“ във вторник, 23 октомври 2018"}
{"url": "https://trud.bg/%d0%ba%d0%b0%d0%ba%d0%b2%d0%b8-%d1%81%d0%b0-%d0%bf%d1%80%d0%b0%d0%b2%d0%b0%d1%82%d0%b0-%d0%bc%d0%b8-%d0%bf%d1%80%d0%b8-%d0%bf%d1%81%d0%b8%d1%85%d0%b8%d1%87%d0%b5%d1%81%d0%ba%d0%b8-%d1%82%d0%be%d1%80/", "text": "Въпрос:  Работя в предприятие в сферата на производството и един от ръководителите ми има некоректно поведение към мен. Постоянно ме обижда и заплашва под различни форми. Какви са правата ми в подобни ситуации? Пл. Николова, гр. Варна Отговор:  Уважаема госпожо Николова, българското законодателство забранява всяка пряка или непряка дискриминация, основана на пол, раса, народност, етническа принадлежност, човешки геном, гражданство, произход, религия или вяра, образование, убеждения, политическа принадлежност, лично или обществено положение, увреждане, възраст, сексуална ориентация, семейно положение, имуществено състояние или на всякакви други признаци, установени в закон или в международен договор, по който Република България е страна (чл.4, ал.1 от Закона за защита от дискриминация). Целият отговор четете в   във вторник, 23 октомври 2018. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Какви са правата ми при психически тормоз на работното място"}
{"url": "https://trud.bg/%d1%85%d0%b0%d1%80%d1%87%d0%b8%d0%bc-%d0%bf%d0%be%d0%bb%d0%be%d0%b2%d0%b8%d0%bd-%d0%bc%d0%b8%d0%bb%d0%b8%d0%b0%d1%80%d0%b4-%d0%bf%d0%be%d0%b2%d0%b5%d1%87%d0%b5-%d0%b7%d0%b0-%d0%b7%d0%b4%d1%80%d0%b0/", "text": "Парламентът ще разрешава за новите болници Близо половин милиард лева повече ще изхарчим за здраве през следващата година. А бюджетът за здравния сектор ще е 4,3 млрд. лева. Това обяви зам.-министърът на здравеопазването Жени. Предстои проектобюджетът на НЗОК предстои той да бъде обсъден в Министерския съвет и гласуван в парламента. 490 млн. лв. е ръстът в разходите на Касата за следващата година спрямо настоящата. А от тях 50 млн. лв. са ръст от преходния остатък средства, натрупани през предходните години, които ни се дават като право на разход за следващата година. “Увеличението по видове здравноосигурителни плащания на този етап е разпределено така, че да може да осигури спокойно и оптимално разпределение на средствата при сега действащите параметри на Националния рамков договор, като предвиждаме и някои положителни промени за здравноосигурените лица, но не очакваме да настъпи напрежение в разпределението на разходите”, каза Жени Начева. В областта на извънболничната медицинска помощ се поставя акцент върху профилактиката, както и да се въведат критерии за наблюдение и отговорност от страна на лекарите. Предвижда се положителен ефект и върху разходите, които касаят болничната помощ. В проекта за закон за бюджета на касата за идната година се предвижда още парламентът, а не правителството да разрешава разкриването на поредната болница или дори на нова дейност във вече съществуващите клиники. Касата вече ще реимбурсира и медикаментите за спешни състояния и кръвните продукти. Предвижда се още ъздаването на мегакомисия, в която да се влеят ИАТ (агенцията по трансплантация) и ИАМО (агенцията за медицински одит). Името й ще бъде Агенция за медицински надзор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Харчим половин милиард повече за здраве\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%bd%d0%b0-%d0%be%d1%84%d0%b8%d1%86%d0%b8/", "text": "Българската страна има интерес и би желала да види едно действително и трайно активизиране на политическия диалог с Египет. Това заяви премиерът Бойко Борисов в Кайро по време на разговора си с министър-председателя и министър на жилищното строителство и урбанизацията на Арабска република Египет Мустафа Камал Мадбули. Настоящото посещение на българския премиер е втора визита на това равнище в историята на двустранните ни отношения с Египет. Министър-председателят Борисов отбеляза, че българското правителство се стреми да поддържа интензивен политически диалог на всички нива с традиционните партньори на България в Близкия изток и Северна Африка. Премиерът добави, че страната ни е готова да развива пълноценни и взаимно изгодни отношения с Египет във всички области от взаимен интерес –икономика, енергетика, земеделие, сигурност, туризъм, култура, образование и други. За таз цел е необходимо да бъдат очертани конкретни действия и практически стъпки за разширяване на сътрудничеството. Премиерът Борисов изрази увереност, че с настоящата му визита в Кайро ще се постигне конструктивен диалог по ключови теми от двустранен и регионален характер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Премиерът Борисов разговаря с министър-председателя и министър на жилищното строителство и урбанизацията на Египет Мустафа Камал Мадбули (СНИМКИ и ВИДЕО)"}
{"url": "https://trud.bg/%d0%bf%d0%b0%d0%bd%d0%b4%d1%80%d0%be%d0%bb-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d0%bb%d1%8a%d0%b6%d0%b8%d1%82%d0%b5-%d0%b7%d0%b0-%d0%b3%d1%80%d0%b0%d1%84/", "text": "Компания “Пандрол”, чийто материали са използвани за виброизолационна подложка при ремонта на трамвайния път по столичната ул. “Граф Игнатиев” разследва разпространена в медиите информация за техния продукт. “Обърнахме много сериозно внимание на невярната информация, разпространявана от някои лица в българските медии. Събираме всичко публикувано за ул. “Граф Игнатиев”, отговори мениджърът на компанията инж. Анджей Замаро на въпрос на “Труд” дали ще съдят организацията “Спаси София”. Припомняме, че “Спаси София” твърди, че под релсите на улицата се полага материал, не достатъчно ефективен за опазване на сградите от вибрациите при трамвайното движение. Попитахме инж. Замаро и дали проверката му на 18 октомври на ул. “Граф Игнариев” е показала качествено извършване на ремонта. “Впечатлението ми беше положително. Има някои малки недостатъци, но са доста лесни за отстраняване и няма да повлияят на общото качество”, обясни той. На въпрос дали ще гарантира качеството на материалите за ремонта, той отговори, че продуктите на “Пандрол” се произвеждат от щателно подбрани гумени гранули. “Целият процес на производство, проектиране и доставка се извършва по плана за контрол на качеството, потвърден от сертификата ISO 9001. Всяка доставка се придружава със сертификат за качество, подготвен въз основа на тестове. Един от тези сертификати е издаден за доставката на ул. Граф Игнатиев”, каза инж. Замаро и предостави на “Труд” тези сертификати. Той увери, че системата, по която се прави новия релсов път значително ще намали вибрациите от трамваите по улицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " „Пандрол“ разследва лъжите за „Графа“\t\t\t"}
{"url": "https://trud.bg/%e2%80%8b%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%82%d1%80%d0%b8%d0%bc%d0%b0-%d0%b4%d1%83%d1%88%d0%b8-%d1%81-%d0%bd%d0%b0%d1%80%d0%ba%d0%be%d1%82%d0%b8%d1%86%d0%b8-%d0%b8-%d0%b8/", "text": "За времето от 19 до 21 октомври на територията, обслужвана от РУ- Ботевград, бе проведена комплексна полицейска операция за противодействие на криминалната и икономическата престъпност, опазване на обществения ред, пътен контрол и безопасност на движението, съобщиха от МВР. Операцията е реализирана от служители на криминална, икономическа и охранителна полиция в ОДМВР – София и колегите им от РУ- Ботевград, съвместно с представители на НАП, БАБХ, Комисията по хазарта, Комисията за защита на потребителите, Регионалната здравна инспекция и Инспекцията по труда. При съвместни проверки, извършени на игрални зали, нощни клубове и заведения и търговски обекти, са установени множество груби нарушения, в това число неиздаване на касов бон с цел укриване на данъци. От служителите на НАП е запечатан нощен клуб в града. Идентична принудителна мярка е издадена и за кафе аперитив в с. Врачеш, за търговската дейност на което не са представени никакви документи, нито фискално устройство. От друг от инспектираните търговски обекти – магазин за хранителни стоки в с. Врачеш, контролните органи са иззели 2300 къса цигари и три литра алкохол, при условие че обектът не разполага с издаден лиценз за продажба на тютюневи изделия. Съставен е констативен протокол и по случая е регистрирана преписка за установено административно нарушение по Закона за акцизите и данъчните складове. При друга проверка, на частен адрес в с. Липница, са открити и иззети 720 къса безакцизни цигари. От магазин за продажба на мобилни устройства служители на сектор „Противодействие на икономическата престъпност“ в ОДМВР – София са иззели пет телефонни апарата, за които не били представени документи за произход. В рамките на акцията са иззети и осем кубика немаркирана дървесина, транспортирана с товарен автомобил „ГАЗ“ в землището на с. Врачеш. Служителите на Регионалната дирекция по горите са съставили акт на водача, а незаконно добитата дървесина и камионът са иззети. Представители на Комисията по хазарта са съставили три акта за установени лица без лични карти и за липса на дневни отчети. От Инспекцията по труда са констатирани липса на договори, неспазване на работното време от служителите, за което предстои съставянето на 7 акта. Четири са актовете, издадени от РЗИ, относно установено нерегламентирано тютюнопушене и служители без лични здравни книжки. Нарушения са констатирани и от служителите на БАБХ в проверените от тях два ресторанта – липса на документи за произход на стоките, неправомерно съхранение на продуктите, неправилно водене на дневник за самоконтрол, служители без здравни книжки и др. Шест са актовете, съставени от данъчните инспектори, основно за несъответствие на касовата наличност и неиздаване на касов бон. При полицейските действия за срок до 24 часа са задържани трима души за наркотици. В ареста попаднал 17-годишен криминално проявен ботевградчанин, от когото при извършена проверка е иззета бучка амфетамин с тегло около 4 грама. За срок до 24 часа са задържани също така и двама жители на с. Литаково. От дома на 23-годишен криминалистите иззели електронна везна и малки количества амфетамин и канабис, а от жилището на 24-годишен – револвер, 16 патрона, муфа за пистолет и 0.53 грама канабис. По трите случая са образувани досъдебни производства за извършено престъпление по чл. 354А от НК, разследването по които продължава под наблюдението на прокуратурата. В рамките на полицейската акция са задържани и двама водачи на автомобили и за извършените от тях престъпления са започнати бързи производства. Първият нарушител на правилата за движение по пътищата попаднал в полезрението на униформените в района на с. Скравена. При извършена проверка на лек автомобил „БМВ“ справка показала, че 22-годишният ботевградчанин зад волана управлява без СУМПС в едногодишния срок от наказването му по административен ред за същото деяние /престъпление по чл. 343В, ал. 2 от НК/. За аналогично престъпление в полицейския арест попаднал и 36-годишен жител на Ботевград, чийто автомобил „Фолксваген Голф“ бил проверен малко преди полунощ в съботния ден. За времето на провеждане на операцията са проверени общо 803 души и 544 моторни превозни средства. Задържаните са 43-ма. Съставени са 133 акта, 79 фиша и 15 предупредителни протокола. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " ​Задържаха трима души с наркотици и иззеха нередовни акцизни стоки, незаконно добита дървесина, оръжие и боеприпаси"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d0%bd%d0%b0-%d1%80%d0%be%d0%b4%d0%bd%d0%b0-%d0%b7%d0%b5%d0%bc%d1%8f-%d0%b8-%d0%b0%d0%b7-%d1%81%d1%8a%d0%bc-%d0%bc%d0%bb%d0%b0%d0%b4-%d1%87%d1%83%d0%b2/", "text": "Кубрат Пулев не смята, че съперникът му за претендентския статут на IBF Хюи Фюри има предимство заради разликата във възрастта, въпреки че 24-годишният британец го нарече „старец“.  „Той казва, че бил млад, но и аз съм млад, чувствам се на 19 – отговори 37-годишният българин при идването си от Берлин, където беше на подоготовка. – Готвих се за неговия стил, залагам на защита, бързина, всичко. Не го слушах какво говори, предимството му пред мен е, че говори по-добре английски.“  Фюри пък заложи на туристическа разходка в Пловдив вчера. Днес двамата имат открита тренировка.", "date": "2018.10.22", "title": " Кобрата на родна земя: И аз съм млад, чувствам се на 19"}
{"url": "https://trud.bg/%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%b0%d1%82%d0%b0%d0%bd%d0%b0%d1%81%d0%be%d0%b2%d0%b0-%d0%b4%d0%b0%d0%b2%d0%b0-%d1%81%d1%82%d0%b8%d0%bf%d0%b5%d0%bd%d0%b4%d0%b8%d1%8f-%d0%bd/", "text": "Този уикенд започна седмото издание на националния музикален и танцов конкурс „Пиленце пее“. Той се организира под патронажа на Столична община и Министерство на културата от хореографа Йордан Станимиров и вокалния педагог Светла Караджова, като колежките й от квартет „Славей“ са неотлъчни спътници в инициативата. Церемонията за официалното му откриване се състоя в събота сутринта в Общински културен център „Красно село“. Специален гост беше народният представител Десислава Атанасова. Излизайки на сцената да пожелае успех на създатели и участници, тя обяви, че ще участва в подпомагането на техния труд, учредявайки стипендия. „Скъпи приятели на българския фолклор, вече седма година тези хора зад мен увличат не само Столична община, не само радетелите за пазене на традициите и българския фолклор, но и цяла България за това да се върнем към духовността, към културата, към корените си.  Изключително съм щастлива, че виждам толкова млади хора тук, сред нас, че чувам, че над 1000 участници ще покорят тези престижни сцени пред невероятна аудитория, надявам се, и ще ни покажат красотата на българския фолклор. Тук съм, защото всички трябва да подкрепяме най-малките, всички трябва да подкрепяме гордостта на българската народна традиция. И поради тази причина се радвам, че мога да обявя и пред вас, че аз ще участвам в подпомагането на този процес, като учредя една стипендия за едно талантливо дете, участник в този конкурс, в размер на годишната му такса за посещаване на уроци по пеене или по музикален инструмент. За мен е чест да бъда сред вас! На добър час на седмия национален музикален конкурс „Пиленце пее“, бяха думите на депутатката от ГЕРБ. Развлекателната програма започна със сурвакарска група от село Велковци, община Брезник. С кукерски маски и чанове танцьорите прогониха злите духове от „Пиленце пее“. След това лауреатите от миналогодишното издание – Албена Гърдева (вокал) и Йордан Топалов (гайда), радваха присъстващите с изпълненията си, а сега им предстои пътуване до Валядолид, Испания, където ще представят конкурса. На финала клубът за народни танци „Боди Фолк“ събра зрители и участници на дълго хоро. Националният музикален и танцов конкурс „Пиленце пее“ е създаден през 2012 година. Той е посветен на великата българска певица Надка Караджова и носи името на една от нейните най-популярни песни, номинирана да влезе в учебниците по музика в Япония. Тази година той се провежда от 20 октомври до 4 ноември. Над 1000 участника от цяла България ще премерят сили в различни възрастови категории пред авторитетното жури, членове на което са великата Янка Рупкина, Светла Караджова, етнологът Милчо Георгиев и композиторът Николай Балабанов. В рамките на конкурса ще се състоят няколко интересни събития. На 27 октомври от 18 часа в Общински културен институт „Надежда“ концерт ще изнесе популярният московски композитор и виолист Леонид Патеюк. На 30 октомври от 19 часа в залата на Съюза на българските композитори ще има специален концерт за честването на 70-годишния юбилей на композитора професор Владимир Панчев. Той отдавна живее и е признат във Виена. Прибира се в родината специално за юбилея. В програмата участие ще вземе съпругата му – Албена Найденова (сопран). Награждаването на победителите и гала концертът на лауреатите от „Пиленце пее 2018“ ще бъде на 4 ноември от 16 часа в Общински културен център „Искър“. Входът на всички събития е безплатен.", "date": "2018.10.22", "title": " Десислава Атанасова дава стипендия на талантливи деца\t\t\t"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d1%89%d0%b5-%d0%bf%d0%be%d1%81%d1%80%d0%b5%d0%b4%d0%bd%d0%b8%d1%87%d0%b0-%d0%bc%d0%b5%d0%b6%d0%b4%d1%83-%d0%b8%d0%bd%d1%81%d1%82/", "text": "Ще посреднича между институциите, за да бъде поправена мантинелата, където стана катастрофата край Своге. Това каза омбудсманът Мая Манолова във връзка с казаното от Михаил Рашков от АПИ, че мантинелата, където е станала катастрофата край Своге все още не може да бъде ремонтирана, тъй като няма разрешение от страна на следствието. Манолова обясни, че се наема да посредничи, така че мантинелата да бъде поправена. „Ще се обърна по съответния ред към органите на следствието да попитам дали има проблем да бъде поправена тази мантинела, след което ще се анагажирам да организирам преговори между АПИ и Община Своге, ако трябва да си разделят правенето на мантинелата“, каза Манолова. Веднага след катастрофата в участъка между Своге и Нови Искър са подменени мантинели, остава най-острият завой, обяви по-рано Михаил Рашков, директор на Дирекция „Поддържане на пътната инфраструктура“ към Агенция „Пътна инфраструктура“(АПИ) на работна среща за подписката на повече от 100 граждани от Своге, които искат гаранции за безопасността на пътя София – Своге. „Остава най-острият завой, в който има двупосочно движение. Днес взимат шаблони, за да могат да направят там мантинелите“, допълни още Рашков. Във връзка с мантинелата, където е станала катастрофата, той уточни: „Тази мантинела, в този участък, не е включена в проекта, който се изпълняваше. Тази мантинела е сложена от някого, не от нас“, допълни още Рашков. Той уточни, че без разрешение от страна на следствието не може да се направи нищо по ремонта. За мрежите, предпазващи от падащи камъни, Рашков увери, че количествата са значително повече, отколкото в самия проект. „Това са едни 50-60 км. в дефилето. Горе-долу, ако цялото дефиле го опаковаме с предпазна мрежа, мисля, че ще са необходими около 30 – 40 млн. лв.“, допълни Рашков. По думите му одит по пътна безопасност трябва да приключи и той ще каже къде трябва и къде е необходимо да се извърши ново монтиране на предпазни мрежи. „Дървета и храсти, доколкото можахме изчистихме, но продължаваме“, заяви още Рашков. „Всички пътни знаци, съгласно по Закона за движение по пътищата, има проект. Той е изпълнен“, допълни още Рашков. „Поддръжката на пътните знаци, маркировката, всичко това е в рамките на бюджета, който има Агенцията“, каза той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.22", "title": " Мая Манолова: Ще посреднича между институциите, за да бъде поправена мантинелата на мястото на катастрофата край Своге"}
