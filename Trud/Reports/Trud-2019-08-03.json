{"url": "https://trud.bg/%d0%b3%d0%be%d0%bb%d1%8f%d0%bc%d0%be-%d0%b4%d1%8a%d1%80%d0%b2%d0%be-%d0%bf%d0%b0%d0%b4%d0%bd%d0%b0-%d0%b2%d1%8a%d1%80%d1%85%d1%83-%d0%ba%d0%be%d0%bb%d0%b8-%d0%b2-%d1%86%d0%b5%d0%bd%d1%82%d1%8a%d1%80/", "text": "Разразилата се буря прекърши няколко дървета, които затвориха улица във Варна. Едно от тях падна върху няколко паркирали коли в центъра, съобщи  . Жители на морската столица сами преместиха голямо дърво от пътя. Днес има жълт код за бури и валежи. Градушки и силен вятър удариха Врачанско, Кърджали, Плевенско и ред градове в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.03", "title": " Голямо дърво падна върху коли в центъра на Варна"}
{"url": "https://trud.bg/%d0%b7%d0%b8%d0%bd%d0%b5%d0%b4%d0%b8%d0%bd-%d0%b7%d0%b8%d0%b4%d0%b0%d0%bd-%d1%81%d0%b5-%d0%b7%d0%b0%d0%b2%d1%80%d1%8a%d1%89%d0%b0-%d0%bd%d0%b0-%d1%82%d0%b5%d1%80%d0%b5%d0%bd%d0%b0/", "text": "Френската легенда Зинедин Зидан се завръща на терена. Той ще бъде най-лъскавата икона в новата версия на футболния симулатор „FIFA 20“. Настоящият треньор на „Реал“ (Мадрид) ще е и една от кориците на играта, която излиза в края на септември. Геймърите ще могат да играят със Зидан в най-популярния режим на симулатора „Ultimate Team“. Става въпрос за единственото място, където могат да създадат отбора на мечтите си. В един тим съотборници могат да бъдат Кристиано Роналдо, Лионел Меси и… Христо Стоичков. Разбира се, това е възможно, ако геймърът разполага с достатъчно спечелени от мачовете пари, за да си ги купи. В този режим всеки създава своя отбор, избира неговото име, стадион, екипи и дори топката, с която да се играят срещите. На „Ultimate Team“ геймърите играят срещу хиляди отбори, които се управляват от други хора по цял свят. Най-скъпи и трудни за активиране са именно иконите като Зидан. За втора поредна година сред легендите е и Стоичков. И докато Камата ще участва отново във футболния симулатор, то новите имена, освен Зидан, са Андреа Пирло, Дидие Дрогба, Роналд Куман, Иън Райт, Карлос Алберто, Кака, Гари Кейхил, Майкъл Есиен, Гаринча, Кафу, Хуго Санчес, Джон Барнс и Кени Даглиш.  „В режим „Ultimate Team“ ще има доста промени – пише британският вестник „Индипендънт“. – Една от тях е опция за постигане на бърз напредък през сезона, по-добри начини за персонализиране на футболните екипи и изцяло нови функции за игра срещу и с приятели. Промяна ще има и в начина, по който хората купуват играчи“. Най-важната новост пък е функция, наречена сезонни цели. Това позволява на геймърите да напредват в течение на цял сезон, която ще се изпълнява за няколко месеца в играта, а не както до сега, само в ежедневни или в седмични мисии.", "date": "2019.08.03", "title": " Зинедин Зидан се завръща на терена"}
{"url": "https://trud.bg/16-%d0%b3%d0%be%d0%b4%d0%b8%d1%88%d0%b5%d0%bd-%d1%81%d0%bf%d0%b5%d1%87%d0%b5%d0%bb%d0%b8-3-%d0%bc%d0%bb%d0%bd-%d0%b4%d0%be%d0%bb%d0%b0%d1%80%d0%b0-%d0%b8-%d0%b7%d0%b0%d1%8f%d0%b2%d0%b8-%d1%89%d0%b5/", "text": "16-годишен американски тийнейджър вече е милионер, след като спечели световното първенство по видеоиграта „Fortnite“. Кайл „Bugha“ Гирсдорф прибра внушителната сума от 3 милиона долара. Надпреварата се състоя в Ню Йорк. В нея участваха общо 100 души от цял свят, както и 40 млн. геймъри в предварителните кръгове. Младокът спечели с 50 хил. долара повече от тенисистът Нова Джокович за титлата му на турнира „Уимбълдън“. „Първото нещо, което ще направя с парите е да си купя ново бюро – каза 16-годишният милионер. – Сега играя в ъгъла на стаята си на една малка маса, а мониторът виси от стената. Мисля, че имам нужда от повече пространство“. Американецът учи в гимназията „Pottsgrove“ в Пенсилвания. Отделя по 60 минути на ден за домашните и поне 6 часа за „Fortnite“. „Родителите ми бяха скептично настроени за времето, което влагах в играта, защото мислеха, че пропускам по-важни неща в живота ми, но след като разбраха, че това може да е действителната ми кариера, започнаха да ме подкрепят много повече“, добавя „Bugha“. „Fortnite“ е една от най-популярните игри в световен мащаб. Световното първенство съвпадна с втората годишнина от нейното излизане, а потребителите й вече наброяват 250 милиона души. Снимка: Twitter", "date": "2019.08.03", "title": " 16-годишен спечели 3 млн. долара и заяви: Ще си купя бюро"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b8%d1%82%d0%b5-%d0%b7%d0%b0%d0%b3%d0%bb%d0%b0%d0%b2%d0%b8%d1%8f-%d0%b7%d0%b0-%d0%b0%d0%b2%d0%b3%d1%83/", "text": "Точно по график „Sony“ обяви безплатните игри, които ще получат абонатите на „PlayStation Plus“ през август. Това са „WipEout Omega Collection“ и „Sniper Elite 4“. Първата игра е футуристичен рейсър, който ще предложи достатъчно забавления на феновете на високите скорости и екшъна. На разположение са 26 писти в условията на безтегловност. Геймърите могат да се състезават онлайн или да се изправят срещу приятел. Играта поддържа и „PlayStation VR“ – устройство за виртуална реалност. „Sniper Elite 4“ пък е игра, в която геймърът е в ролята на снайперист по време на Втората световна война. Той работи на Апенините в тила срещу страните от Оста. Играта предлага проучване на големи и разнообразни зони и справяне с враговете, преди по-сериозните мишени в преследване на нацистко супероръжие, което застрашава цяла Европа. „WipEout Omega Collection“ и „Sniper Elite 4“ ще могат да се изтеглят на 6 август.", "date": "2019.08.03", "title": " Обявиха безплатните заглавия за август в „PlayStation Plus“"}
{"url": "https://trud.bg/7-%d0%b8%d0%b7%d0%b2%d0%be%d0%b4%d0%b0-%d0%b7%d0%b0-%d0%bb%d0%b5%d0%b2%d1%81%d0%ba%d0%b8-%d1%81%d0%bb%d0%b5%d0%b4-07-%d0%be%d1%82-%d0%b0%d0%b5%d0%ba/", "text": "Болезнено отпадане с общ резултат 0:7 записа „Левски“ в Лига Европа. Урокът по футбол бе изнесен от АЕК (Ларнака), а през годините нито един друг съперник не е нанасял подобен погром на „сините“. Унгарският „Дожа“ (Уипещ) бе побеждавал столичния гранд със 7:1 след две срещи, а „Милан“ – със 7:2. Извадите след този мач са поне седем. За поредна година „Левски“ започна неподготвен евротурнирите заради закъсняла селекция. Така е от години насам. Наставникът Петър Хубчев бе заставен да пуска новопривлечени играчи, направили буквално по една тренировка, срещу сработения тим на АЕК. В първия мач в Кипър kdm,r;e, липсата на резервен десен бек се оказа фатално. След червения картон на Живко Миланов треньорският щаб прекрои всички линии в опит да спре устрема на домакините – Мартин Райнов бе върнат като бранител. Илия Юруков игра на нетипичния за него пост на десен краен бранител, а дебют записа Насиру Мохамед, дошъл 48 часа по-рано. Апропо – на „Герена“ бе ясно, че имат нужда от солидна селекция още през март след обявената раздяла с Милош Цветкович, Давид Яблонски и Жерсон Кабрал. И когато вече се знаеше, че Хубчев идва от лятото… Освен че закъсняха новите попълнения, към днешна дата изпъква контраста между така наречените титуляри и резерви. В експериментален състав „Левски“ игра контрола с германския четвъртодивизионен „Тюркгюджу“ (Мюнхен) и резултатът бе катастрофален – 0:4. И отново след голям брой промени в стартовите 11 „сините“ имаха проблем в четвъртък – 0:4 от АЕК (Ларнака). Показателно! „Левски“ загуби битката с АЕК не само в чисто футболно естество. Кипърският тим показа хитрина и това им спечели допълнително преимущество. „Жълто-зелените“ първо избраха за начален час на мача 18.30 ч, за да се играе в горещините. А след това изработиха пресилен втори жълт картон на Живко Миланов и го извадиха от играта за оставащите 3 полувремена. Но така е в двора на Цар Футбол – за да биеш на терена трябва да си и малко тарикат… Франко Мазурек бе привлечен с визитката на футболист, който трябва да връзва играта на „сините“. Аржентинецът е халф, който се очакваше да се конкурира с Давиде Мариани за място сред титулярите. Сега швейцарецът вече не е в тима, но и към днешна дата не се вижда как южноамериканецът ще спечели доверието първо на Хубчев, а след това и на публиката. Мазурек си остава пълна енигма с малкото си прояви през кампанията. Някой прочете ли изказване на футболист на „Левски“ след загубата с 0:4? Не и няма как да го направи, защото никой от тях не пожела да коментира историческото поражение. Само по себе си това говори достатъчно.  А какво ли щеше да се случи пред микрофоните, ако „сините“ бяха направили подвиг, елиминирайки кипърския съперник? Да тогава е лесно… За малкото си мачове начело на „Левски“, Петър Хубчев успя да създаде позитивна атмосфера в отбора. Личи си, че сега на „Герена“ има колектив. Освен това опитният специалист показва солидна тактическа грамотност и не се притеснява да ротира схемата на игра не само в отделните мачове, но и в хода на двубоите. А това прави отборът далеч по-непредвидим. От началото на сезона „Левски“ вече игра както в традиционната за отбора 4-2-3-1, така и 4-4-2, 4-3-3, 4-2-1-3. Трябва да се вметне все пак, че на реванша срещу АЕК наставникът показа, че и той е човек, и може да греши, рискувайки с част от промените в състава. И след всички тези изводи най-обобщаващия е, че нищо фатално не се е случило в „Левски“. Все още. Със самото си идване Петър Хубчев призна, че е много рано отборът да си прави планове за груповата фаза. Наставникът е наясно със случващото се в клуба, който освен всичко друго е и в процес на оздравяване. Само допреди няколко месеца 26-кратните шампиони бяха на път да последват съдбата на големия съперник ЦСКА. И докато предходното ръководство се кълнеше, че такива шансове няма, делата срещу „сините“ за неплатени сметки се увеличаваха всеки ден. Сега за „сините“ е важно да бъдат фактор в Първа лига и на всяка цена да успеят да са в голямата игра до зимата. И ако успеят през втория дял от шампионата ще бъде повече от интересно не само на „Герена“, но и като цяло в елита…", "date": "2019.08.03", "title": " 7 извода за „Левски“ след 0:7 от АЕК"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%bf%d1%80%d0%b5%d0%b4-3/", "text": "Не може да искаш да бъдеш български гражданин по произход и да не знаеш дума на български Преди седмица Пловдив бе домакин на годишната среща на българските училища в чужбина. Събитието бе повод да потърсим вицепрезидента Илияна Йотова, за да разговаряме с нея за политиките към българите в чужбина, за промените в правилата за получаване на българско гражданство и разбира се за горещите политически теми. – Г-жо Йотова, премиерът Бойко Борисов обеща 2 млн. лв. допълнително на Асоциацията на българските училища зад граница. Много или малко са тези пари?  – Зависи от гледната точка. Ако целта е допълнителна глътка въздух за тези училища, безспорно са добре дошли. Ако говорим за българското образование зад граница, парите само не са достатъчни. Националната ни цел е изграждане на цялата верига – от предучилищното образование, през училището, университетите, лекторатите по български език и възраждането на българистиката по света. – Не звучи ли много амбициозно?  – В никакъв случай! Стига наистина да искаме да го направим. За демографските проблеми се говори само пред избори. Разчитам много млади хора да се върнат в страната, да учат тук и да свързват живота си с България. Без да говорят български език, трудно ще се получи, не са равностойни на своите връстници тук. Еднакво важи това както за децата от български произход в историческите ни диаспори, така и за по-новата емиграция. Един ден българският език ще върне децата ни в България. – Достатъчни ли са часовете в неделните български училища?  – Не е тайна, че тези училища се посещават от по-малките деца. Как да се мотивират по-големите ученици да продължат с българския език, история и цивилизация е тема, която обсъждаме няколко години. Възможността, която сега даде МОН да се кандидатства в нашите университети с обща матура от чужбина и изпит по български език, е огромна крачка напред. Получаването на българска, съответно европейска диплома, е безспорен мотив. В няколко американски щата българският език вече е със статут на матуритетен. Продължаваме усилията и сред европейските страни. Това е постоянна тема в разговорите и на президента с нашите европейски партньори. Работим усилено в тази посока, тъй като въпросът засяга все повече деца. – Добре ли е това, че броят на българските училища зад граница расте?  – Тенденцията е все повече деца от български родители да се раждат в чужбина, т.е. млади хора, активни, напускат страната. За техните деца ще бъде още по-трудно. Затова съхранението и говоренето на български език е толкова важно. Даваме си сметка колко трудно е за едно дете, само вкъщи не е достатъчно. На 12-ата среща на българските училища в чужбина дойдоха около 120 представители. Общият брой на неделните училища в цял свят е 354, около 35 хиляди деца ги посещават. Доброто говорене на езика ги мотивира да се върнат в България. Но младите хора искат сигурност и перспектива. Ако ги гарантираме като държава, сами ще дойдат. България е малка държава и трябва да знаем кои са първите 3 приоритета, на които можем да заложим, събирайки възможностите на националното и европейското финансиране. Дали ще бъде завод за автомобили, или селско стопанство, или туризъм, или пък високите технологии – това е въпрос на национална политика. – Защо след като е създадена възможност за обучение на студенти от български произход няма наплив от такива деца към вузовете ни?  – Да, така е. Младежите от български произход получават стипендии от България, за да се учат у нас. От години обаче техният интерес намалява. Срещаме острата конкуренция на висши училища от други съседни страни. От друга страна, рекламната кампания за българско образование закъснява, административни недоразумения и проблеми ги отблъскват. Срещнах се с тези студенти в няколко български университета и те открито говорят за неуредиците – от временното и постоянно пребиваване, през общежитията и курсовете по български език. Направихме обсъждане с МВР, МВнР, МОН, с ръководствата на университетите. Ще има промени в законите и в наредбите. Надявам се от есента още повече българчета да се доверят на българското образование. Вярвам, че мнозина от тях ще останат в България. Оттук нататък на ход са работодателите и бизнесът. Ако решат да се върнат, те са бъдещите учители в българските училища зад граница. Изпуснати са много години и този потенциал досега е пропиляван. – Имаме ли представа колко от завършилите висше образование у нас са останали в България?  – Не, нямаме. Не знаем колко за започ­нали работа у нас, колко са се върнали. Жалко е, защото те са доброто лоби в чужбина на България, на българската култура. Да не говорим, че като държава сме спонсорирали тяхното обучение, а след това не се интересуваме къде изтича този ресурс. Например, при дефицита на преподаватели по български език зад граница, кой по-добре от тях би се справил?! – Споменахте, че има и проблем с лекторатите по български език в чуждите университети. Какви са причините?  – Имам уверенията на МОН, че се работи много сериозно за връщане на позициите ни. Години наред сякаш някой нарочно е унищожавал българистиката по света. Безхаберие, оправдание за безпаричие, административни пречки, липса на амбиция. Списъкът е много дълъг. Загубили сме традиционни места в редица европейски университети. Много по-малки държави имат много по-широко влияние и като език, и като култура. Не пречим на никого, но да отстояваме своето. Битката за идентичност и суверенитет минава през конкретни политики, а не се прави на маса или в предизборни кампании. – Имаше опити за подмяна на исторически факти, с азбуката, с кирилицата например. От българска страна се реагира много остро…  – И правилно! Да подменяш историята, означава да унижаваш паметта на един народ и няма политическа цел, която да го оправдава. Но темата е много по-дълбока. Сериозен белег за загуба на позиции е липсата на интерес към българистиката. Именити учени изследваха древната българска култура, разпространяваха влиянието u по света. Днес това всичко е сведено в повече от скромни граници. Знаете ли, че в учебниците на много европейски страни нищо не пише за Кирил и Методий, за българското начало на славянската цивилизация, за създаването на кирилицата, на която днес пишат повече от 300 милиона човека по света. Изненадват се, когато им казвам, че това е благодарение на нашата страна. Повече не можем да бъдем инертни и да очакваме, че интересът към нас ще се възпроизвежда от само себе си. – От доста време говорите за създаване на Български културен институт.  – Убедена съм, че трябва да стане час по-скоро. Убедени са десетките български интелектуалци, с които разговарях. Убедени са и институциите. Имаме изготвена концепция, готови сме за дискусия за най-доброто решение. Очаквам конкретната реакция и решения на изпълнителната и на законодателната власт. Със създаването на такъв културен институт ще решим много въпроси за изучаването на българския език, за представянето на цялата ни българска култура. Говоря за целенасочена и добре развита културна дипломация. Това очакват и нашите сънародници зад граница. – Не се ли вторачвате прекалено в проблемите на българите навън? И тук имаме достатъчно.  – Всички сме един народ. Политиката ни не е за българите навън, а с българите навън за България. Това не е клише. 12% от нас живеят извън България, все по-млади и активни хора. Има все още крехка тенденция за завръщане, но тя трябва де се стимулира, да се търсят адекватни решения. Почти няма българско семейство, в което някой да не учи или работи навън. Става дума за нашите деца, за нашите близки. Без хора няма как да има икономика, инвестиции, бъдеще. Искаме да чуем и нашите сънародници в чужбина, затова планираме голям форум в София и се надявам на широк национален консенсус по тази тема. – След скандала и арестите в Държавната агенция за българите в чужбина решихте ли проблемите и има ли промени в критериите за даване на гражданство?  – Законът за гражданството ще се промени. Към вицепремиера г-жа Николова е създадена работна група, в която участва и президентската институция. В началото на новия политически сезон трябва да има конкретни текстове. Категоричната ни позиция е изискването за владеене на български език според европейската езикова рамка. Не може да искаш да бъдеш български гражданин по произход и да не знаеш дума на български. Т. нар. удостоверения за произход трябва да бъдат премахнати. Докато ги има, ще има и предпоставки за корупция. Надявам се промените в закона да спрат „транзитното гражданство“. Представили сме своето становище пред работната група, смятаме че ще бъдем подкрепени в редица от предложенията ни. – Увеличават ли се желаещите да получат българско гражданство?  – Това е тенденция от 2007 година – приемането на България в ЕС, особено от историческите ни диаспори. Няма нищо лошо, стига да има реални основания. – Само преди два дни се проведе поредната среща между премиерите на България и Северна Македония. Фокусът на председателството бяха Западните Балкани, но къде беше България в това председателство?  – Не е достатъчно само да се дават срокове, за да се решат споровете ни със Северна Македония. Важно е съдържанието на постигнатите решения от съвместната комисия. Смятам, че трябва да се вслушаме в мнението на президента Първанов за създаване на анекс към Договора за добросъседство, в който тези въпроси да бъдат уредени. Що се отнася до председателството – за първи път в историята на ЕС една държава постави в неговия център Западните Балкани. Смело, но успешно. Не беше лесно, защото познавам резервите и даже липсата на интерес на Европа към тази географска част. ЕС се сепна, когато ни връхлетя кризата с миграцията през 2015 година и през Балканите се оформи много сериозен път на бежанците към вътрешността на континента. Но България изведе темата на друго, високо ниво – за значимостта на региона за стабилност и сигурност, но и за икономическото му развитие като приоритет за целия ЕС. Не успяхме да направим устойчива тази политика, тя беше изоставане в следващите две председателства – на Австрия и на Румъния. Има някакъв шанс да се върне в началото на 2020 г. с хърватското председателство, но аз твърдя, че най-голямото лоби на тези държави в ЕС е България. Затова продължавам да мисля, че бъдещ ресор „Разширяване и съседство“ в следващата Европейска комисия е адекватно и перспективно решение. Неслучайно за този пост претендират Хърватия, Словения, Унгария. – Искате да кажете, че досегашният ресор на цифровизацията не е добър?  – Напротив, много е добър. В следващия финансов период цифровизацията ще разполага с близо 9 милиарда, огромен ресурс, а това е и най-бързо развиващият се сектор от европейската и световна икономика. По-скоро съм умерен оптимист, че ще го получим. Твърде много са интересите. – Разговаряли ли сте с президента кое налага да има толкова много вета? До този момент в новата история на България не се е случвало.  – Президентът има юридически екип зад себе си, има обществен съвет, на който се обсъждат всички решения на Народното събрание и всички закони. Окончателното решение е на държавния глава. Наблюдава се една притеснителна тенденция на пренебрежително отношение от страна на управляващото мнозинство към президентското вето. То не е самоцелна политика на противопоставяне. То е още един повод за съществен дебат по важни за българското общество въпроси, а и да се създаде най-доброто законодателство. За съжаление, такъв дебат липсва, няма чуваемост за аргументите на президента. – Бяхте ли изкушена да чуете какво се казва от Бузлуджа и какви са отправените призиви от лидера на БСП?  – Чувах и гледах медиите. За съжаление, повече информация имаше за портрета на г-жа Нинова, малко за посланията. Надявам се, че заявката за добро представяне на местните избори ще бъде изпълнена есента. Но чух нещо много важно – младите хора не харесват разделението и войните в БСП и дават своята алтернатива за България. Те трябва да бъдат чути. – Какво би означавало успешно представяне на изборите? Ние питаме и БСП, но там не сме получили отговор.  – Политическата цел на всяка партия е спечелването на избори. Какво означава успешно представяне – всяко спечелено място е вече успех. Особено при местни избори, които са най-мажоритарните избори в страната. Аз също ще избирам своя кмет. Бих се доверила на кандидат, който не ми говори вече за конкретен проект, усвояване на евросредства, плочките на граф „Игнатиев“, или уличното осветление в малкия град. Бъдещите градоначалници трябва да имат точна мисъл как ще работят така, че да няма деление на Централна България и на „Другата България“, да няма четири града и „периферия“ – обезлюдена, без перспектива. Селото, което спасява България в няколко национални катастрофи, изчезва. Няма да вярвам на кмет, който говори само за европейски фондове. Ще вярвам на този, който казва как ще спаси селата заедно с останалите институции и с бизнеса. – Как ви се струва кандидатурата на Мая Манолова за кмет на София?  – Възможна. Опитът u като омбудсман е безспорен, сблъсква се всеки ден с проблемите на хората. От кмета се очаква да взема смели, често пъти непопулярни решения. Иска се сила и кураж, подкрепа и умен екип. Ако реши, желая u успех! – Свидетели сме на поредица от кризи във вътрешен план. Справя ли се управлението?  – Ключовата дума днес е държавност. Хората не считат и не вярват, че държавата мисли за тях и ги защитава. Затова когато сега се взимат драконовите мерки за справяне с чумата, те мислят, че това се прави с някаква скрита цел, а не като мярка за справяне с болестта. Казват ми го открито при срещите с тях. В следващите дни трябва да се направи всичко възможно да се справим с разпространението на болестта, под въпрос е съдбата на цял един сектор, прогнозата ми е, че ще има сериозни последствия върху селското стопанство и неминуемо покачване на цените. България трябва да се пребори за обезщетение на стопаните от ЕС така, както стана в други страни. Нашият гост Илияна Йотова е завършила българска и френска филология в Софийския университет “Св. Климент Охридски”. Специализирала е във френското Национално училище по администрация, през което са минали френски президенти и премиери. Дългогодишен журналист в БНТ. Депутат от БСП в 40-ото НС. 10 години е евродепутат. На 22 януари 2017 г. встъпва в длъжност като вицепрезидент на Република България.", "date": "2019.08.03", "title": " Вицепрезидентът Илияна Йотова пред „Труд“: Българският език ще върне децата ни в България"}
{"url": "https://trud.bg/%d0%ba%d0%b0%d0%ba-%d1%81%d0%b5-%d0%bf%d1%80%d0%b5%d0%ba%d1%8a%d1%81%d0%b2%d0%b0-%d0%b3%d0%be%d0%b2%d0%be%d1%80%d0%b5%d1%89%d0%b0-%d0%b6%d0%b5%d0%bd%d0%b0/", "text": "Двама въдичари ловили от една и съща канаричка на Дунава и почти се сприятелили.  Уговаряли си кога ще ходят на риболов, че да са си компания:  – Аз ще съм тука в четвъртък…  – Четвъртък ли?… Чакай… вторник, сряда… не не мога – имаме концерт.  – Тогава в петък…  – Пак имаме концерт… но в събота може – нямаме концерт.  – Колега, ти музикант ли си?  – Не съм, бе! Спя с булката на диригента, та се съобразявам с концертите… *** Говореща жена се прекъсва изключително рядко и то с думите: „ще купя”, „обичам те”, „права си” и „пожар”… *** В цеха за колбаси, умираха от ужас да не увеличат цената на картофите и царевицата… *** На жена и на спирачки вяра да нямаш… Щот’ се не знае кога ще ти откажат!!! *** Буди се мъж с махмурлук, гледа се в огледалото и казва:  – Не те знам кой си, но мисля да те обръсна! *** – Приятно ми е, казвам се Крум!  – Ооо, пък аз тази вечер се именувам Върбишкият проход… *** Има мъже които са НЕЖНИ към жените. И жените така ги и наричат – НЕЖЕНен! *** – Чу ли, жената на Иванов му изневерила и той се хвърлил от терасата на третия етаж?  – Претрепал ли се е?  – Не. Рогата му се закачили на дограмата и не успял да падне… *** Полицай под прикритие, пита проститутка:  – Колко?  – 100 лева.  Полицаят изважда белезници.  Проститутката:  – Моля, моля! За извратеняци двойна тарифа! *** Обява за работа в древен Египет:  – Търсят се 1000 роби за работа на строеж. Не е пирамида… *** Секретарка влиза в кабинета на шефа си:  – Господине, струва ми се, че ви търсят по телефона.  – Какво означава – струва ми се? Търсят ли ме или не?  – Ами, като вдигнах слушалката, мъжки глас попита „Ти ли си бе, кретен?” *** Детството, прекарано в Северозапада, се брои за военна служба. *** След Слави и Азис влиза в политиката. Певецът регистрира политически проект „Напипай го!” *** Дебел човек искал да отслабне и решил да се обади на обява във вестника, в която пишело:  – Само сега може да отслабнете с 5 кг за 1 ден!  Звъннал той и се разбрали. След малко на вратата се звъни, човека отваря, а там готина мацка, която държи табела:  – Ако ме хванеш съм твоя!.  Гонил я, гонил я, ама не успял да я хване. Изтеглил се и гледа, че наистина свалил 5 кила. На другия ден звъни пак на рекламата, само че казал, че иска да свали 10 кила и процедурата се повторила, и той свалил още 10 кила. Накрая се обадил и казал, че иска да свали 20 кила, а отсреща му казали :  – Сигурни ли сте, господине?  А той се съгласил. Звъни се след малко на вратата, а там огромен, дебел чернокож с надпис:  – Ако те хвана си мой! *** Фразата „Днес ще си легна по-рано” е създадена от тези, които казват „Утре спирам цигарите!” *** Още прадядо, Бог да го прости, беше хакер. Казваше:  – Като ти хакна един бастун!… *** При мъжа средната възраст е настъпила, когато спре да го интересува къде отива жена му. Важното е да не го влачи със себе си. *** – Как научи мъжа си да се прибира толкова рано?  – Много лесно. Прибира се за пореден път късно вкъщи, а аз се обаждам от стаята ‘Пешо, ти ли си?’  – А той?  – А той е Иван. *** Интервю за търси работа в Канадските пощи.  Интервюиращият пита:  – Алергичен ли сте към нещо?  – Да, към кофеин. Не мога да пия кафе.  – Ок, били ли сте някога на военна служба?  – Да, бил съм на една мисия в Афганистан.  – Това ще ви донесе 5 допълнителни точки към характеристиката. А имате ли някаква степен на инвалидност?  – Да. Избухна бомба близо до мен и изгубих двата си тестиса.  Интервюиращият прави гримаса и вписва: „Инвалидност, получена при служба на Родината!”  И обяснява:  – И това носи допълнителни бонус точки. Окей. Според регламента имате достатъчно точки за да ви назнача още сега. Нормалното ни работно време е от 8 сутринта до 4 следобед. Можете да започнете утре в 10 часа и да си планирате нещата всеки ден да идвате в 10.  Пичът озадачен:  – Щом работното време е от 8 до 4, защо да идвам в 10?  – Това е държавна работа – казва интервюиращият.- Първите два часа пием кафе. Няма смисъл да идваш преди 10. *** – Докторе, каква ми е диагнозата?  – Госпожо, и без да съм доктор – „Зле прикрита хиперсексуалност”. *** Блондинка звъни разтревожена в полицията:  – Всичко са ми откраднали! Волана са ми откраднали, педалите са ми откраднали, музиката!  След една минутка звъни пак:  – Ох, извинете ме, седнала съм на задната седалка… *** Ако една жена си е овца, каквито и лъвове да се въртят около нея, тя пак си мечтае за коча… *** Прясно изцеден портокалов сок – 5 лв, а ракията – 2 лв… После що сме били алкохолици… *** – Маце, бомба си! Как се казваш?  – Мина. *** Началникът:  – Знаеш ли защо те извиках в кабинета си?  Работникът:  – Знам, защото случайно ви изпратих снимка на пениса си!  Началникът (спира да налива вино в двете чаши):  – Случайно? *** Учителката пита:  – Деца, кое животно има най-големи яйца?  Иванчо вдига ръка:  – Слонът.  – Иванчо, какви неприлични мисли имаш. Утре да доведеш баща си.  На другия ден пристига бащата. Учителката:  – Вчера попитах сина Ви кое животно има най-големи яйца.  Бащата:  – Сигурно слонът.  – Ето и Вие сте същият. Цялото ви семейство е такова. На всички е известно, че най-големи яйца има щраусът.  – А-а-а… Сега разбирам, защо е писал такива бавни валсове. *** Позитивно мислене по български:  – А бе, я му е*и майката, няа к’во да го мислиш! *** – Отидох на психиатър…  – И к’во ти вика?  – Ооо, къде си бе луд! ***  След първата брачна нощ:  – Скъпа, от днес, цял живот ще бъдем неразделни!  – Но нали каза, че през деня ще си на работа! Обеща и дълги командировки…", "date": "2019.08.03", "title": " Как се прекъсва говореща жена?"}
{"url": "https://trud.bg/%d0%b3%d0%b0%d0%bb%d0%b5%d0%bd%d0%b0-%d0%b8-%d0%bf%d1%80%d0%b5%d1%81%d0%bb%d0%b0%d0%b2%d0%b0-%d0%be%d1%82%d0%b2%d1%8f%d1%85%d0%b0-%d1%82%d0%b8%d1%82%d0%b0/", "text": "Песните на поп звезди като Дара и Криско вече са на по-задни позиции „Паника” е на първо място в „Епъл мюзък” Макар през последните седмици много от поп и аренби звездите у нас да пуснаха нови парчета, чалгата в момента се оказва най-слушаният жанр във всички платформи за музика у нас. Само за няколко дни новите песни на Галена и Преслава събраха рекорден брой гледания и оглавиха класациите за видеоклипове, предпочитани от българските интернет потребители. За десетина дни „Пиян” на Преслава достигна близо 4 милиона гледания и хиляди коментари само в ютуб, най-вече защото това е първото видео, в което певицата показва новия си нос, след пластичната операция. Макар тя винаги да се радва на голяма любов от публиката, промяната във външния є вид є донесе незавидна порция „хейт” в социалните мрежи. Много от недоволните фенове я оприличават на Галена, а недоброжелателите дори я сравняват с Майкъл Джексън. Въпреки това песента е хит и всяка вечер звучи по най-актуалните и посещавани клубове у нас. Именно вечната конкурентка и доскорошна най-добра приятелка на Преслава – Галена пусна другата хитова песен в жанра. Само за пет дни „Паника” мина милион и половина гледания в ютуб и стана най-бързо набиращият популярност клип в платформата. Видеото към песента е снимано в природния парк Барденас Реалес в Испания, станал снимачна площадка и на „Игра на тронове”. „Паника” бързо стана най-слушаната песен в платформата за стрийминг „Епъл мюзик”. Преслава, която неотдавна беше на върха, е с две позиции по-надолу, а „Ти гониш” на Тита и Папи Ханс” е веднага след нея. „Да или не” на Криско, както и „Дарби” на Дара вече заемат по-ниски позиции в топ 10.", "date": "2019.08.03", "title": " Галена и Преслава отвяха Тита\t"}
{"url": "https://trud.bg/%d0%ba%d1%83%d1%80%d1%81%d0%b0%d0%bd%d1%82%d0%b8%d1%82%d0%b5-%d0%bd%d0%b0-%d0%bc%d0%be-%d0%bd%d0%b8-%d1%80%d0%b8%d0%b1%d0%b0-%d0%bd%d0%b8-%d1%80%d0%b0%d0%ba/", "text": "Тези дни се разбра, че Министерството на отбраната (МО) обяви, че има намерение да вдигне максималната възраст за кандидатстване в армейските вузове на 30 г. Досега таванът бе 27 г. От ведомството се аргументират, че причината за поправката са незаетите бройки във военния университет и военното училище. Отчита се, че тази тенденция от няколко години е непреодолима. Има леко подобрение през тази, но минусът си остава. На пръв поглед буди недоумение, че и тридесетгодишни ще могат да кандидатстват за офицери. Това е лош знак. В нормална ситуация младежът завършва средно образование, обикновено на 18-19 г., ако реши, кандидатства във военния университет и ако го приемат, завършва на 23-24 г. и след 3 г., тоест на 27 г. вече е старши лейтенант, след още 4-5 г, – когато е на 30 г. вече трябва да е капитан. А не едва сега да прекрачва прага на армейския вуз. Кога този лейтенант ще стане полковник – на 70-години ли? Разбирате ли за какво иде реч! Незаетите бройки в Националния военен университет (НВУ) са част от големия проблем за престижа на военната професия, и на офицерската включително. Проблем, изключително сложен и комплексен. А празните курсантски банки всяка година са само едната страна на монетата. Която е показателна пък за престижа на висшето ни военно образование. Защото, не беше чак толкова отдавна, когато имаше и случаи да се провежда допълнително класиране сред скъсаните на приемните изпити, за да не се провали учебната година. Във времената, когато наистина имахме държава, за военните училища за едно място се бореха по 5-6, дори 7 кандидати. В специалността летец-пилот приемаха с най-висок бал сред всички, дори и цивилните вузове. За там трябваше да си малък гений, едва ли не „вундеркинд“. Курсантите ни от висшето артилерийско училище в Шумен бяха най-добрите математици в страната и се възприемаше като сензация, ако не побеждаваха в студентските олимпиади колегите си от гражданските вузове. Помислете си дали това сега е така? За да се промени днешната ситуация, немалко кусури на висшето ни военно ни образование трябва да бъдат отстранени. Час по-скоро. Нека направим някои сравнения с вуза на другото силово ведомство – МВР. Става дума за неговата Академия(АМВР). Защото и там обучаващите се са със статут на курсанти. Там учат 4 г. за бакалавър, докато във военните вузове бакалавърска диплома се взима за 5 г. Това е единствената бакалавърска степен в България, която се придобива след такъв дълъг срок. Аргументът, че курсантите на МО получават и гражданска специалност не е убедителен, защото в цивилен вуз паралелно можеш да вземеш две бакалавърски степени. Да не би бъдещите офицери да са бавно развиващи се? А кога и как лейтенантът, вече като офицер в бойните формирования, може да учи за магистър е друга тема с немалко неизвестни. Освен това курсантите в АМВР са на свободен режим. Докато на МО са на казармен и опцията да излезеш в отпуск е с условности, които трудно се съчетават. Курсантите във военния университет са задължени да дават и наряд, след което трябва да са на лекции. Тук казусът е, който МО прекрасно го разбира, но все още не го решава, че те са с неизяснен статут (по чл. 135 на ЗОВС се водят с особен статут, без някой да даде смислено обяснение какво значи това)- което ще рече, че нито са военнослужещи, нито са студенти. Нещо като нито риба, нито рак. А това е една от големите болки. Въпросът е поставян пред всеки нов стопанин на „Дякон Игнатий 3“, но решение още няма. Как така- боравиш с оръжие, ходиш на учения, даваш наряд, живееш на казармени начала, учиш не 4 г., като нормалните студенти, а година повече, нямаш право на допълнителна работа, и да не си със статут на кадрови военнослужещ. Отгоре на това тези пет години не ти се признават за трудов стаж. Значи може да влачиш хомота на ограниченията на военната служба, но да не се ползваш от правата u. Ако курсант пострада по време на обучението, това не се счита за трудова злополука, тъй като е обучаем, а не военнослужещ. А преди, и то доста след 10 ноември, курсантските години се признаваха за офицерски трудов стаж – за 1 година, 2 месеца и 12 дни. Но премахнаха тази придобивка. Т.н. „стипендия“ на курсантите на МО е около 120 лв., защото ги хранели три пъти дневно. Докато на колегите им от АМВР е близо 400 лв. Сега във военен вуз не можеш да вземеш шофьорска книжка, с изключение на една специалност. Докато преди взимаха абсолютно всички випускници, което, нека не се лъжем,бе голям стимул за кандидатстване във военно училище. Ако направим извод на базата на сравнението между висшите училища на двете „братски“ силови ведомства – МО и МВР, няма как да не се запитаме може ли армията да мотивира млад човек да избере именно висше военно училище, а не АМВР, за да се посвети на офицерската професия. Нека не отричаме – безспорното предимство на завършилия НВУ е, че му е гарантиран договор за 10 г. военна служба. Но дали само това е достатъчно? Негативен ефект има обстоятелството, че у нас законите са от ден до пладне. Именно шампион по поправки и промени е военният закон. Всяка нова власт сменя правилата на играта за офицерите. А това отблъсква мераклиите за армейска униформа. Вакуумът за офицерски кадри може да се запълни за 8-10 г. Не е тайна, че най-големият проблем на войската е нейното попълване. Както с кадрови военни, така и с резервисти. Недостигъг от униформени е тревожен, алармират експертите. В системата на отбраната са над 5000 души, без да отчитаме незаетите места за резервисти. Над 1000 души пък е гладът за младши командири. При този темп на набиране на кандидати във военните вузове, като не смятаме отказалите се преди да завършат, се счита, че вакуумът от млади офицери може да се запълни за около 8-10 г.", "date": "2019.08.03", "title": " Курсантите на МО – ни риба, ни рак\t"}
{"url": "https://trud.bg/%d0%bd%d0%b5%d0%b2%d0%b5%d1%80%d0%be%d1%8f%d1%82%d0%bd%d0%b8%d1%82%d0%b5-65-000-%d0%bb%d0%b5%d0%b2%d0%b0-%d0%b4%d0%be%d1%81%d1%82%d0%b8%d0%b3%d0%bd%d0%b0-%d0%b4%d0%b6%d0%b0%d0%ba%d0%bf%d0%be%d1%82/", "text": "Още утре някой късметлия може да стане по-богат с 65 000 лева, защото джакпотът в играта „ТОТО ДЖОКЕР“ се очаква да достигне този феноменален размер. Това е една от най-щедрите игри на Български спортен тотализатор, която редовно носи призови печалби, въпреки че минималният залог за нея е едва 20 стотинки. Неслучайно Део я нарича „малката машинка, която неуморно раздава печалби“. За „ТОТО ДЖОКЕР“ от първо лице разказва и Диан Жилиев, чийто късмет му донесе сумата от 56 258 лева. Той е на 39 години, от гр. София, и развива собствен бизнес в IT сектора. Късметлията разбира, че е спечелил, когато проверява фиша си онлайн. „Когато видях усмихнатото човече, не можах да повярвам“, каза той и сподели, че е изключително щастлив от печалбата. Диан участва редовно в игрите на Български спортен тотализатор. Признава, че има любими числа, които са свързани с рождените дати на съпругата и децата му. Със спечелената сума ще отиде на екскурзия с цялото семейство и ще ремонтира дома си. Диан ще продължи да участва в игрите на СПОРТ ТОТО, а голямата му цел е джакпотът в играта „Тото 2 – 6 от 49“. Благодарение на щедростта на „ТОТО ДЖОКЕР“ Марин Георгиев от София пък ще организира екскурзия в Испания или Италия със своята съпруга. Столичанинът е редовен участник в игрите на тотализатора от много години. Когато попълва своите фишове, късметлията разчита на едни и същи числа. Той споделя, че е бил много радостен, когато разбрал за печалбата. В първия момент не можел да повярва, че печели такава сума и то от „ТОТО ДЖОКЕР“. Марин пожелава на всички участници да ги сполети същия късмет, а дори и по-голям. Щастливецът споделя, че дори и да не спечели, когато пусне фиш, той все пак се чувства горд, защото така дава принос за мисията на тотализатора да подпомага развитието на спорта у нас. От СПОРТ ТОТО напомнят на всички почитатели, както на моментните, така и на числовите игри, да представят своята карта ТОТО КЛУБ, когато правят залози. Тя им дава възможност да трупат бонус точки за страхотни допълнителни печалби, при това без да плащат повече.", "date": "2019.08.03", "title": " Невероятните 65 000 лева достигна джакпотът в „ТОТО ДЖОКЕР“\t"}
{"url": "https://trud.bg/%d0%be%d0%bf%d0%b0%d1%81%d0%bd%d0%be-%d0%b2%d1%80%d0%b5%d0%bc%d0%b5-%d0%b6%d1%8a%d0%bb%d1%82-%d0%ba%d0%be%d0%b4-%d0%b7%d0%b0-%d0%b2%d1%8f%d1%82%d1%8a%d1%80-%d0%b8-%d0%b3%d1%80%d1%8a%d0%bc%d0%be%d1%82/", "text": "Жълт код за силен вятър и гръмотевици е в сила за 10 области на страната, а само за вятър – в 8, сочи справка на сайта на НИМХ, като главно в източните райони ще има значителни количества валежи и градушки. Предупреждението за вятър с гръмотевици е валидно за областите Видин, Монтана, Враца, Русе, Търговище, Шумен, Разград, Силистра, Добрич и Варна. В тези области се очаква да има краткотрайни валежи от дъжд с гръмотевици. Има условия за градушки. Очакваните количества дъжд са 20-25 л/кв.м, на места до 30 л/кв.м. Ще духа вятър от запад-северозапад със средна скорост 14-19 м/сек. и пориви до 24 м/сек. В Добрич и Варна се очаква силен вятър и по морето. Вятърът ще бъде от запад-северозапад 14-19 м/сек. (7-8 по Бофорт)) и с пориви до 24 м/сек. (9 по Бофорт). Жълт код само за силен вятър има в областите Плевен, Ловеч, София област, Пловдив, Пазарджик, Благоевград, Габрово и Велико Търново. В тези области ще духа северозападен вятър със средна скорост 14-19 м/сек. и пориви до 24 м/сек. Жълт код само за гръмотевици е обявен за област Бургас. В областта се очакват краткотрайни валежи от дъжд с гръмотевици. Има условия за градушки. Количествата дъжд ще са 20-25 л/кв.м, на места до 30 л/кв.м. След обяд от северозапад валежите ще спират и облачността ще се разкъсва. Вятърът ще се ориентира от запад-северозапад и ще е до умерен, в Дунавската равнина и Горнотракийската низина временно до силен и с него ще нахлува хладен въздух. Максимални температури между 27° и 32°, в югоизточни райони до 35°, в София около 27°. Над Черноморието ще се развива купеста и купесто-дъждовна облачност. Ще има краткотрайни валежи, придружени с гръмотевици и временно усилване на вятъра. Ще има условия за градушки. Ще духа слаб до умерен югоизточен вятър, който до края на деня ще се ориентира от запад-северозапад и ще се усили. Максимални температури на въздуха: 28°-30°. Температурата на морската вода е 27-28°. Вълнението на морето ще бъде около 2 бала. Над планините ще се развива купеста и купесто-дъждовна облачност и ще има краткотрайни, на места интензивни валежи дъжд с гръмотевични бури. Ще има условия за градушки. Вятърът ще се ориентира от запад-северозапад и ще е силен. Максимална температура на 1200 метра около 23°, на 2000 метра около 15°. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.03", "title": " Опасно време: Жълт код за вятър и гръмотевици в 19 области на страната"}
{"url": "https://trud.bg/%d0%b5%d0%b4%d0%b8%d0%bd-%d0%bc%d1%8a%d0%b6-%d0%b7%d0%b0%d0%b3%d0%b8%d0%bd%d0%b0-%d0%b0-%d0%b6%d0%b5%d0%bd%d0%b0-%d0%b5-%d0%b2-%d1%82%d0%b5%d0%b6%d0%ba%d0%be-%d1%81%d1%8a%d1%81%d1%82%d0%be%d1%8f/", "text": "Един мъж загина, а жена е в тежко състояние след снощните бури. Инцидентът е станал около 22.40 ч. край водоем в близост до село Доли Богров, съобщи „ „, позовавайки се на информация от Спешна помощ. Сигналът за бедстващи хора в Долни Богров е получен късно снощи, като две линейки са тръгнали веднага към мястото – едно от езерата в близост до селото. Там са установени мъж и жена, които са били на палатка. 55-годишния мъж е починал на място, а 50-годишната жена е в тежко състояние. Тя е настанена за лечение в УМБАЛ „Св Анна“. Бури с поройни дъждове, гръмотевици и ураганен вятър преминаха над страната. В Перник, Кюстендил и София имаше паднали дървета. В квартал „Нови Искър“ в столицата токът спря и по данни от наши зрители и в събота къщи осъмнаха на тъмно. След силния вятър, на много в града има паднали клони и саксии. В Пернишко имаше наводнени улици, а някои райони останаха без електричество. Заради паднало дърво временно беше прекъснато движението на влаковете по ЖП коридора от София към „Кулата” и Солун. Очаква се днес през деня да бъдат възстановени щетите по електрозахванването. Службите по чистотата ще се захванат с премахването на падналите дървета и клони. Паднали клони и дървета блокираха пътища в Западна България – за часове остана затворен през нощта пътят между Драгичево и Кладница, но към този момент шосето е разчистено. 184 000 мълнии са паднали за последното денонощие на Балканския полуостров, сочи справка на портала blitzortung. Значителна част от тях – над България в късните часове в петък вечерта. Гръмотевичните бури са резултат от преминаването на студения атмосферен фронт от запад на изток. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.03", "title": " Един мъж загина, а жена е в тежко състояние след снощната буря над София"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b5-%d0%b8%d1%81%d0%ba%d0%b0-%d0%b4%d0%b0-%d0%b5-%d0%bb%d0%be%d1%88%d0%b8%d1%8f%d1%82/", "text": "Какво постигна Заев по време на посещението Откриването на паметник на полк. Каварналиев е истински пробив Извинете, уважаеми читатели, но се налага пак да се върна към едно предишно впечатление за отношенията между Бойко Борисов и Зоран Заев – че както още от началото я подкараха символно, така и ще я карат и занапред. Нали си спомняте как почна всичко – с неочакваното отиване през юни 2017 г. на двамата пред паметника на цар Самуил в София и с полагането на венци там. После Борисов отскочи на 1 август до Скопие за да подпише Договора за добросъседство, приятелство и сътрудничество, който отпуши пътя на Република Македония към евроатлантическите интеграции. Там българският премиер и неговият македонски колега поднесоха цветя на гроба на Гоце Делчев като знак за общото, което може да сближава хората от двете страни на границата. Борисов взе, че заведе голяма част от правителството си в родния град на Заев – Струмица, където на гостите от София бе оказано гостоприемство, каквото се полага само на най-скъпи приятели. На другата година пък Заев отиде до Благоевград за да отбележат с Борисов и Каракачанов годишнината от Илинденско-Преображенското въстание. Е, само два-три дни след това за местната публика пред скопска телевизия, която сега е на път да загаси прожекторите, той пренебрежително заяви, че същото това Илинденско въстание е македонско и че ако българите искат да го честват, това си било тяхна работа… Въпреки летните жеги, това предизвика буря. Та се наложи Борисов да се заканва, че ще припомни тези думи на Заев, когато дойде време за гласуване за членство на Република Македония (все още не беше конституционно Северна) в НАТО и в Европейския съюз. И сега – пак в навечерието на Илинден, Борисов отиде в Скопие, пак червени килими, пак официално протоколно посрещане, пак шумотевица и подслушани реплики между него и Заев докато отиват в кабинета му на втория етаж на стириопорната сграда край Вардар, пак заклинания за истинско приятелство между тях двамата и добросъседство между нашите две държави. Пак венец на гроба на Гоце горе, под стените на старата крепост, в двора на „Свети Спас“. Пак символни жестове, повторението на които вече взе да отегчава, май… Иначе предварителните намерения бяха двамата премиери да оценят изпълнението на Договора за добросъседство, приятелство и сътрудничество, подписан между тях точно на този ден преди две години. На пресконференцията Зоран Заев повтори всички онези цифри за инфраструктурните проекти, свързващи двете страни, които познаваме от предишни подобни случаи. Новината беше, че от наша страна се работи по тунела над Гюешево, започнат да се строи в началото на 40-те години на миналия век, но после, след края на войната, бетониран по средата. Борисов отново се похвали за работата, която е свършил за напредъка на Северна Македония по пътя към евроатлантическата интеграция, в това число и чрез подписването на Договора. О, да, и новата мантра „За две години направихме повече, отколкото за всичките години преди това“, която не че не е вярна, но понякога ми се струва, че се използва, за да прикрие и грешките, които се правят от българска страна под напора на новата динамика в развитието на отношенията ни със Северна Македония. Борисов беше категоричен, че съвместната комисия по история и образование, произлязла от същия този Договор, трябва да реши кой е Гоце Делчев, пък и не само това, до октомври месец. И то така, че да не се налага българският премиер да бъде поставен на изпитание да се колебае дали да вдигне ръка или не, когато в Брюксел се обсъжда въпроса да получи ли дата Северна Македония за начало на преговори за членство в Европейския съюз или не. На него и през ум не му минавало да бъде поставен в подобна „разкрачена“ ситуация, в която от една страна, може да се наложи да не изпълни обещанието си към Заев да даде подкрепа за Скопие, а от друга, да бъде изправен пред обвиненията в страната си, че предава българската история. Но пък на мен ми се струва най-малкото наивно едно политическо поведение да бъде поставяно в зависимост от резултата от една научна дискусия, както правилно твърди председателят на българската част на съвместната комисия за наука и образование проф.д-р Ангел Димитров – „Ние не водим преговори, ние водим научна дискусия“. Още повече след шест заседания на комисията, и особено след медийните изяви на членовете u от страна на Северна Македония, след всяко от тях става ясно, че оттатък никак не бързат да приключват с работата u. Ето и онзи ден, веднага след казаното от Борисов на пресконференцията за неговите очаквания до октомври (отново искам да повторя – не забравяйте, през октомври Брюксел трябва да изпълни обещанието си да даде дата за начало на преговори за членство на Северна Македония в ЕС), та, веднага след Борисов, един от членовете на комисията от страна на Северна Македония – Петър Тодоров, патетично даде да се разбере, че май е по-добре да дойде смъртта, отколкото това да се случи. Или нещо такова, но каквото и да искаше да каже, становището му бе подхванато от всички медии и лансирано едва ли не като официална позиция на цялата група от седем члена в съвместната комисия от Северна Македония. Дали това е така или не, ще се види през следващите дни и седмици, дори може би в началото на септември, когато в София комисията ще се събере на поредната си сесия, за да изясни окончателно чий е Гоце Делчев и може ли той да бъде включен в списъка на вече договорените личности от общата ни история, които да бъдат чествани съвместно от двете страни на границата. Макар че политиците вече на три пъти- два пъти в Скопие и един път в Благоевград, дадоха пример как това да се прави. Всъщност, с призива си за резултат до октомври, освен за собствено политическо удобство, Борисов се опитва да помогне и на Заев да спаси кариерата си. И още една мантра- какво искате, пак да се върне Груевски ли, та критикувате толкова Заев… Имам впечатлението, че премиерът на Северна Македония продължава линията си на поведение да залага на важни, но и ефектни външнополитически резултати в поддържането на собствения си престиж и рейтинг за сметка на недостатъчно ефикасни действия вътре в държавата. За Заев е много важно през октомври да получи най-после дата за начало на преговори с ЕС, при положение, че в Лондон на 3 декември членството на Северна Македония в НАТО ще бъде формализирано. Един успех с датата може би ще му спести острите критики от страна на опозицията по някои тежки проблеми, които Заев не решава достатъчно енергично или открито проявява зависимост от своите коалиционни партньори от Демократичния съюз за интеграция на Али Ахмети. Съгласието му за провеждане на предсрочни парламентарни избори през октомври следващата година, което срещна мълчаливото одобрение от страна на ВМРО-ДПМНЕ, компромисното решение за съдбата на Специализираната прокуратура, което ще размие дейността u за радост на беглеца Никола Груевски и другите обвиняеми от Фамилията, колебанията около срока на отдавна закъснялото преброяване и за неговия формат, създават представа за отстъпчивост и колебливост на Заев и за очакване тъкмо старта на преговори за членство в ЕС. Ще видим, но лично на мене тази форма на своеобразно „заложничество“ на премиера на Северна Македония не ми се нрави. Но ако има някакъв сериозен политически успех от тази поредна символна среща на Борисов със Заев, това е случилото се на ридовете около Дойран. Откриването на възстановения паметник на полковник Константин Каварналиев, присъствието там на Зоран Заев, въпреки скритите и не толкова скрити предупреждения да не ходи, са истински пробив в поведението на Скопие по отношение на разбирането за това как да се пази паметта на войниците и офицерите, загинали по време на различните войни на територията на днешна Северна Македония. Паметникът на Каварналиев си има своя собствена история и съдба, заслугата е на много хора и институции, но ми се струва, че всичко това заслужава отделен текст.", "date": "2019.08.03", "title": " Борисов не иска да е лошият…\t"}
{"url": "https://trud.bg/%d0%bd%d0%b0-3-%d0%b0%d0%b2%d0%b3%d1%83%d1%81%d1%82-2019-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": "Борислав Кьосев , бивш волейболист, 58 г.   , кинокритик, 77 г.  Горан Благоев , журналист, 52 г.   Димитрина Гергова , журналист.   Руши Видинлиев , певец, 39 г.   Стоян Радев , театрален и филмов режисьор, 48 г.", "date": "2019.08.03", "title": " На 3 август 2019 да почерпят"}
{"url": "https://trud.bg/%d0%ba%d1%80%d0%b8%d1%81%d1%82%d0%b0%d0%bb%d0%b8%d0%bd%d0%b0-%d0%b3%d0%b5%d0%be%d1%80%d0%b3%d0%b8%d0%b5%d0%b2%d0%b0-%d0%b5-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%8f%d1%82/", "text": "Кристалина Георгиева бе определена за европейския кандидат за управляващ директор на Международния валутен фонд, съобщи агенция Ройтерс. Георгиева, която е главен изпълнителен директор на Световната банка, се конкурираше с още четирима икономисти, но до днешните последни кръгове на гласуване останаха само двама кандидати – тя и холандецът Йерун Дейселблум. Другите трима кандидати за европейската номинация – шефът на еврогрупата Марио Сентено, испанският министър на икономиката Надя Калвино и управителят на финландската централна банка Оли Рен – се отказаха по-рано от надпреварата. Дебатите продължиха 12 часа, като поне две гласувания не определиха кандидат, който да събере исканата подкрепа на 55 процента от държавите в Общността, в които да живеят поне 65 процента от населението на ЕС. Последният кръг гласуване определи Кристалина Георгиева за победител, като Йерун Дейселблум я поздрави с избора минути след това. Според АФП, 56 процента от страните в ЕС са гласували за Кристалина Георгиева, но изискването за квалифицирано мнозинство от държави, в които живеят 65 процента от населението на Общността не е било покрито. В държавите, подкрепили Георгиева, живеят 57 процента от 500-милионното население на ЕС. По неписано правило начело на Международния валутен фонд стои европеец. Ако кандидатурата й бъде утвърдена, Кристалина Георгиева ще замени французойката Кристин Лагард, която е номинирана да оглави Европейската централна банка. „Българката Кристалина Георгиева беше официално избрана в петък като кандидат на Европейския съюз да оглави Международния валутен фонд“, заяви френският финансов министър Бруно Льо Мер, който организира гласуването, цитиран от АФП. „Европейските финансови министри проявиха своята ангажираност да намерят консенсус и аз им благодаря за това“, написа в социалната мрежа „Туитър“ Льо Мер след конферентен разговор със своите колеги от ЕС. По-рано в петък изпълнителният директор на Световната банка излезе начело при гласуването на министрите от ЕС като кандидат на блока да стане шеф на МВФ, но не събра квалифицирано мнозинство и се наложиха допълнителни консултации. „За мен е чест да бъда кандидат на Европейския съюз за ръководител на МВФ“, написа в Туитър Кристалина Георгиева. Тя съобщи, че е поискала временно да напусна поста си и да се откажа от отговорностите си на изпълнителен директор на Световната банка, докато трае процеса на номинация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.03", "title": " Кристалина Георгиева е европейският кандидат за шеф на МВФ"}
{"url": "https://trud.bg/%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%be%d1%80%d0%b5%d1%8f-%d0%bf%d0%be%d1%82%d0%b2%d1%8a%d1%80%d0%b4%d0%b8-%d0%bf%d0%be%d1%80%d0%b5%d0%b4%d0%bd%d0%be%d1%82%d0%be-%d0%b8%d0%b7%d0%bf/", "text": "Севернокорейската информационна агенция КЦТА съобщи тази сутрин, че в нощта срещу 2 август е било извършено   реактивна система за залпов огън с управляеми ракети, което е било инспектирано от севернокорейския лидер Ким Чен ун, предадоха световните агенции. Съобщението беше направено ден, след като южнокорейските военни информираха, че са засекли изстрелването от Северна Корея на два неидентифицирани снаряда в морето източно от бреговете й трето пробно изстрелване на ракети в рамките на седмица, отбелязва Асошиейтед прес. Целта на изпитанието е била да се проучат техническите характеристики на нови едрокалибрени управляеми ракети за системи за залпов огън, посочва ТАСС. Според КЦТА Ким Чен-ун бил доволен от резултатите. Южнокорейските военни смятат, че Пхенян е извършил изпитание на същия тип балистични ракети с малък обсег като при двете предишни пробни изстрелвания на 25 и 31 юли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.03", "title": " Северна Корея потвърди поредното изпитание на нова ракетна система"}
{"url": "https://trud.bg/%d0%b5%d0%b2%d1%80%d0%be%d1%81%d1%82%d0%b0%d1%82-%d0%b2%d1%81%d0%b5%d0%ba%d0%b8-%d1%82%d1%80%d0%b5%d1%82%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%bd%d0%b5-%d0%bc%d0%be%d0%b6%d0%b5/", "text": "Около 30% от населението у нас или почти всеки трети български гражданин не е могъл да си позволи през 2018 г. едноседмична почивка извън дома, показват данните на Евростат за тенденциите при пътуванията с цел туризъм и почивка на жителите на страните от ЕС през миналата година. Данните на Евростат показват, че 28,3 на сто от населението на ЕС на възраст 16 или повече години не е могло да си позволи едноседмична годишна почивка извън дома през въпросния период. Анализът на европейската статистика отчита обаче, че страната ни е единствена в ЕС, в която броят на хората, които не могат да си позволят почивка извън дома, е намалял близо два пъти за 5-годишен период. Докато през 2014 г. броят на българите, които не са могли да си позволят лукса да почиват е бил цели 66%, то през 2018 г. техният брой е спаднал до 30 на сто. Така например през 2015 г. процентът на българите, които не са могли да почиват е бил 60 на сто, през 2016 г. – 56 на сто, през 2017 г. – 53 на сто, за да спадне почти два пъти през миналата година до 30%. Тоест, почти двойно се е увеличил броят на сънародниците ни, които за 5 години са могли да си позволят да пътуват с цел туризъм или почивка поне една седмица у нас или в чужбина. За тези 5 години значително се увеличават и разходите, които отделят българите за пътувания с цел туризъм или почивка: през 2014 г. – 1,2 млрд. лева, следващите две години – по 1,1 млрд. лева, през 2017 г. – 1,8 млрд. лева и през миналата година – също 1,8 млрд. лева като разходи за туризъм у нас или в чужбина. През миналата година българинът е похарчил за туристически пътувания в страната около 1,2 млрд. лева, докато разходите на сънародниците ни за туризъм в чужбина са били малко над 600 млн. лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.03", "title": " Евростат: Всеки трети българин не може да си позволи едноседмична почивка"}
{"url": "https://trud.bg/80-%d1%81%d0%b8%d0%b3%d0%bd%d0%b0%d0%bb%d0%b0-%d1%81%d0%bb%d0%b5%d0%b4-%d1%81%d0%b8%d0%bb%d0%bd%d0%b0%d1%82%d0%b0-%d0%b3%d1%80%d1%8a%d0%bc%d0%be%d1%82%d0%b5%d0%b2%d0%b8%d1%87%d0%bd%d0%b0-%d0%b1%d1%83/", "text": "Цяла вечер екипи от Столичната община и пожарната са отговаряли на сигнали за паднали дървета в София. „Обстановката в София вече е нормална, няма проблеми с движението в градския транспорт, съобщи пред БНТ Красимир Димитров, директор на Дирекция „Аварийна помощ“ към Столичната община. „През нощта имаше силен вятър с дъдж, осбено в районите на Панчарево и Лозенец – оттам и бяха повечето от получените сигнали – над 18 сигнала. В момента още 7 сигнала се обработват, има достатъчно екипи, допълни Димитров. „Общо около 80 сигнала са получени през вечерта за паднали дървета, клони, маркировки и бализи на пътните платна, които са възстановени от екипите. Към момента обстановката е нормална. Предстои да се справим със сигналите от нощта“, каза шефът на Дирекция „Аварийна помощ“ към СО.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.03", "title": " 80 сигнала след силната гръмотевична буря в София, обстановката се нормализира"}
{"url": "https://trud.bg/%d0%bf%d0%b0%d0%bd%d0%b0%d0%bc%d0%b0-%d0%be%d1%82%d0%ba%d1%80%d0%b8-%d1%82%d1%80%d0%b5%d1%82%d0%b8-%d0%bc%d0%be%d1%81%d1%82-%d0%bd%d0%b0%d0%b4-%d0%bf%d0%b0%d0%bd%d0%b0%d0%bc%d1%81%d0%ba%d0%b8%d1%8f/", "text": "Панама откри тържествено трети мост, който свързва източната и западната част на страната над Панамския канал, предаде Асошиейтед прес. Съоръжението на стойност 380 милиона долара, построено от правителствената агенция Администрация на Панамския канал 20 години след като САЩ предадоха контрола върху канала на панамските власти, сега дава възможност движението между източната и западната част на Панама да бъде постоянно. От десетилетия жителите на карибското крайбрежие на Панама трябваше да разчитат на фериботи и еднопосочни морски коридори, които можеха да се ползват, само когато шлюзовете са затворени. Панамският президент Лаурентино Кортисо произхожда от района и вчера си припомни колко мъчително е било чакането да преминеш от едната на другата страна, особено при нужда от спешна медицинска помощ. Президентът заяви, че новият мост е огромна придобивка за местните жители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.03", "title": " Панама откри трети мост над Панамския канал (СНИМКИ)"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%b7%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0%d1%82%d0%b0-%d1%87/", "text": "„За екокатастрофа не би трябвало да говорим в момента. Основната отговорност на Министерството на околната среда и водите и Басейновите дирекции е да гарантираме да няма преминаване на водата, която се отделя при загробването на умъртвени прасета към подпочвени води“. Това заяви пред „Нова тв“ министърът на околната среда и водите Нено Димов. Според него изгарянето на животните е по-добър вариант от загробването, но експертите трябва да дадат последно мнение. „Скоростта на решаването на проблема е гаранция за неразпространяването му. Надявам се гражданите ще разберат и да подпомогнат този процес“, коментира още министърът. По думите му съществува европейска норма за намаляване на популацията в такива случаи, за да може да се минимизира възможността за пренасяне на заразата. „Очаква се и ловните стопанства, и горските стопанства, и ловните дружинки да се включат много активно. Министър Танева спомена, че вече има и финансов стимул“, обясни той, като добави, че това ще накара повече хора да се включат в умъртвяването. Относно решението на Европейската комисия да съди отново България за мръсния въздух край Гълъбово, Димов коментира: „Още на първите ни срещи, които ще имаме след лятната ваканция с текущата комисия, ще покажем напредъка, който сме направили. От тази година влезе в сила система за ранно предупреждение и за контролиране на нивата на замърсяване. Тя би трябвало да ги контролира така, че да няма превишавания на серните окиси. В района бяха направени много инвестиции в тази посока. Тенденцията е добра, но е факт, че за периода, за който ни съдят е имало превишавания на нормите”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.03", "title": " Министър Нено Димов за африканската чума: За екокатастрофа не би трябвало да говорим в момента"}
{"url": "https://trud.bg/%d0%b0%d1%80%d1%85%d0%b5%d0%be%d0%bb%d0%be%d0%b7%d0%b8-%d0%be%d1%82%d0%ba%d1%80%d0%b8%d0%b2%d0%b0%d1%82-%d0%bd%d0%b0%d0%b9-%d1%80%d0%b0%d0%bd%d0%bd%d0%b0%d1%82%d0%b0-%d0%ba%d0%b0%d0%bc%d0%b1%d0%b0/", "text": "Единствената изцяло съхранена бе от часовниковата кула в Кюстендил През 2003 г. в нашата гилдия гръмна сензационна новина. В Националния исторически музей постъпиха две 70-килограмови църковни камбани от Мелник, които, според разчетените върху тях надписи, са едни от най-ранните в Европа. Всъщност те са били открити още през 90-те години на миналия век, но не им обръщат внимание, защото ги считат за направени през ХIХ в. Едва в 2003 г. дългогодишният ръководител на разкопките в средновековния град Виолета Нешева почиства прахоляка от камбаните и прерисува надписите. Няколко дни по-късно епиграфът Василка Герасимова излиза с ясно заключение – църковните предмети са от ХIII в. Уникалната находка става в средновековния Мелник и край главната църква „Св. Никола“. И до днес не е напълно ясно как те се озовават там. Едната от версиите е, че са закопани през съдбоносната 1913 г., когато районът се раздира от кървавите сблъсъци на враждуващи чети. Тогава храмът все още е действащ и може би неговите настоятели искат да спасят скъпоценните вещи. В подкрепа на този факт се привежда случая от Десетинната църква в Киев, където при татарското нашествие през ХIII в. гражданите укриват камбаните u под земята. Друга версия набляга на възможността църковните предмети да са задигнати от злосторници. В Мелнишко обаче има поверие, че който открадне камбана от църква, неговото семейство ще бъде преследвано от нещастия чак до девето коляно. Така че може би крадците се уплашват и ги закопават обратно край запустелия след Балканските войни храм. Двете камбани са масивни и изляти от бронз. Високи са повече от половин метър и са много тежки. Окачването на едната в камбанарията става чрез шест дръжки (уши), а на другата чрез три. Качеството на метала е високо, което прави звука чист и ясен. Начинът на отливане и системата на окачване отговарят на единственото запазено средновековно ръководство за производство на камбани. То се намира в трактата на монаха Теофилус „Съчинение за различните изкуства“, оцеляло в преписи от ХII и ХVII в. Там се обяснява, че направата става на място, като пещта за претопяването на бронза и изкопаната в земята яма за отливане на камбаната трябва да са съвсем наблизо. Всяко по-далечно пренасяне на готовата продукция може да доведе до шупли или дори спуквания. Това ще рече, че камбаните от Мелник са произведени в непосредствена близост до църквите, за които са предназначени. А кои са тези храмове се разбира от гравираните надписи на гръцки език. Те представляват ктиторски съобщения на поръчителите им. Първата е изпълнена специално за главната катедрала „Св. Никола“ от прочутия господар на Мелник през първите десетилетия на ХIII в. деспот Алексий Слав, племенник на българските царе Асен, Петър и Калоян. Изказано е мнение, че тя представлява дарение във връзка с промяната на църковния статут на града от епископска на митрополитска катедра. Втората камбана е точно датирана в 1270 г. и е изработена при управлението на византийския император Михаил VIII Палеолог. Пряк ктитор е йеромонах Теодосий от мелнишкия манастир „Св. Архангели“, за който тя е създадена. Археолозите разкриват и основите на камбанариите към двете отстоящи недалеч една от друга християнски светини. Особено импозантна е тази, която се издига югозападно от църквата „Св. Никола“. Според направената възстановка тя е построена веднага след голямото земетресение от 1211 г. и има цели три етажа. На фасадата u пък е вграден релеф с двуглав орел – символ на самодържавните претенции на деспот Алексий Слав. Мелнишките звънарници са сред деветнадесетте средновековни камбанарии, чиито останки са проучени до този момент в българските земи. Най-величествената от тях се извисява край църквата „Възнесение Христово“ на хълма Царевец в столицата Търновград и днес е напълно възстановена. Забележителната находка от Мелник ни връща към историята на камбаните и звънците в християнската богослужебна практика. Знае се, че те са наследени от езическите култови ритуали. Още императорът-кръстител Константин I Велики в началото на IV в. въвежда официално употребата им в църковните служби. На първо време камбаните имат по-голямо разпространение в Западна Европа. През 604-606 г. римският папа Сабин ги узаконява като важен литургичен символ. От тази епоха в Стара Загора са намерени малки бронзови камбанки със сребърни надписи, несъмнено използвани в християнското богослужение.  Първите сигурни писмени данни за наличието на камбани във Византия са за едно дарение, направено от венецианския дож Орсо I (861-880). Той подарява на катедралата „Св. София“ в Константинопол дванадесет великолепни екземпляра, за които е изградена специална камбанария. Именно по това време в България е прието християнството. Сложната дипломатическа игра на княз Борис-Михаил между Изтока и Запада ни оставя да гадаем откъде този обичай прониква у нас. Със сигурност обаче той съществува и над българските църкви се е разнасял камбанен звън. Поради превратностите и драматичните събития в нашата история не са запазени много средновековни екземпляри. Има данни за открити части от бронзова камбана при разкопаването на Дворцовата църква на Царевец в Търновград. Такъв фрагмент е намерен и при проучването на Садовския манастир. До изваждането на мелнишката находка единствената изцяло съхранена камбана в България бе тази от часовниковата кула в Кюстендил. Старобългарският надпис по нея разказва, че тя е произведена по поръка на ктитора Радосав през 1429 г. и преди е принадлежала на посветен на св. Николай храм, който вероятно се е намирал в Македония. С откритите в Мелник църковни камбани археологическата наука запълни едно бяло петно в представите за нашето средновековно минало. Днес вече може да си представим живописния град върху белите скали, с настръхнали от зъбери крепостни стени, белокаменни църкви и високи камбанарии, откъдето се лее сладкогласния звън на десетки камбани. Ктиторските надписи 1. “Камбаната е изкована от мед и е дар на деспот Алексий, благочестивият Слав, за свети Никола, този, който е от Мира”.  2. “Боже, помагай на своя раб Теодосий йеромонах, създал за първи път камбана за архистратега Михаил, този, който е в Мелник. Тя е поставена при царуването на Михаил Палеолог, новият Константин. През месец март, 12 индиктион, година 6778 от Сътворението на света (=1270)”. Кои са първите в Европа Камбаните от Мелник без съмнение са най-ранните запазени екземпляри на Балканския полуостров. Първите съхранени примери от Западна Европа са от ХI-ХII в. Пазят се в италианския град Монтерано и в Линдум, Германия. Ранни камбани от ХI-ХIII в. са намерени и в руските градове Киев и Городеск. Предполага се, че първите екземпляри в Русия са пренесени от български мисионери.", "date": "2019.08.03", "title": " Археолози откриват най-ранната камбана на Балканите\t"}
{"url": "https://trud.bg/%d0%bf%d0%b8%d1%8f%d0%bd%d0%b0-%d1%88%d0%be%d1%84%d1%8c%d0%be%d1%80%d0%ba%d0%b0-%d1%81%d0%b5-%d0%ba%d0%b0%d1%87%d0%b8-%d0%bd%d0%b0-%d1%82%d1%80%d0%be%d1%82%d0%be%d0%b0%d1%80%d0%b0-%d0%b8-%d1%81%d1%8a/", "text": "57-годишна жена, водач на лек автомобил, е задържана за 24 часа след като шофирала пияна и е самокатастрофирала, предаде БГНЕС. Пътният инцидент станал малко след полунощ на влизане в Благоевград откъм Е-79. Колата се качва върху тротоара, събаряйки пътен знак. Инцидентът е станал при разделянето на ул.“Иван Михайлов“ и „Димитър Солунски“. Дрегерът е установил 1.5 промила алкохол в издишвания въздух, взета й е и кръвна проба. Повреден е резервоарът на автомобила, както и ходовата част от нанизването му в клиноподобния бордюр при „У“-образното разделяне на двете улици. Водачката на автомобила е оказала съпротива при задържането за 24 часа заради управление на МПС със съдържание над 1.2 промила. Твърдяла, че не е пила, връщала се в града,за да се грижи за болната си майка.ж АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.03", "title": " Пияна шофьорка се качи на тротоара и събори пътен знак в Благоевград"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%82%d0%b5-%d0%be%d1%80%d0%b3%d0%b0%d0%bd%d0%b8-%d0%b4%d0%b0-%d0%bf%d1%80%d0%b5%d0%b4%d0%bf%d1%80%d0%b8/", "text": "„В разговор с регионалния министър Петя Аврамова разпоредих държавните органи незабавно да предприемат действия по обжалване на   в София“. Това написа премиерът Бойко Борисов в официалната си страница във Фейсбук. „Министър Аврамова разговаря с ръководството на ДНСК, която е компетентната институция, която може да атакува решението отново в съда. Преди минути бях информиран, че е създадена пълна организация и процедурата по обжалване ще бъде задействана още в началото на следващата седмица“, пише още министър-председателят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.03", "title": " Борисов: Държавните органи да предприемат действия по обжалване на решението на съда по казуса “Златен век”"}
{"url": "https://trud.bg/%d0%bd%d0%be%d0%b2%d0%b8%d1%82%d0%b5-%d1%81%d0%b0%d0%bd%d0%ba%d1%86%d0%b8%d0%b8-%d0%bd%d0%b0-%d1%81%d0%b0%d1%89-%d1%81%d1%80%d0%b5%d1%89%d1%83-%d0%bc%d0%be%d1%81%d0%ba%d0%b2%d0%b0-%d0%b7%d0%b0%d1%80/", "text": "Вторият пакет   във връзка със случая „Скрипал“ влизат в сила на 19 август и ще действат поне една година, съобщи в писмено изявление говорителката на Държавния департамент Морган Ортегас, цитирана от Франс прес и ТАСС. САЩ въвеждат санкциите заради атаката с нервнопаралитичния агент Новичок срещу бившия руски двоен агент Сергей Скрипал през 2018 г. във Великобритания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.03", "title": " Новите санкции на САЩ срещу Москва заради случая „Скрипал“ влиза в сила на 19 август"}
{"url": "https://trud.bg/%d1%82%d1%80%d1%8a%d0%bc%d0%bf-%d1%80%d1%83%d1%81%d0%b8%d1%8f-%d0%b8-%d1%81%d0%b0%d1%89-%d0%bc%d0%be%d0%b3%d0%b0%d1%82-%d0%b4%d0%b0-%d0%bf%d0%be%d0%b4%d0%bf%d0%b8%d1%88%d0%b0%d1%82-%d0%bd%d0%be%d0%b2/", "text": "Русия и САЩ ще могат да постигнат ново споразумение за ограничаване и редуциране на ядрените оръжия, такова мнение изрази американският президент Доналд Тръмп пред репортери в Белия дом, предава TAСС. „Ще го кажа така: ако можем да сключим ново споразумение с Русия, чиято цел е намаляване и съкращаване на ядреното оръжие, това ще бъде от полза за целия свят. И наистина вярвам, че това може да се случи“, отбеляза Тръмп в петък. Според собствените му думи, президентът е заинтересован от възможни контакти с руския и китайски държавен глава съответно Владимир Путин и Си Дзинпин, целящи намаляване на ядреното въоръжение в света с участието на Пекин. „Обсъдил съм това с Путин. Обсъдил съм това и с Китай“, допълни Тръмп. „Китай бе доста въодушевен от тази идея, както Русия“, обясни още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.03", "title": " Тръмп: Русия и САЩ могат да подпишат ново споразумение за ограничаване на ядрените оръжия"}
