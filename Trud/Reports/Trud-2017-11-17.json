{"url": "https://trud.bg/%d1%82%d0%b8%d1%85%d0%be-%d0%bd%d0%b0%d1%87%d0%b0%d0%bb%d0%be-%d0%b7%d0%b0-%d0%b1%d0%b5%d1%80%d0%b1%d0%b0%d1%82%d0%be%d0%b2-%d0%bf%d1%80%d0%b5%d0%b4-60-000-%d1%81%d0%bd%d0%b8%d0%bc%d0%ba%d0%b0/", "text": "Димитър Бербатов се завърна официално на терена, но неговият дебют за „Керала Бластърс“ не оправда високите очаквания – 0:0 срещу шампиона „Атлетико де Колката“.  Българският нападател записа пълни 90 минути пред 60 000 зрители и уникална атмосфера на стадион „Джавахарлал Неру“. Въпреки това новата голяма звезда на първенството не успя да сътвори нищо по-сериозно пред вратата на гостите.  Това бе първи мач на Бербатов от 536 дни насам, когато той игра с екипа на ПАОК срещу „Панатинайкос“ (1:1) в мач от шампионата на Гърция. По този начин 36-годишният нападател влезе в историята като първият роден състезател, играл в шампионата на Индия.  За гостите, които са сред фаворитите за титлата и през този сезон, не се появи един от най-добрите добрите приятели на Бербатов – ирлбандецът Роби Кийн. Голмайсторът е контузен.  В часовете преди мача съотборникът на Бербатов, нападателят Чекиот Винет засипа със суперлативи бившия футболист на „Манчестър Юнайтед“.  „Когато играем с тях, се усеща класата им – обясни индиецът, визирайки Бербатов и защитника Уес Браун. – А българинът е с една или две класи над нас. Можем да учим много от тях за подаванията, докосванията на топката, движението по терена. Докато на нас ни трябва време, за да обработим топката, те играят с едно, максимум две докосвания.“", "date": "2017.11.17", "title": " Тихо начало за Бербатов пред 60 000 (СНИМКА)"}
{"url": "https://trud.bg/%d0%bc%d0%be%d1%80%d0%b3%d0%b5%d1%80%d0%b8%d0%bd%d0%b8-%d0%bd%d0%b0%d0%bf%d1%83%d1%81%d0%bd%d0%b0-%d1%8f%d0%b4%d0%be%d1%81%d0%b0%d0%bd%d0%b0-%d1%81%d1%80%d0%b5%d1%89%d0%b0-%d1%81-%d0%bf%d1%80%d0%b5/", "text": "Ръководителката на ЕС дипломацията Федерика Могерини напусна днешната среща с косовския премиер Рамуш Харадинай, отменена бе и съвместната пресконференция, предвидена след нея, съобщиха „Танюг“ и радио „Свободна Европа“. Това беше втората среща на Съвета за асоцииране и стабилизиране между ЕС и Косово, на която трябваше да бъде обсъден диалога между Белград и Прищина с посредничеството на ЕС, както и прилагането на всички постигнати досега договорености. Посочва се, че от самото начало срещата била напрегната, а когато Харадинай започнал да настоява САЩ да участват в диалога, Могерини напуснала залата, информира  . „Тя прие това присърце, нервно напусна срещата и повече не се върна“, казал източник, чието име не са назовава, макар да е известно на медията. Мая Косянчич, говорителката на Могерини, заяви, че мероприятието е отменено заради плътния график, служители в ЕС се отказаха от официални коментари. Срещата бе съпредседателствана от Харадинай и Могерини. Еврокомисарят Йоханес Хан представляваше Европейската комисия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Моргерини напусна ядосана среща с премиера на Косово"}
{"url": "https://trud.bg/%d0%bd%d0%be%d0%b2%d0%b0-%d1%84%d0%be%d1%80%d0%bc%d1%83%d0%bb%d0%b0-%d0%b7%d0%b0-%d0%bc%d0%b8%d0%bd%d0%b8%d0%bc%d0%b0%d0%bb%d0%bd%d0%b0%d1%82%d0%b0-%d0%b7%d0%b0%d0%bf%d0%bb%d0%b0%d1%82%d0%b0/", "text": "Правителството предлага минималната заплата в България да се определя по нова формула, която отчита важни критерии, като инфлация, производителност на труда, заетост, динамика на брутния вътрешен продукт и др. Това става ясно от законопроект за ратифициране на Конвенция № 131 на Международната организация на труда (МОТ). Ако той бъде приет, минималната заплата вече няма да се променя с решение на Министерския съвет, както досега. Конвенцията задължава размерът й за страната периодично да се актуализира в съответствие с измененията в разходите за живот и другите икономически условия. Работодателите по никакъв повод няма да могат да определят в трудов договор по-ниска  заплата от минималната.", "date": "2017.11.17", "title": " Нова формула за минималната заплата\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d1%81%d0%bc%d0%b5%d0%bd%d0%b8-%d0%b4%d0%b8%d0%bc%d0%b8%d1%82%d1%8a%d1%80-%d0%b3%d0%bb%d0%b0%d0%b2%d1%87/", "text": "Зам.-председателят на парламента Цвета Караянчева стана новия шеф на депутатите след като Димитър Главчев подаде вчера сутринта оставка като председател на 44-то народно събрание. Караянчева беше предложена от ГЕРБ почти светкавично след огласяването на оставката на Главчев и положи клетва като нов председател на 44-то народно събрание. До драматичната развръзка се стигна, след като социалистите твърдо заявиха, че няма да влизат на заседания докато Главчев е на поста, включително и по време на речта на председателя на Европарламента Антонио Таяни идния вторник. Таяни пристига у нас броени дни преди европредседателството ни и беше абсурдно да говори пред полупразна зала, коментираха от ГЕРБ мотивите за оставката на Главчев. Рано сутринта в народното събрание пристигна и премиерът Бойко Борисов, който разговаря с Главчев близо час. “Борисов ми каза: Решавай си”, коментира лаконично досегашният шеф на парламента. На излизане от народното събрание министър-председателят заяви, че “стабилността на страната е над всичко”. “Димитър Главчев подаде оставката си воден само и единствено от националния интерес, заяви от парламентарната трибуна председателят на ПГ на ГЕРБ Цветан Цветанов. И допълни, че случващото се през последните няколко седмици са съзнателни опити за търсене на провокация от страна на БСП. А решението на Главчев да отстрани лидерът на социалистите Корнелия Нинова от пленарно заседание е създало усещането, че управляващите ограничават опозицията. Нинова нарече смяната на върха на парламента “възможност за ново начало”. В момента, в който БСП се върнаха обратно в пленарна зала, местата си там напуснаха депутатите от Воля. Те обявиха, че ще влязат обратно, ако Иво Христов от БСП се откаже от депутатстване заради репликата му, че 80 процента от българите са дебили. Димитър Главчев е третият председател на парламента, който напуска поста предсрочно. На 4 февруари 2005 година това се случи с Огнян Герджиков. А по времето на 36-то народно събрание Стефан Савов подава оставка като председател на Народното събрание на Република България след по-малко от година на поста. Той е избран през октомври 1991 г., а е отстранен на 24 септември 1992 година. “Продължаваме да настояваме за оставката на вицепремиера Валери Симеонов.” Това заяви председателят на ДПС Мустафа Карадайъ. “Записва се едно за пред Европа, но дешифровката и изпълнението се предоставя удобно на националистите и проблемът с демографската криза се решава по сталински – няма човек, няма проблем. Както се подразбира, на свободни работни места няма да бъдат назначавани български граждани от небългарски етнически произход, като се приложат от държавата и бизнеса по-специални критерии, по специален подход”, заяви Карадайъ.", "date": "2017.11.17", "title": " Цвета Караянчева смени Димитър Главчев\t\t\t"}
{"url": "https://trud.bg/%d0%b1%d0%bb%d0%b8%d0%b7%d0%ba%d0%b8-%d0%b8%d0%b7%d0%b4%d0%b8%d1%80%d0%b2%d0%b0%d1%82-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0-%d0%b6%d0%b5%d0%bd%d0%b0-%d0%b8%d0%b7%d1%87%d0%b5%d0%b7/", "text": "Близки издирват възрастна жена, изчезнала от великотърновското село Ново село. Фатме Абдиева липсва от денонощие, роднините са притеснени и я търсят под дърво и камък. „Повече от 24 часа баба ми, Фатме Абдиева я няма. Ако някой я е видял или има някаква информация за нея, моля да се свърже с кмета или на телефон: 061106254″, апелира внучката на изчезналата жена- Гюляй Ахмед. Ново село се намира на около 25 км от областния център и се намира непосредствено на главния път Велико Търново – София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Близки издирват възрастна жена, изчезнала от село в Търновско"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d1%83%d0%b1%d0%b8%d1%82-%d1%81-%d0%bd%d0%be%d0%b6-%d0%b2-%d0%b3%d1%8a%d1%80%d0%b4%d0%b8%d1%82%d0%b5-%d0%b2-%d0%ba%d0%b8%d0%bf%d1%8a%d1%80/", "text": "Български гражданин на 51 г. е открит мъртъв в апартамент в центъра на Ларнака, Кипър, от полицията, която получила сигнал от съседи за лоша миризма от жилището, съобщи “Сайпръс мейл”. Мъжът, чието тяло вече започнало да се разлага, бил със забит нож в гърдите си. Апартаментът, в която е живеел, бил споделян и от други наематели. Полицията разследва случая като убийство и издирва заподозрян, за когото вече е издадена заповед за арест.", "date": "2017.11.17", "title": " Българин убит с нож в гърдите в Кипър"}
{"url": "https://trud.bg/%d0%b1%d1%83%d1%81-%d1%81-%d0%bd%d0%b5%d0%b7%d1%80%d1%8f%d1%89%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-9-%d1%83%d0%b1%d0%b8%d1%82%d0%b8-%d0%be%d0%b1%d0%b7/", "text": "Осем незрящи мъже и жени и шофьорът им загинаха при зловеща катастрофа край ловешкото село Микре. 16 са ранените в пътната касапница, станала в петък към 12,50 часа. Според МВР катастрофата станала при челен удар между пернишки пътнически микробус и камион от Шумен. В буса пътували 27 човека. Те били от съюза на инвалидите в Перник и били със зрителни увреждания. Прибирали се от екскурзия в Дряново и Севлиево и се прибирали към Перник. По първоначални данни водачът на буса навлязъл в насрещното платно и се разбил в камиона. На място загинали 6 човека, сред които и шофьорът. На място веднага пристигнали линейки, а полиция отцепи районът и затвори пътят. В спасителната акция се включиха и пожарникари. На път за болница загинали още двама от пътниците в буса. В здравното заведение издъхнал и трети от ранените. Според лекари част от приетите в болницата са в тежко състояние. Един от тях по-късно бил транспортиран до Плевен. Очакваше се други да бъдат откарани в София. Шофьорът на камиона и спътникът му са пострадали, но няма опасност за живота им. Свидетели на катастрофата изпаднали в шок и също потърсили лекарска помощ. По разпореждане на премиера Бойко Борисов към мястото на катастрофата бяха изпратени 4 реаномобилa от ВМА и болница “Лозен”. На място пристигна и министърът на здравеопазването Кирил Ананиев. Той посети и пострадалите. Директорът на болницата в Ловеч д-р Анка Георгиева съобщи, че целият състав на болницата е повикан по спешност и са осигурени допълнителни консумативи за лечението на ранените. Оцелелият шофьор на камиона разказал пред разследващите, че бусът изненадващо е навлязъл в неговото платно. Под ръководството на Окръжна прокуратура в Ловеч се изясняват причините за кръвопролитието на пътя. Кметът на Перник Вяра Церовска обяви 20 ноември за ден на траур на територията на общината.     “Пред инфаркт съм, съсипан съм, много съм зле” – заяви собственикът на пернишката фирма превозвач “ВИ-ЕМ” ЕООД Юлиян Борисов, който пътуваше към мястото на катастрофата. Пред БЛИЦ той каза, че микробусът е бил на преглед и е технически изправен, а загиналият шофьор е на 49 години и е бил един от най-отговорните служители във фирмата му. Пълна проверка на “ВИ-ЕМ” нареди вчера на служителите от бившата ДАИ в Перник министърът на транспорта Ивайло Московски.   Пътят между Ябланица и Микре е един от най-черните участъци у нас. Почти всеки месец там ставата тежки катастрофи, при които има убити и ранени, сочи статистиката на КАТ. През септември т. г. 21-годишна жена загина при челен удар. Шофьорът на другата кола бе ранен. Месец преди това при сблъсък между три автомобила бяха убити рускиня и тригодишното й дете. В болница бяха настанени 5-годишното братче и дядото на починалото дете. Преди малко повече от година катастрофа между автобус и автомобил взе три жертви в участъка. 25 пък бяха ранени.", "date": "2017.11.17", "title": " Бус с незрящи катастрофира, 9 убити (СНИМКИ, ОБЗОР)\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b8%d0%b7%d0%ba%d0%b0%d0%b7%d0%b0-%d1%81%d1%8a%d0%b1%d0%be%d0%bb/", "text": "Президентът Румен Радев изразява съболезнованията си на семействата и близките на  , съобщиха от прессекретариата на държавния глава. „При трагичния инцидент девет души загубиха своя живот и много други бяха ранени“. „Държавният глава цени високо бързите действия на медицинските екипи и на компетентните органи за оказване на помощ на пострадалите и изразява надеждата си за бързото им възстановяване“, се посочва в съобщението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Президентът Румен Радев изказа съболезнования на близките на загиналите край Микрe"}
{"url": "https://trud.bg/%d0%bd%d0%b0%d0%b4-200-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8-%d0%bd%d0%b0-%d0%b1%d1%80%d0%b0%d0%bd%d1%88%d0%be%d0%b2%d0%b5%d1%82%d0%b5-%d0%b4%d1%8a%d1%80%d0%b2/", "text": "Кметът на Велико Търново и председател на Националното сдружение на общините Даниел Панов откри шестата годишна конференция на браншовете дървоообработване и мебелно производство. Събитието в Старата столица събра близо 200 представители на фирми от двата сектора, както и много гости. В откриването участва и заместник-министърът на икономиката Александър Манолев. Даниел Панов приветства организаторите от Браншовата камара на дървообработващата и мебелната промишленост в България, предприемачите и гостите. Той изрази удовлетвореност, че именно Велико Търново е център на национална среща от подобен голям калибър. Панов подчерта, че местната власт ще работи още по-усилено за създаването на оптимална бизнес среда, за облекчаване на административните процедури и за насърчаване на родното производство. Даниел Панов посочи, че Велико Търново ще се превърне в един от най-големите логистични центрове в страната с реалиацията на стратегическата инфраструктура за Северна Българя – съединяването на магистрала „Хемус“ и строителството на високоскоростния път Русе – Свиленград, част от Девети европейски коридор. Отличната образователна мрежа в Старата столица, двата университета и високообразованото население също са благоприятстващи фактори за всички инвеститори, каза още кметът. В рамките на конференцията, която продължава през целия ден, ще бъдат връчени годишни награди за инвеститор, износител, иновация, най-бързо развиващите се малки, средни и големи предприятия, принос в образователната система и др. Обсъдени бяха теми за иновациите в производствата, повишаване на конкурентоспособността, развитието на професионалното образование и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Над 200 представители на браншовете дървообработване и мебелно производство се събраха на форум в Търново"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be%d1%82%d0%be-%d0%b4%d0%b5%d1%80%d0%b1%d0%b8-%d0%bd%d0%b0-%d1%80%d1%83%d1%81%d0%b8%d1%8f-%d0%b2-%d0%b5%d1%84%d0%b8%d1%80%d0%b0-%d0%bd%d0%b0-mtel-sp/", "text": "И този уикенд Mtel Sport 1 ще проследи всички най-интересни срещи от руската Премиер лига. Българското дерби СКА (Хабаровск) – ЦСКА (Москва) ще бъде предавано в събота от 11:00 часа, а един срещу друг ще се изправят родните национали Венцислав Христов и Георги Милано. Двубоят „Анжи“ – „Локомотив“ (Москва) е в неделя от 13:00 часа. Останалите две срещи ще вървят по Mtel Sport 2 – в събота от 15:30 часа ще премерят сили ФК „Краснодар“ и „Спартак“ (Москва), а в неделя „Зенит“ посреща „Тосно“ от 18:00 часа.  Два са мачовете, които феновете на холандския футбол, ще могат да проследят в директно предаване, като те ще се излъчат в ефира на Mtel Sport 1. В събота от 19:30 часа ще се изиграе двубоят „Фейенорд“ – „Венло“, а в неделя от 15:30 часа, този между „Цволе“ и ПСВ.  Поредната порция схватки от UFC ще бъде излъчена на живо от 5:00 часа в неделната сутрин по Mtel Sport 2. В най-интересната битка от основната карта на събитието един срещу друг ще се изправят бразилецът Фабрисио Вердум и полякът Марчин Тибура. Вердум замести Марк Хънт, който бе изтеглен от участие в двубоя, заради противоречия с UFC.", "date": "2017.11.17", "title": " Българското дерби на Русия в ефира на Mtel Sport 1"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%bd%d0%b5%d0%bd%d0%ba%d0%be%d0%b2-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%b3%d0%bb%d0%b0%d0%b2%d1%87/", "text": "Оставката на Димитър Главчев не е кой знае какво, тя е част от политическия живот на една демократична държава. Когато е застрашен националният интерес, понякога трябва да сме готови на компромис със себе си. Това заяви депутатът от ГЕРБ Александър Ненков пред   по повод оставката на председателя на Народното събрание. „Това е Пирова победа за опозицията. Постъпката на г-н Главчев е неприсъща за хората, които му искаха оставката“, каза Ненков. На България й предстоят важни събития, другата седмица у нас пристига председателят на ЕП и съществуваше угрозата половината пленарна зала да е празна. Това ни плаши, дошли сме на власт и носим отговорност за нормалното функциониране на парламента, каза Ненков. По думите му опозицията умишлено чака да внесе вота на недоверие, когато България поеме председателството на Съвета на Европейския съюз. Той се обърна към опозицията като каза, че с тази деструктивност няма да спечелят избори никога. Това не е начин на правене на политика, колегите от БСП не могат да го осъзнаят. Проблем за тях е, че държавата върви напред и по всякакъв начин се опитват да дестабилизират това. България може да определя дневния ред на Европа, каза още Александър Ненков.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Александър Ненков: Оставката на Главчев е Пирова победа за опозицията"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b3%d0%be%d1%82%d0%b2%d0%b5%d0%bd%d0%b8%d1%8f%d1%82-%d0%b0%d0%bd%d1%82%d0%b8%d0%ba%d0%be%d1%80%d1%83%d0%bf%d1%86%d0%b8/", "text": "„Готвеният антикорупционен закон не е направил голямо впечатление в Брюксел. Там са ни казали, че докато не видят как ще проработи този закон, не могат да кажат нищо. Имат резерви и за прозрачността на антикорупционния орган. Има и сериозен упрек за начина, по който се прави нашето законодателство”, заяви пред   вицепрезидентът Илияна Йотова относно доклада на ЕК. Под нито една форма президентската институция не е тръгвала на война”, каза още вицепрезидентът. По думите й от първия ден, в който президентът Румен Радев и тя са встъпили в длъжност, са се опитвали да се води диалог и да се постига консенсус между отделните институции в страната. „Неслучайно на Консултативния съвет за национална сигурност президентът събра всички групи по темата за националната сигурност”, коментира още Йотова. След първия КСНС лично тя била много обнадеждена след изявленията на лидерите тогава, но след приключването на срещата – „все едно не се бяха събирали”. „Президентът спечели и от двата КСНС – ясно и категорично поставихме тези проблеми”, поясни Йотова. По думите й по този начин хората са разбрали, че се изпълнява онази политика, която са обещали по време на предизборната кампания. „Преди една година нашите политически опоненти по време на предизборната кампания отправиха тежки прокоби, че когато Радев спечели изборите, България ще бъде изолирана, че ще изваждаме страната от ЕС, куп неща. Упрекът, че страната ни е изолирана е груба лъжа”, коментира Йотова. Преди време лидерът на ПГ на ГЕРБ Цветан Цветанов заяви, че президентът Румен Радев води страната ни към политическа изолация по света. „Ето това кара хората да не вярват в институциите. След като се види, че това е лъжа – губи цялата политическа система. Иначе бих злорадствала – губи и Цветанов”, коментира Йотова. „В случая на става въпрос за укротяване на БСП и не е там смисълът на цялото това действие. Става дума за парламентарни принципи, които трябва да се спазват”, коментира Йотова оставката на председателя на Народното събрание Димитър Главчев. „Не може и наистина непростимо е да се отнема думата на лидер на която и да е партия и група в законните минути за декларация”, категорична е Йотова. Според нея важните разговори в НС тепърва предстоят. „Всички се кълнем, че работим за хората. Хайде сега да покажем, че наистина работим за хората”, призова вицепрезидентът.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Илияна Йотова: Готвеният антикорупционен закон не е направил голямо впечатление в Брюксел"}
{"url": "https://trud.bg/%d0%bc%d0%be%d1%81%d0%ba%d0%be%d0%b2%d1%81%d0%ba%d0%b8-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d1%81%d0%bf%d0%b5%d1%88%d0%bd%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b0/", "text": "Министърът на транспорта, информационните технологии и съобщенията Ивайло Московски разпореди незабавна проверка по повод  близо до гр. Ловеч. Екип на ИА „Автомобилна администрация“ вече е на  мястото на инцидента, съобщават от министерството. Инспекторите на областния отдел на ИА „Автомобилна администрация“-Перник започват спешна пълна проверка на фирмата превозвач „ВИ-ЕМ“ ЕООД. МТИТС е в непрекъсната координация със службите на МВР и представителите на прокуратурата. Министерството ще даде допълнителна информация във връзка със започналата проверка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Московски разпореди спешна проверка на фирмата превозвач след катастрофата край Микре"}
{"url": "https://trud.bg/%d0%b2%d0%be%d0%b5%d0%bd%d0%bd%d0%be-%d0%b8%d0%bc%d1%83%d1%89%d0%b5%d1%81%d1%82%d0%b2%d0%be-%d1%81-%d0%be%d1%82%d0%bf%d0%b0%d0%b4%d0%bd%d0%b0%d0%bb%d0%b0-%d0%bd%d0%b5%d0%be%d0%b1%d1%85%d0%be%d0%b4/", "text": "Народните представители от Комисията по отбрана в 44-ото Народно събрание се срещнаха днес след обяд с кмета на Карлово д-р Емил Кабаиванов в заседателната зала на общината. Депутатите от парламентарната комисия с председател генерал Константин Попов проведоха изнесено заседание на територията на 61-ва Стрямска механизирана бригада по повод празника на Сухопътни войски – 19 ноември. Кметът благодари на генерал Константин Попов за посещението в Карлово. „За мен е чест в годината, когато честваме 180-годишния юбилей от рождението на Васил Левски да бъдем в родния град на Апостола на свободата и точно тук да бъде проведено едно от заседанията на комисията по отбраната в 44-ото Народно събрание”, отговори ген. Попов. Ген. Константин Попов подари на д-р Емил Кабаиванов почетна монета на първия председател на Народното събрание Антим І, а кметът връчи на генерала почетен плакет с образа на Васил Левски. Народните представители пък изразиха своята благодарност към кмета на Карлово за готовността му да предостави общински терени за изграждане на жилища на военнослужещите.  От своя страна д-р Кабаиванов постави въпроси, свързани с възможността за предоставяне на военно имущество, като техника, материали и оборудване с отпаднала необходимост, за ползване от общините. Кметът запозна народните представители с доброто взаимодействие между 61-ва Стрямска механизирана бригада и община Карлово и как военнослужещите участват активно в живота на общината и помагат при преодоляване на природни бедствия, аварии и катастрофи в населените места.След срещата с кмета депутатите разгледаха въоръжението и бойната техника на военното формирование, което е най-голямото в състава на Сухопътни войски, а след това поднесоха цветя и се преклониха пред паметника на Васил Левски в родния му град Карлово.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Военно имущество с отпаднала необходимост да бъде предоставено на общините, поиска кметът на Карлово от депутати"}
{"url": "https://trud.bg/%d0%bf%d0%b8%d1%81%d0%b0%d1%82%d0%b5%d0%bb%d1%8f%d1%82-%d0%b4%d0%b8%d0%bc%d0%b8%d1%82%d1%8a%d1%80-%d1%82%d0%be%d0%bc%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4/", "text": " – Нека се върнем към началото на българския език старобългарският. Той е наричан в науката „лингва сакра“ – т. е. свещен език. Създаден е да се преведат на разбираем за хората език, които го говорят свещените книги – затова е свещен език. И глаголицата, след това усъвършенствана в т. нар. кирилица, отразява езикова култура, която е на повече от 1160 години. Ако видим първите произведения на старобългарската литература, само в „Проглас към евангелието”, например, думата „слово” се повтаря и наслагва непрестанно, за да се извиси в апотеоз. Както в Библията е казано – в началото бе Словото. Затова е оцелял българският език. Затова в годините на бездържавие, благодарение на него е оцелял българският народ. Тогава българският език има държавно организираща функция. Старобългарският език – неговото лексикално богатство, граматични норми и т. н., е като стволова клетка за българската култура. И тя няма да изчезне докато ние имаме тази памет. Език на повече от 1160 години не може да бъде преборен от чуждици.  – Това беше несериозно предложение, предизвика много полемика тогава и беше тотално отхвърлено от българското общество. Но смятам, че е добре да се помисли върху нещо друго. Ще е чудесно, ако по време на европредседателството на страната ни, български писатели, общественици, хора, които милеят не само за българския език, но и за българския народ, се опитаме да фокусираме вниманието на тези европейци в друга посока. Имам предвид, че е добре да бъде чуто, че след гръцката и латинската азбука, има и българска азбука. Тя има два варианта – глаголица и кирилица. Но по същество е създадена за български нужди – за просвещението на българския народ. Ще бъде прекрасно, ако вестник „Труд” подеме една инициатива, за която съм разговарял с университетски учени, с учени от БАН, като академиците Антон Дончев, Иван Радев, Михаил Виденов, проф. Анна-Мария Тотоманова и други.  – Кирилицата, която е в ЕС благодарение на България, трябва да я наричаме българска азбука. Ако успеем по време на нашето председателство да популяризираме делото на Кирил и Методий и техните ученици – т.нар. Свети Седмочисленици, че по българските земи, благодарение на българските държавни владетели през Средновековието има българска азбука, на която след 1100 години на нея пишат (естествено с някои изменения и допълнения, според спецификата на съответния славянски език) 300 милиона души в света. Това е един цивилизационен принос – Европа ще ни види чрез нашата азбука и е крайно време да я оповестим като българска. България има и юридическо основание за такъв акт, защото според големия наш историк проф. В. Златарски, едно от най-важните решения на Народния събор в Преслав (нещо като тогавашно Народно събрание) през 893 г. е било замяната на литургичния гръцки език с българската азбука – най-вероятно т. нар. „кирилица”, която е приемник на „глаголицата”.  – Вярвам, че чак сега те ще престанат. Защото Русия след покръстването си през X век от византийския император Василий II, когото ние наричаме Българоубиец, приемат българските кирилски букви, а не глаголицата. Всички, които пишат на тези букви, трябва да знаят, че историческият факт е непоклатим. Развитието на глаголицата в кирилица става за нуждите на българската книжовност, с българска държавна протекция по български земи. И протекцията е била много голяма, защото тогава се създават ръкописни книги, за които тя е много важна.  – Най-важното и най-първото е, че ние трябва да я прогласим. Далече съм от мисълта, че това може да стане с нормативен акт. Ще бъде нелепо и смешно, ако искаме някой да ни го признае юридически. Но ние, като наследници на този език, трябва да прогласим този факт и да го популяризираме. В Европа, в това число и Русия, която е част е Европа.  – Този факт е бил известен още от спора на Константин Кирил Философ, когато печели делото във Ватикана срещу догмата на триезичието – срещу еврейския, гръцкия и латинския. И той казва: „Както слънцето грее еднакво на всяко живо същество, така и народите имат право да говорят и пишат на своя език.” Какво ни пречи да сменим само терминологията и да кажем, че кирилицата е българска азбука. Кирилицата е едно научно понятие, докато българската азбука е книжовен факт и трябва да бъде заявена като такава. А пък дали те ще започнат да я наричат така, е въпрос на коректност към историческата истина, няма насила никого да заставяме. Графичната й система е издържала проверката на времето.  – Сега е моментът да го кажем на висок глас и да бъдем чути в цяла Европа. Именно защото България ще е във фокуса на ЕС. Ние ще бъдем осветени от вниманието на просветените и на непросветените западноевропейци. Един американски държавен секретар беше казал преди години за България: „Вие, българите, сте разпознаваеми и трябва да настоявате, че днешна България е наследник, правоприемник на земите, където са се родили Орфей и Спартак. И така, както казваме, че киселото мляко е най-разпознаваемия ни белег, светът трябва да научи, че България е родината на българската азбука, която другите славянски народи възприемат от нас. И че по нашите земи са живели Спартак и Орфей., само това да запомнят – стига…  – Те са достатъчно глухи в собствения си националистически напев – те са като едни глухари в любовен период. Нито французите, нито англичаните, испанците или пък италианците ще станат по-малко националисти. Всеки има своя национализъм. Нашият трябва да е на базата на българската азбука, на българския език. Защото френски крале са се кръстили на старобългарско глаголическо евангелие столетия наред, а не български царе над френски текстове.  – Догодина само след няколко месеца ще честваме 140 години от руско-турската освободителна за България война и от създаването на Третата българска държава. Само преди 10 години България бе приета в ЕС. За мен този факт на признаване означава, че през 2007 г. всъщност е формалният исторически край на руско-турската освободителна война. За първи път всички държави от ЕС безусловно признаха България за равноправен, равнопоставен и пълноправен член на европейската общност. Защото след Санстефанския договор следва Берлинският договор, който създава съвсем друга географска реалност на Балканите, и там, където живеят българи. През целия XX век не по наша вина на Балканите, в следствие на противоборството на европейските велики сили, се водят Първата и Втората световни войни, а България е все на страната на губещите. След Ньойския договор България търпи вкл. и териториални загуби.  – Така е, но все пак под крилото на Съветския съюз България поне не търпи териториални загуби. Така или иначе заради режима, който се установява в следствие на съветското присъствие, България не е припозната за равноправна държава на западноевропейските и това продължава чак до края на XX век. България се завърна като пълноправна държава на политическата карта на Европа едва с приемането ни в ЕС. Ето как 140 години са достатъчни, за да приключи припознаването на българско малцинство в Албания, правото на самоопределение на наши сънародници в Македония, Сърбия и други места. Да се определят като българи – това е отзвук на израстването и на окончателното утвърждаване на българската държава. По вина на много субективни фактори тези процеси протичат бавно, прекъснати са с много сложни геополитически и географски плетеници.  – Разбира се, че съм далеч от такава мисъл и всякакви великонационални идеи. Но представете си тези десетки хиляди наши в Албания – някои дори казват, че са около 200 хиляди българи по народност и самосъзнание, 140 години не са имали право да рекат на висок глас: „Ние сме българи”. Но са пазели в сандъците носиите и шевиците. Това е едно от великите чудеса на нашето присъствие в ЕС. Затова българският народ, ако има колективно самосъзнание, няма как да не усети, че присъствието му в ЕС го изравнява с останалите европейски народи. И сега е моментът България да покаже древната си история, езика си, културата си. Само от нас зависи.  – Ако тази инициатива бъде приета от „Труд”, в нея веднага ще се включат повечето хора, които обществото е припознало за мъдреци и старейшини. Но има и един друг синдром – спомнете си как правителството направи опит за борд на европейското председателство, в който обяви, че ще влязат Симеон Сакскобургготски и други европейски лидери. Веднага се чуха гласове – те ли са най-умните и най-мъдрите. Ние имаме национален нихилистичен синдром да не зачитаме старейшините. Нямам предвид възрастта им. Ако се даде трибуна за такъв разговор, обществото ще получи обективна възможност да посочи кои са неговите истински съвременни духовни водачи.  – Съгласен съм само в частта, че трябва да говорят на по-висок глас, за да бъдат чути. Но работата на интелектуалеца или на духовния първенец не е да се бута с лакти за постове, заплати и да ходи пред разни порти да се моли за едно или за друго. Когато тези духовни първенци кажат на света: тук има език, азбука, които са български – не глаголически, не кирилски. Ще ни чуят по света навсякъде. А другото е въпрос на технология.  – Не смятам, че който и да е български управник би се отнесъл злонамерено. Напротив – той ще получи узряла една обществена енергия, идея, която само трябва да използва, за да представлява България  по най-подходящия начин. Ако България не заяви своето присъствие като Държава на духа на картата на Европа, това няма да го свършат нито президентът Радев, нито Бойко Борисов, нито министър Лиляна Павлова. България обаче трябва да използва европредседателството си за още една инициатива.  – Ще е добре, ако можем да се опитаме поне като идея да издигнем една обществена инициатива – 100% грамотно население. Независимо от етническия произход, социалното положение, материалните възможности – България без неграмотен човек. И нямам предвид само езикова грамотност, а и компютърна.  – Не! Но звучи националистически. Когато не сме имали държава, сме имали книжовни и църковни средища, които са възпроизвеждали българската просвета, култура и език. Преди години живях с големия Исак Паси седмица в Ерусалим. Тогава той ми каза нещо много интересно: „Няма нищо изключително в еврейския народ. Има 5000 години наслагвана грамотност. Независимо дали са имали държава, всеки евреин преминава изпит дали е грамотен пред близки, учители и синагога дали е грамотен – писмено и устно на иврит, познания по история, география и т.н. ”. Затова какво ни пречи като във Вазовия роман „Под игото” да направим изпит на всички ученици пред учители и родители дали те са грамотни – в 4-и, 8-и или 12-и клас? 100 процента грамотно население – това е бъдещето на България.", "date": "2017.11.17", "title": " Писателят Димитър Томов пред „Труд“: Крайно време е да прогласим кирилицата за българска азбука"}
{"url": "https://trud.bg/%d0%ba%d0%b0%d0%ba-%d0%b1%d0%b0%d1%82%d0%bc%d0%b0%d0%bd-%d1%81%d0%ba%d0%be%d1%87%d0%b8-%d1%81%d1%80%d0%b5%d1%89%d1%83-%d1%81%d0%b0%d0%bd%d0%b8%d1%80%d0%b0%d0%bd%d0%b5%d1%82%d0%be/", "text": "В Бургас някаква природозащитничка видяла, не, по-скоро чула (вероятно чрез ултразвуков високотехнологичен скенер), как два прилепа си „говорят“ между фугите на предстоящ за саниране блок. Чутото прераснало във врява и а-ха малките „батмани“ да сложат прът в колелото на прогреса и да навредят на благородната инициатива на ползу роду. Аман от такива акции! Никой не е тръгнал да зазижда прилепи. Но е факт, че заради истерията куп институции в страната пишат програми, изпълняват ги и харчат немалко пари за опазване на и без това обгрижените животински видове у нас. То не беше пъстър пор, тигрова пеперуда, буков сечко, блатна костенурка, жълтокоремна бумка, полска бъбрица, голям маслинов присмехулник… Или див мустанг, който се въди в степите край Калиакра, както и ням лебед до Кърджали и тюлен монах в Черно море. Само за преброяването на въпросните видове отидоха милиони пари по различни европейски програми. Не е смешно, нали? Тъжно е, че иначе благородната кауза за защита и опазване на природното богатство на България, стана извор на препитание за една шепа хора, титуловащи се еколози и природолюбители.  Когато една хубава идея се изроди в крайности, от това страда цялото общество. Нещо повече – това същото общество чрез данъците си плаща неблагоразумието на самозванците. А така, освен че се изкористява намерението, води до огромно забавяне, че и до отлагане на инвестиционни проекти, в които са инвестирани милиони европейски и български пари. Съдете сами – колко струваше оскъпяването на няколко магистрали заради изграждането на специални проходи, тунели, тунелчета и т.н., защото оттам трябвало да минават буболечките и костенурките?  Ще дадем пример само отпреди два-три месеца. През август български и европейски неправителствени организации внесоха официална жалба в Европейската комисия срещу строителството на финансираната с европейски средства магистрала „Струма“. Според тях имало нарушения на европейското законодателство и можело да доведе до осъждане на България от Европейския съд и до плащане на тежки глоби. Жалбата тогава бе подписана от „Приятели на Земята – Европа“, мрежа CEE BankwatchNetwork, екологично сдружение „За Земята“, сдружение за дивата природа „Балкани“, Институт за зелена политика, Информационен и учебен център по екология, училище за природа „Влахи“. „Ако финалната отсечка от магистралата бъде построена през Кресненското дефиле, това ще бъде катастрофално за защитените видове растения и животни в региона. Особено са намалели сухоземните костенурки, леопардовият смок, ивичестият смок, 12 вида прилепи и пр. Кресненският пролом е част от мрежата „Натура 2000“, защитен по Европейската директива за хабитатите“, пишеше в прошението на еколозите. Ако се върнем назад във времето, началото беше сложено от фондацията на Бриджит Бардо. Горките танцуващи мечки бяха експроприирани от циганските им собственици и пратени в специален парк край Белица. Тогава ръкопляскахме, но всъщност, какво направихме? Нещо като зоопарк на границата с Гърция, където горките животинчета трябваше да свикват с новата си среда. При положение, че отдавна се бяха откъснали от природата и бяха привикнали с музиката на гъдулката и петолевките на туристите-чужденци.  Нека да не бъдем разбирани криво – животните имат нужда от закрила и от грижи. Но хората, като едни уж по-развити и напреднали животински видове, все правят така, че по-низшите да приличат на тях самите. При положение, че нямат как да попитат потърпевшите. Ако можеха да говорят, те биха попитали на свой ред: „Ама защо точно така ни го правите? Ние си искаме нашето“. „Благородната“ грижа за природата ни докара дотам, че между 100 000 и 150 000 декара гори загиват, нападнати от корояд, който тръгна през 2001 година от Бистришко бранище на Витоша. Можеше и да не се случи, ако пак псевдоеколози не отсякоха, че не бивало нищо да се пипа, а природата щяла да се справи сама. Е, не се справи сама природата, нещо по-лошо – човекът направи така, че заразата от корояд да плъзне в цялата страна и да застраши близо една четвърт от всички иглолистни гори в България.  Името на този човек и на сподвижниците му са отдавна известни, но нещо да е последвало от това? Излиза, че цялата държава в лицето на специализираните й органи – министерства, агенции, инспекторати, съдебна система, са се оказали заложници на „екологичната мафия“. Здравият разум не може да приеме такава ситуация, но фактите са си факти. Нека някой се опита да ни опровергае. Сега, нищо чудно да се окаже, че двата прилепа от панелката за саниране в Бургас са се преместили на някоя ски писта, например в Банско. Или пък точно, където трябва да мине вторият кабинков лифт в курорта. За да се попречи за кой ли път на неговото строителство. И пак да чакаме големият маслинов присмехулник да ни се присмива някъде отвисоко или от дълбоко… В крайна сметка опираме до т. нар. „Натура 2000“. У нас процесът по обявяване на земите по „Натура 2000“ започна през 2007 година. Към момента включва малко повече от 34 на сто от територията на България. Важно е да се подчертае обаче, че от европейското и националното законодателство не произтичат преки забрани за използването на ресурсите и строителството в тези територии, но задължително трябва да се спазват съответните законови норми. За сравнение средната стойност за ЕС е 18%, като в Алпите включените площи достигат 37% от територията им. Прилепите саразреддребниживотниот класБозайници, пише в Уикипедия. Характерно за тях е, че предните им крайнициса прераснали вкрила. Те са единствените бозайници, които могат да летят.  Разредът наброява около 1110 вида, около 20% от всички видове бозайници. Прилепите са разпространени по целия свят с изключение на някои откъснати острови, полярните райони и високопланинските области над границата на горите. В Българиясе срещат около 30 вида. Живеят до над 20 години. В повечето случаи раждат по едно малко на година и го кърмят един месец.", "date": "2017.11.17", "title": " Как Батман скочи срещу санирането\t\t\t"}
{"url": "https://trud.bg/%d0%b5%d0%bc%d0%b8%d0%bb-%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%80%d0%b5%d0%b2%d0%b8%d0%b7%d0%be%d1%80%d0%be-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%b0/", "text": "Контрабандата поражда корупция, а след това след корупцията подпомага контрабандата, обобщи пред   Емил Димитров – Ревизоро, председател на Комисията за наблюдение на приходните агенции и борба със сивата икономика и контрабандата. Той коментира заседанието, на което присъства и главният прокурор Сотир Цацаров. По думите му полицията и прокуратурата имат данни за манипулирани сървърни данни при отчитане на информация към НАП и митниците, има случаи на трафиканти, които са хакнали системата ни и използват това, за да извършват , има различни данъчни складове с „пипани” нивомерни системи, ведомствени бензиностанции с оборот 1 млн. лв. „Оказва се, че всичко може да се разбере, но като стигне в МВР и БОП. И това е върхът на айсберга”, посочи той  „Нито едно от тези неща не визира Марешки”, подчерта той „Има други схеми, но тези тук не са” На заседанието на комисията е станало въпрос и за реескпортът на скъпи лекарства – при финансиране от НЗОК за 1 млрд. лв., 400 млн. се връщат назад, каза той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Емил Димитров – Ревизоро: Контрабандата поражда корупция, после корупцията я подпомага"}
{"url": "https://trud.bg/%d1%87%d0%b5%d1%82%d0%b8%d1%80%d0%b8-%d0%bc%d0%b8%d0%bb%d0%b8%d0%be%d0%bd%d0%b0-%d0%be%d1%82-%d1%87%d1%83%d0%b6%d0%b1%d0%b8%d0%bd%d0%b0-%d1%87%d0%b0%d0%ba%d0%b0%d1%82-%d0%b1%d1%8a%d0%bb%d0%b3%d0%b0/", "text": "Тези дни получих от Симеон Дянков справка от Световната банка, в която беше описано демографското състояние на планетата Земя. Според този документ ние сме на шесто място по разлика между раждаемост и смъртност. Иначе казано – 110 000 българи умират годишно, а се раждат 60 хиляди. Оказа се, че водещи световни сили водят в тази негативна класация – на първо място е Германия, след нея Япония, а трета – Италия. При германците ситуацията е следната – годишно там се раждат 625 хиляди души, а умират 890 000. Как така в тази страна, която има най-прекрасната социална система в света, няма раждаемост? Очевидно е, че те не решават своя демографски проблем с повишаване на детски надбавки или всякакви други услуги и привилегии за семействата. Учените отдавна са го казали: хората раждат деца или за да се възпроизведат и едно-две деца са достатъчни, или за работна сила. Голямата раждаемост в България е факт до 1946 година. Причината – тогава има необходимост от работна ръка в земеделското стопанство, в което са били около 80 на сто от населението. Ще можем ли да решим по някакъв начин нещата днес? За да отговорим на този въпрос нека да видим какво направиха германците, а така също Румъния и Унгария, които бяха на нашето дередже само допреди 4-5 години. Без да отслабват вниманието от социалната система, осигуряваща придобивки и бонуси за семействата с 2-3 и повече деца, те предвидливо и умно дадоха гражданство на лица по възможност от диаспората или на такива от същата цивилизационна група. Германците, например, имат огромна диаспора – още от времето на Екатерина II в Поволжието в Русия живеят два милиона техни, а други 900 000 са в Казахстан. Германци има още в Трансилвания в Румъния и на още няколко места в Европа. Точно тези хора Германия започна да си ги изтегля през годините като им даваше гражданство. Същото започнаха да правят румънците и унгарците. Като пример ще спомена, че само през миналата година румънците са дали 650 хиляди гражданства на хора от Молдова, която е румънската Македония, и от Украйна. Унгарците не останаха по-назад като дадоха паспорти на всички 150 000 души техни сънародници, живеещи в Украйна, а също така и на 600-те хиляди във Войводина (в Сърбия) и в Словакия. Да видим как България е решавала този проблем след Освобождението през 1878 г., когато страната ни е била в ужасно демографско състояние. При преброяване тогава е установено, че на територията й са живели около 2,3 милиона души, от които само 1,7 милиона са българи християни. Турците са били 400 хиляди, циганите 93 000, а останалите над 100 хиляди са гърци по Черноморието, в Пловдив, Тополовград, Асеновград. Тези ужасяващи данни се дължат на огромните човешки загуби. По време на освободителната война България е загубила 10 пъти повече хора, отколкото през Априлското въстание. Оказва се, че османските войски са имали заповед, изпълнявана особено усърдно от армията на Сюлейман паша, да изтребват по пътя си българското християнско население. Обезбългарени са селата и градчетата по течението на реките Марица и Тунджа до Казанлък. Османлиите са стигнали до Карлово, където в двора на една джамия събрали всички мъже на града и ги избили. Контраударът на българите, когато везните на войната се накланят в полза на руснаците, е не по-малко ужасяващ. Ние избягваме да пишем за това, но истината е, че въоръжени български групи са се нахвърляли върху турските села и започват да избиват хората там, да завладяват къщите и земята им. Много турци обаче загиват и по друга причина. Знаейки, че ще има отмъщение, те формират огромни кервани – по 15-20 000 души, наречени на турски гьочове. Въоръжени до зъби, те са охранявани от башибозука или от черкезки татарски отряди. По пътя към Цариград керваните грабели и разрушавали българските села. Тогава е унищожен град Каварна и е изклано цялото българско население. В Бургаската низина не останал нито един жив човек и тъжни фотографии показват, подобно на Батак, черепи на избитити българи там. Но тези гьочове не са имали добра  съдба. За тяхно нещастие в момента, в който руските войски тръгват да преминават Балкана, избухва страхотна виелица, която погубила и много руски войници. На връх Баба при Петро поле например, загиват 874 руснаци начело с генерал Дандевил, тръгнали да преминават прохода. А турските кервани с по няколко хиляди души просто замръзват. Това пишат всички чуждестранни кореспонденти, които обикалят по това време театъра на бойните действия. Било е нещо страшно! Явно, става дума за стотици хиляди замръзнали. Само няколко години по-рано Мидхат паша казва, че мюсюлманите в страната са 1,5 милиона, а след Освобождението са само 400 000 души. Разбира се, не всички тези милион турци са изклани или замръзнали, голяма част от тях са се добрали до Турция и са останали там. Първото българско правителство от 1879 година, както и източнорумелийската власт установяват, че огромни области от териториите, с които разполагат, като Търговище и Бургаско, са обезлюдени. И правителството решава да ги засели. Защото с 2,3 милиона души население трудно се прави държава на голямата за онова време територията от 96 000 кв. км. Интересен е въпросът откъде правителството е взело ресурс. Начините били два, първият е вътрешен. Оказва се, че в планините през годините на османското владичество се били заселили много българи в колиби. Те си имали колибарски селища и обработвали малки парчета земя. Предложението към тях било да се установят в равнината – Добруджа, Тракия, Дунавската равнина, за да могат да работят повече земя, да  отглеждат семействата си, да плащат по-големи данъци. Любопитен факт е, че Козлодуй било влахо-турско селище, заселено от българи от планинските села около Босилеград. Вторият ресурс е външният – българите от чужбина. Става дума за сънародниците ни, останали изцяло в османската империя, а не в двете български държави, каквито са Княжество България и Източна Румелия. Много хора са дошли от Македония, Източна Тракия, Беломорието, но те не били недостатъчно. Затова България широко  отварила вратите си за българи от диаспората – Бесарабия, от Молдова, от Украйна, от Банат. Върнали се и българи католици от  Австро-Унгария, а техните села са в Северна България –  Бърдарски геран, Асеново и т.н. Те донасят и една по-голяма земеделска култура. Въпреки всичко и българите от чужбина не достигали. Затова се стигнало до ресурс, който и днес би могъл да се приложи. Заселват се хора на цели села от нашата цивилизационна група – християни, но без да обръщаме внимание дали са протестанти, католици или православни. Търговищко и Бургаско били заселени от не малко черногорци, които след това са асимилирани. Заселват се сърби, руснаци, украинци, чехи. Тогава в България идва и бащата на голямата българска поетеса Дора Габе, който си  купува чифлик в Добруджа. Заселват се и германци, които за съжаление Хитлер си прибира през 1941 – 1944 г. в Германия. Всички тези села вече са напълно асимилирани – и руснаците и сърбите, и черногорците, и чехите.. Този ресурс може да бъде използван и сега. Над 4 милиона са българите в Украйна, Молдова, Македония, Сърбия, Косово, Албания, Северна Гърция и Северна Турция. Много от тях искат да станат български граждани, да дойдат да живеят и работят в България. Ние обаче им правим хиляди спънки. Вместо да направим като Румъния и Унгария, които законово решиха проблема и сега дават средно по 500 хиляди гражданства годишно, ние даваме само 5-6000 гражданства годишно. Това е срамно и недалновидно. Тази година за пръв път имаме недостиг на работна ръка не само в туризма, но и в промишлеността. На тези, които са скептично настроени към такава идея, искам да им кажа, че тези хора не са аборигени. Всички те са със средно и висше образование. Това е така, защото са от бивши комунистически държави, където средното образование беше задължително. А какво да кажем за онези над 300 хиляди руснаци с имоти в България? Всички от тях желаят да имат наше гражданство, мнозина искат и да живеят тук. Много бъркат онези, които ги смятат за пета колона на Путин. Голяма част от тези хора просто бягат от политиката на Путин, която не им харесва. Изборът е наш, за всичко това трябва и политическа воля. А часовникът тиктака. Днес, вече 10 години България е част от цивилизования свят като пълноправен член на ЕС. И съвсем сериозно можем да кажем, че е реализирана мечтата на българските националисти от началото на XX век. И България вече не е на три морета, а на два океана и 7 морета. Като част от демократичния свят.", "date": "2017.11.17", "title": " Четири милиона от чужбина чакат български паспорти\t\t\t"}
{"url": "https://trud.bg/%d0%bd%d0%b0%d1%82%d0%be-%d0%be%d0%b1%d1%8f%d0%b2%d0%b8-%d0%b5%d1%80%d0%b4%d0%be%d0%b3%d0%b0%d0%bd-%d0%b7%d0%b0-%d0%b2%d1%80%d0%b0%d0%b3-%d0%bf%d0%be-%d0%b2%d1%80%d0%b5%d0%bc%d0%b5-%d0%bd%d0%b0-%d1%83/", "text": "Нова криза разтърси отношенията между Турция и НАТО, като Анкара изтегли военните си от участие в маневри на алианса в Норвегия. Причината – на табло, свързано с ученията, имената на Кемал Ататюрк и Реджеп Ердоган били поставени сред враговете на организацията, съобщава БТА. „Във връзка с този скандален случай, в който на табло на НАТО, изложено на ученията в Норвегия, сред враговете на алианса в единия ъгъл е било изписано името на Ататюрк, а на другия ъгъл моето име, ние прекратихме участието на турските военни в ученията“, заяви Ердоган пред свои съпартийци. По думите му скандалната ситуация е от вчера.  „Съюзничеството е едно, но да предприемаш действия, които нямат нищо общо със съюзничеството, е друга работа. Не се сърдете, но ще ви казваме недостатъците“, заяви Ердоган. По думите му от НАТО са уведомили властите, че изписаните имена ще бъдат премахнати, но решението на Анкара е останало непроменено и 40-те турски войници са били изтеглени от участие в учението. Отношенията между Ердоган и западните лидери силно се влошиха след опита за преврат през миналата година. Турският президент открито обвини партньорите си от НАТО, че не са го подкрепили достатъчно ясно при опита на военни да го свалят от властта. Друг конфликтен въпрос е свързан с кюрдските отряди в Сирия и Ирак, които са подпомагани от САЩ в битката им с джихадистите, но Анкара вижда в тях заплаха за териториалната си цялост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " НАТО обяви Ердоган за враг по време на учение"}
{"url": "https://trud.bg/%d0%bf%d1%80%d0%b5%d0%bc%d0%b0%d1%85%d0%bd%d0%b0%d1%85%d0%b0-%d0%be%d0%bf%d0%b0%d1%81%d0%bd%d0%b8-%d0%b4%d0%b5%d1%82%d1%81%d0%ba%d0%b8-%d1%81%d1%8a%d0%be%d1%80%d1%8a%d0%b6%d0%b5%d0%bd%d0%b8%d1%8f/", "text": "Акция по премахване на стари и опасни детски съоръжения се проведе в район „Северен” в Пловдив след сигнали на граждани и констатации от общински служители. След направена проверка и оглед на място на детските съоръжения от специалисти на районната администрация се извърши премахване на най-опасните такива на пет адреса на булевард „България” № 37-39, 146, 162, 170 и 178 в квартал „Кършиака” в града под тепетата. Освен стари и опасни съоръжения за игра се премахнаха и амортизирани и също застрашаващи сигурността на гражданите футболни врати на игрища на улица „Гонда вода” № 18 и булевардите „Васил Априлов” № 136 „България” № 78, както и простори и лостове. От администрацията на кметството в район „Северен” призоват гражданите да подават сигнали при установяване на счупено детско съоръжение или друг проблем по площадките и игрищата, за да не се застрашава здравето и живота на децата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Премахнаха опасни детски съоръжения в Пловдив"}
{"url": "https://trud.bg/%d1%88%d0%b5%d1%81%d1%82-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bd%d0%b0-%d0%bc%d1%8f%d1%81%d1%82%d0%be-%d0%b2-%d0%ba%d0%b0%d1%82%d0%b0%d1%81%d1%82/", "text": "Шестима души са загинали на място при   край село Микре. Бус с пътници и камион се удариха челно около 12.50 ч. В микробуса са пътували общо 26 човека, като всички оцелели са откарани в ловешката болница, съобщава  . На мястото има полицейски, пожарни и медицински екипи. Шефът на областната полиция коментира, че ситуацията е изключително тежка. Движението в района временно е затворено, служители на пътната полиция отклоняват водачите по обходен маршрут. В района на село Микре често стават пътни произшествия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Шест души са загинали на място в катастрофата край Микре"}
{"url": "https://trud.bg/%d0%b6%d0%b0%d0%bd-%d0%ba%d0%bb%d0%be%d0%b4-%d1%8e%d0%bd%d0%ba%d0%b5%d1%80-%d0%b5%d0%b2%d1%80%d0%be%d0%bf%d0%b0-%d0%b8%d0%bc%d0%b0-%d0%bf%d0%be%d0%bf%d1%8a%d1%82%d0%b5%d0%bd-%d0%b2%d1%8f%d1%82%d1%8a/", "text": "Председателят на Европейската комисия Жан-Клод Юнкер определи момента като най-подходящ за първата социална среща на върха на ЕС в Гьотеборг. „Тази среща на върха се провежда в момент, когато Европа има попътен вятър в платната си. От икономическа гледна точка вървим много по-добре. От 2014-а успяхме да създадем 9 милиона работни места. Заетостта в Европа е толкова висока, колкото не е била от 2008-ма насам. Освен това и безработицата сред младежите, която остава скандално висока, започва да се коригира надолу. Затова избрахме този момент, за да представим и обсъдим стълба на социалните.“, коментира Юнкер, цитиран от  . Очаква се днес участниците в срещата – европейски и правителствени ръководители, лидери на европейски институции, социални партньори и други ключови фигури, да приемат декларация срещу социалния дъмпинг, наречена „европейски стълб за социалните права“. Той обаче има по-скоро пожелателен характер, а неговата цел е да покаже, че най-бедните не са забравени. Като част от този стълб се смята и директивата за командированите работници, която бе повдигната още от президента на Франция Еманюел Макрон по време на визитата му в България през август. Очакваше се и премиерът Бойко Борисов да присъства на срещата на върха на ЕС в Гьотеборг, но е отменил пътуването си. България е представена от министъра на социалната политика Бисер Петков и председателя на КНСБ Пламен Димитров.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Жан-Клод Юнкер: Европа има попътен вятър в платната си\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d1%88%d0%b0%d0%bc%d0%bf%d0%b8%d0%be%d0%bd%d0%b8-%d0%b2-%d0%be%d0%bd%d0%bb%d0%b0%d0%b9/", "text": "Броени дни ни делят от Black Friday – един от най-важните дни в електронната търговия. Тази година датата е 24 ноември и се очаква тя да донесе дори по-големи продабни и резултати, продължавайки тенденциите от 2016-а. По данни на RTB House –технологична компания, която работи с най-големите марки на над 100 световни пазара – през ноември 2016-а електронните магазини в България отчитат четворен ръст на посещенията, което поставя страната ни сред шампионите в Европа! За сравнение, средните стойности на стария континент са около 170% ръст в конверсиите и близо 65% – в посещенията за целия месец ноември. И това е ясен знак, че българската електронна търговия се развива със светкавични темпове и предвижданията за запазване на темповете на растеж в сектора са напълно реалистични. Сред най-добре представящите се други пазари по време на ноемврийската лудост са Гърция със 150% повече трафик и 225% ръст в конверсиите, Испания със 72% повече трафик и 205% ръст в конверсиите и Холандия, която постига 205% повече конверсии само с 20% увеличение на посещенията. Black Friday е първият връх на празничния сезон и съответно – първият шанс онлайн търговците да покрият високите таргети. Според изследване на Adobe Digital Insights, миналата година общият оборот на онлайн продажбите е надминал 3 милиарда долара. И цифрите се очаква да се покачат тази година, заедно с постоянно растящите резултати на виртуалния сектор като цяло. Големите опашки, ограниченото време и хилядите клиенти на реалните търговски обекти водят потребителите все по-често към онлайн пазаруването, за да избегнат тълпите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " България – европейски шампиони в онлайн шопинга на Black Friday"}
{"url": "https://trud.bg/%d0%b2%d1%80%d1%8a%d1%87%d0%b8%d1%85%d0%b0-%d1%81%d0%b5%d1%80%d1%82%d0%b8%d1%84%d0%b8%d0%ba%d0%b0%d1%82%d0%b8%d1%82%d0%b5-%d0%bd%d0%b0-4-%d0%bd%d0%be%d0%b2%d0%b8-%d0%b1%d0%b8%d0%be%d1%81%d1%84%d0%b5/", "text": "Работно заседание на Националния комитет (НК) по Програмата „Човекът и биосферата“ на ЮНЕСКО беше проведено днес в МОСВ. На него бяха представени решенията от 29-та сесия на Междуправителствения координационен съвет (MAB – ICC) към Програмата „Човек и биосфера“ на 12 – 15 юни 2017 г. На сесията съветът взе решение за обявяване на четири български биосферни парка, отговарящи на съвременните изисквания на Програмата – „Централен Балкан“, „Червената стена“, „Сребърна“ и „Узунбуджак“. Днес председателят на Националния комитет – г-н Владимир Владимиров от Институт по биоразнообразие и екосистемни изследвания, връчи сертификатите на новообявените четири биосферни парка на представители на заинтересованите общини Силистра, Асеновград, Карлово, Троян, Антон, Павел баня, Севлиево и Малко Търново. Пред Националния комитет бяха представени и взетите на сесията през юни решения за изключване от световната мрежа биосферни резервати от „стар“ тип – „Камчия“, „Купена“ и „Дупката“, поради несъгласие на общините, на чиято територия се намират. Решение за тяхното изключване е взето от Националния комитет през септември 2016 г. на основание отрицателните становища от общините Пещера, Брацигово, Батак, Долни Чифлик и Аврен. На заседанието на националния комитет беше обсъден ходът на процедурите за внасяне на нови номинации за съвместяване със съвременните изисквания на „старите“ биосферни резервати – „Бистришко бранище“, „Мантарица“, „Парангалица“, „Чупрене“ и „Али ботуш“ или изключването им от Световната мрежа. Националният комитет отложи взимането на решение за оттегляне на биосферен резерват „Баюви дупки – Джинджирица“ от Световната мрежа. Оттеглянето на резервата беше предложено на основание несъгласие от страна на общините Банско и Разлог на тяхна територия да има биосферен парк от съвременен тип. През октомври 2016 г. община Банско внесе в МОСВ решение на Общинския съвет, съдържащо категоричен отказ за присъединяването на общината към съвременен биосферен парк „Баюви дупки – Джинджирица“. С писмо от август 2017 г. община Разлог (в чието землище също попада част от биосферния резерват) също представи решение на Общински съвет, с което отказва обявяването на биосферен парк в тяхното землище. Според съвременната концепция за биосферни резервати се изисква обявяването на тези територии да става с пълната подкрепа от страна на местните институции и общности. Преди номиниране на дадена територия за биосферен парк общините, чиито землища се включват в границите му, трябва да дадат своето изрично съгласие с решение на общинския съвет. Това се отнася и за „оттеглянето“ на стари биосферни резервати от световната мрежа. При изключване на стари биосферни резервати, същите запазват статута си на резерват съгласно българското законодателство. При обявяване на нови биосферни паркове трябва да има съгласие и на останалите заинтересовани институции – Министерство на земеделието, храните и горите (МЗХГ), Изпълнителна агенция по горите (ИАГ) и Националния комитет по Програмата, в който участват представители на всички заинтересовани държавни, научни и образователни институции, НПО и общини. На заседанието бяха приети и правила за ползване на специфичните лога (site specific logo), изготвени от Секретариата на Програмата и предоставени за ползване на всеки от четирите новообявени биосферни парка. Бяха докладвани и резултати от българското участие в събития и инициативи по Програмата – Лятно училище и Младежки форум, посветени на биосферните паркове, запознаване с проектно предложение за обявяване на биосферен парк в делтата на река Места на територията на Гърция и др. Експерт от РИОСВ – Пловдив представи резултатите по проект за съвместяване на резерват „Червената стена“ със съвременните изисквания, финансиран от Програмата за участие на ЮНЕСКО. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Връчиха сертификатите на 4 нови биосферни резервата на ЮНЕСКО"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0-%d0%b6%d0%b5%d0%bd%d0%b0-%d0%be%d0%bb%d0%b5%d0%ba%d0%bd%d0%b0-%d1%81-20-%d0%b1%d0%be%d0%bd%d0%b0-%d0%be%d1%82-%d1%82%d0%b5%d0%bb%d0%b5%d1%84/", "text": "72 -годишна жена от Добрич е поредната жертва на телефонна измама, от която олекна с 20 000 лева. За времето от 12 до 13 ч. на домашния й телефон в четвъртък се обадил непознат мъж, който се представил за служител на МВР. Мнимият полицай поискал наличната сума от жената с цел залавяне на извършители на телефонни измами. След като се вързала на лъжата, тя оставила в найлонова торбичка сумата от 20 бона пред жилището си на ул.“Ген.Столетов“ в града. Няколко часа по-късно, след като разбрала измамата, се жалвала в полицията, съобщиха от ОД на МВР в Добрич. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Възрастна жена олекна с 20 бона от телефонна измама"}
{"url": "https://trud.bg/%d0%b5%d0%bc%d0%b0%d0%bd%d1%8e%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d1%89%d0%b5-%d1%81%d0%b5-%d1%81%d1%80%d0%b5%d1%89%d0%bd%d0%b5-%d1%81-%d0%bb%d0%b8%d0%b2%d0%b0%d0%bd%d1%81%d0%ba%d0%b8/", "text": "Президентът на Франция Еманюел Макрон ще се срещне с ливанския министър-председател Саад Харири в събота, съобщиха от президентството в Париж, предаде АФП. Харири, който обяви изненадващото си желание да подаде оставка пред медии в Саудитска Арабия на четвърти ноември, бе поканен от Макрон да посети Париж по-рано тази седмица, като опит да се намери изход от разигралата се в Ливан политическа криза. Според информацията, заедно с Харири в Париж ще пристигне и неговото семейство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.17", "title": " Еманюел Макрон ще се срещне с ливанския премиер в събота"}
{"url": "https://trud.bg/%d0%b8%d0%b7%d0%bd%d0%be%d1%81%d1%8a%d1%82-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%ba%d0%b8-%d0%bf%d0%bb%d0%be%d0%b4%d0%be%d0%b2%d0%b5-%d1%81-41-%d1%80%d1%8a%d1%81%d1%82-%d0%b7%d0%b0-4/", "text": "Въпреки, че страната ни е нетен вносител на плодове, износът ни за чужди пазари се е увеличл с 41% за 4 години. Това стана ясно от анализ на Министерството на земеделието и храните. През 2012 г. от страната ни са изнесени 58 873 тона пресни, сушени или временно консервирани плодове. Четири години по-късно, през 2016 г. се наблюдава плавно и постоянно увеличение до 83 317 тона или с ръст от 41% в сравнение с 2012 г. Основната дестинация на българските пресни и преработени плодове са страните от ЕС. През 2016 г. именно държавите от съюза са първите десет търговски партньори за България. С най-голям дял на родния експорт от сектора на плодовете в стойностно изражение е Италия – 17,5%, следвана от Германия с 10,7%, Румъния – 10,2% и други страни. Освен пресни българските плодове и ядките намират добър прием на пазара на ЕС и в трети страни като замразени, сушени и временно консервирани. С 42,7% са се увеличили засадените площи с овощни насаждения в страната през последните 5 години. Новите насаждения се създават със сортове, които са устойчиви на болести и неприятели. Това е предпоставка за осъвременяване на структурата при овощните култури, като най-активно е обновяването при черешите, ябълките и винените лозя. Реколтираните площи се увеличават със 17,5% в сравнение с 2012 г., като получената продукция е нараснала с цели 61%. От общото производство на плодове в страната с отличаващи се резултати са сливите, черешите, кайсиите, малините и ягодите.  Тенденцията при сливите за последните пет години е към значително нарастване на реколтираните площи, производството и средните добиви. Делът им спрямо реколтираните площи на всички овощни видове, заема второ място след черешите. През 2016 г. при насажденията със сливи, от които е прибрана продукция се отчита ръст с 15,1% спрямо 2012 г. 5 826 ха. Сливите са на първо място по обем на производството, което достига увеличение от 112% спрямо 2012 г. или 22 949 тона. Значителният ръст на продукцията е резултат от повече засадени площи и по-висок среден добив от декар.  Тенденцията при черешите е към устойчиво нарастване на реколтираните площи, чийто дял е най-голям с 22,7% през миналата година, спрямо всички овощни видове в страната. По обем на производството, черешите се нареждат на трето място след сливите и ябълките. Продукцията от череши нараства значително за периода 2012-2016 година, като достига 97,3%  през 2016 г. спрямо 2012 г. При кайсиите отчитат нарастване на производството с 52% и увеличаване на средните добиви спрямо 2012 г. И при малините има значително нарастване на реколтирани площи – с 33,9%, на производството – с 73,2% и на средните добиви – с 29,3%. При ягодите се отчита ръст от 4,8% през 2015 г. и 8% през 2016 г. спрямо 2012 г. Средните добиви от хектар при ягодите през 2015 и 2016 година са съответно 4,1% и 20,1% спрямо 2012 г.  ", "date": "2017.11.17", "title": " Износът на българки плодове с 41% ръст за 4 години"}
