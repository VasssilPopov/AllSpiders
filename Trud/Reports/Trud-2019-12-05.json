{"url": "https://trud.bg/%d0%bf%d0%b8%d1%80%d0%b0%d1%82%d0%b8-%d0%be%d1%82%d0%b2%d0%bb%d1%8f%d0%ba%d0%be%d1%85%d0%b0-%d0%b3%d1%80%d1%8a%d1%86%d0%ba%d0%b8-%d1%82%d0%b0%d0%bd%d0%ba%d0%b5%d1%80-%d0%ba%d1%80%d0%b0%d0%b9-%d0%bd/", "text": "Морски пирати са отвлекли 19 членове на екипажа на петролен танкер край бреговете на Нигерия, съобщи гръцката компания, оператор на плавателния съд, предаде агенция Ройтерс. Корабът „Нейв констелейшън“ е бил нападнат във вторник на 77 морски мили от остров Бони, а 18 индийци и един турчин от екипажа са били отвлечени. Седем други моряци са останали на борда на кораба, който превозва суров петрол за индийска рафинерия, съобщи представител на гръцката корабоплавателна компания „Навиос танкерс мениджмънт“. Нигерийските власти посочиха, че работят за освобождаване на екипажа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.05", "title": " Пирати отвлякоха гръцки танкер край Нигерия"}
{"url": "https://trud.bg/%d0%b8%d1%81%d1%82%d0%b0%d0%bd%d0%b1%d1%83%d0%bb%d1%81%d0%ba%d0%b0%d1%82%d0%b0-%d0%ba%d0%be%d0%bd%d0%b2%d0%b5%d0%bd%d1%86%d0%b8%d1%8f-%d0%b5-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81/", "text": "Политическата смърт идва в забвение, а не с аплодисменти Сто дни. Толкова трае „връщането“ на Наполеон в голямата политическа игра след като през 1814 г. е заточен в изгнание след неуспешната инвазия в Русия и изгубената от него Битка на народите край Лайпциг. Избягвайки от остров Елба, Бонапарт взима властта в Париж и прави опит да възстанови величието на „своята“ империя. Сто дни по-късно той катастрофира край Ватерло и прекарва остатъка от живота си в заточение. Стотина дни траят фанфарите и бравурните опити за възраждане на европейското измерение на френския империализъм. Казвам „европейското измерение“, защото и преди Наполеон Франция, макар и формално монархия, действа като колониална империя в Африка, където безжалостно ограбва бъдещето на поколения африканци. С цел „благородна“, разбира се – да построи собственото си златно и мраморно настояще. Франция и Германия отдавна имат своето тежко наследство по отношение на Европа. Двете държави са действали като едни от най-разрушителните сили в Стария свят. От Наполеон до Хитлер, Франция и Германия са нанесли повече вреди на Европа от всеки друг в човешката история. Разбира се и двете държави са дали много – в сферата на изкуството, науката и политиката. Това не може и не трябва да бъде отричано. Но не бива да се подминава и че двете страни имат и своето тежко историческо наследство, което се проявява най-вече, когато в Париж и Берлин управляват хора с имперски манталитет. Хора, които считат, че Европа е длъжна да рапортува пред „великите“ сили и „великите“ им управници, които са разположили морните си туловища в Елисейския дворец или резиденцията на немския канцлер. Днес Европейският съюз е в идеологическа и политическа криза. Причините са много, а най-съществената е, че ЕС се вживя като дете на отиващия си неолиберален глобализъм. Европа днес е в ситуацията на Алиса, която пита Чеширския котарак накъде да тръгне, когато е попаднала на кръстопът. Котаракът u отвръща със „Зависи накъде отиваш“, на което Алиса казва „Все едно накъде“, при което котакът казва простичко: „Тогаз все едно кой път ще вземеш“. Европа днес не знае къде отива и затова u е все едно накъде ще тръгне. В момента в Брюксел и Страсбург царува едно политическо безвремие, един брежневски застой, в който богатите розовобузести чиновници отвреме навреме подвикват „пуф-паф“, за да създадат илюзия, че влакът все пак нещо примърдва. Европа иска да бъде фактор на световната политическа сцена, но не знае как точно. Сякаш счита, че нейното присъствие в световната политика u се „дължи“ по някакво неписано правило. А това е много далеч от обективната истина. В ситуация на политическа криза, Брюксел се обръща към познатите си мисловни модели и пада коленопреклонно на имперските амбиции в Париж и Берлин. Прочее, Брюксел също има своята мрачна история на империализма. Преобладаващата част от цялата помпозност и богатство на днешната квази-столица на Европейския съюз се дължи на бруталното грабене на Конго от крал Леополд II. В този смисъл западноевропейските елити имат тежки наследства и дори бихме могли да кажем, че имат известна предразположеност към „командорене“ на останалата част от света. Всъщност именно поради това и днес Европа гледа като бита с мокър парцал, когато американският президент Доналд Тръмп u казва да започне да плаща за собствената си охрана. Не може бедна България да внася и надвнася в бюджета на НАТО, докато играещите си на „велики сили“ Германия и Франция се скатават по кьошетата. Да си „велика сила“ с мощта на американската армия зад гърба си не е особено геройство. Обективната истина е, че Европейският съюз е ценен и важен политически проект, от който особено догонващи държави като нашата имат огромна полза. Но ако ЕС не преосмисли политическото си поведение, е обречен да катастрофира, както винаги, когато кормилото на голямата власт се е поемала от имперските мераци на Париж или Берлин. И не, каквото и да казват глашатаите на статуквото, тази позиция не е „анти-европейска“. Напротив – тя е много про-европейска, защото изразява искрена загриженост, че ако Европейският съюз не се промени, ще изчезне в нощта без слава и ръкопляскания. Политическата смърт идва в забвение, а не с аплодисменти. Единственото бъдеще на Европа е бъдещето на суверенните нации, на народите, които съжителстват с уважение към различията на съседа си. Вместо да поеме по пътя на политическия реализъм и прагматизъм, Европа се вторачва в пъпчето си и решава, че ще се фокусира върху „живототрептущите“ въпроси за климата и джендъра. Ето, напоследък, воден именно от френския и немски (зле прикрит) империализъм, Брюксел пак почна да кашлюка тезата, че следва Истанбулската конвенция да се наложи „с кръв и меч“ над „джендър неверниците“ в ЕС. Видите ли, трябвало Европейският съюз да наложи насилствено спорната и отхвърлена от българския Конституционен съд конвенция, защото… ами, защото така. Това са решили европейските плутократи, а ние трябва да им козируваме и да благодарим за възможността да дишаме един въздух с великите им особички. Опитите за насилствено налагане на Истанбулската конвенция са предсмъртните конвулсии на отиващата си неолиберална каста. Това е опит за нови „сто дни“, за възраждане на неолибералния империализъм. Но както Наполеон приключи стоте си дни с разгрома край Ватерло, така и днес френско-немския империализъм, който идва от Брюксел, ще претърпи разгром. Не е нужно френско-немският комплот да претърпява физическо крушение, той вече на доста места, включително и в България, се удари челно в суверенната воля на народа да реши сам дали и как да ратифицира един международен документ. Тук е мястото да се каже нещо много просто, което обаче мнозина от „правниците на ЕС“ не признават и не искат да разберат. Няма такъв международен акт, няма такъв международен орган и международен инструмент, който да може да противоречи на националната конституция на един суверенен народ. Няма! Конституцията е акт на учредителната власт, т. е. това е акт на самия народ, това е еманация на свободата на една нация да определя сама настоящето и бъдещето си. В Конституцията почиват отговорите на най-сакралните въпроси за едно общество. И не бива тази конституционна воля на народа да се суспендира в полза на анонимни международни институции, които никой не е избирал за нищо. Диктатът на бюрокрацията трябва да бъде ограничен от конституционното управление в една суверенна държава, каквато (трябва да) е България. В този смисъл за България темата с Истанбулската конфекция, простете, конвенция, е затворен. Конституционният съд се е произнесъл и няма нужда Брюксел да продължава да размахва костелив пръст срещу нас и другите страни, които не са съгласни с ратификацията на този спорен документ. Европа трябва да отстоява свободата. Демокрацията е несъвместима с отсъствието на свобода. Налагането на чужди разбирания над инакомислещите не е свобода, а форма на перфидна диктатура, макар и в името на демокрацията и светлото бъдеще. Свободата да избираш настоящето и бъдещето си трябва да е върховна цел в едно модерно демократично общество. Вместо това върви един процес по суспендиране на свободата, цензуриране на свободното слово и на свободната мисъл и поставянето на различните възгледи и мнения в матрицата на наложения „от горе“ дневен ред. Най-големите злини в човешката история са правени в името на някакво „висше благо“. Сега в името на политическата коректност и с цел защита на гнилите плодове на неолибералния глобализъм се прави опит да се постави на жертвения олтар свободата на едни народи да отхвърлят един или друг международен документ. Това не просто няма да стане, но и ако Европа продължава да упорства, Истанбулската конвенция ще се превърне в политически „ново Ватерло“, в който за пореден път имперските амбиции на „великите сили“ ще катастрофират челно в обективните реалности. Европа трябва да обмисли накъде иска да върви. Дали по посока на свободата, суверенните народи и взаимното зачитане на различията, или по пътя на перфидния диктат на бюрокрацията, която да декретира кой какво как и дали да мисли. Дошло е време разделно, в което всеки трябва да реши в каква Европа иска да живее, каква Европа иска да остави на децата си. Европа на свободата, т. е. Европа на нациите, или Европа на чиновниците, т. е. Федеративна Европа.", "date": "2019.12.05", "title": " Истанбулската конвенция е политическото “Ватерло”\t"}
{"url": "https://trud.bg/%d0%b8%d0%b2%d0%b0%d0%bd-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%ba%d0%be%d0%bc%d0%b8%d1%81%d0%b8%d1%8f/", "text": "Улесняват телекомите да оборудват базовите станции  Умни градове, IoT, пето поколение мрежи… Навярно на много хора това им звучи далечното бъдеще, но мога да ви кажа, че 5G чука на вратата ни. Транспортният министър обеща през 2020 г. големите градове в България да имат тази умна мрежа, която ще бъде 10 пъти по-бърза от 4G мрежата. Тя ще може да поддържа повече на брой свързани устройства – до около 1 милион на квадратен километър. Управлението на трафика, на отпадъците, енергийната ефективност в жилищата и офисите, умното паркиране са само част от нещата, които ще заработят по-добре с пускането на 5G в градовете. Бързата скорост на мрежата позволява на устройствата, управлявани от изкуствен интелект, да събират и анализират данни в реално време с минимално забавяне, като например технологията при автономните автомобили. Но какво ни очаква след тази технологична еволюция? На какви цени ще се ползват тези услуги? Какви са инвестициите за това и кой ще ги направи? Прочетете в интервюто на „Труд“ с Иван Димитров, председател на Комисия за регулиране на съобщенията. – Кога потребителите у нас да очакват 5G на смартфоните си?  – Планираме да предоставим радиочестотен спектър, с който мобилните оператори да могат да започнат с изграждането на мобилните мрежи от пето поколение през второто тримесечие на 2020 г. Процедурите ще стартират с предоставяне на радиочестотен ресурс в обхват 3,6 гигахерца и 700 мегахерца. Предвид действията, които е предприела държавата, за да даде възможност на операторите да разгърнат мрежите си, смятам, че е възможно да имаме 5G град през 2020 г. Коректно е да кажем, че в началото този тип мрежи ще се появи на „островен“ принцип и не трябва да очакваме, че още през 2020 г. ще имаме пълно покритие в страната на 5G. Вероятно мрежи ще има основно в големите градове, но къде, с какво покритие и колко бързо, е въпрос, който е в обхвата на инвестиционните стратегиите на мобилните оператори. Важно е да знаем, че разгръщането на 5G e процес, за който е необходимо технологично време, което ще отнеме години и изисква сериозни инвестиции от страна на телеком операторите. – Как реално ще се случи предоставянето на честотите на телекомите?  – Начинът на предоставяне на радиочестотен спектър зависи от интереса на бизнеса. Това може да стане по инициатива на мобилните оператори или Комисията за регулиране на съобщенията. В случай, че наличният свободен радиочестотен спектър е достатъчен за ползване от всички, заявили интерес за получаване на честоти, комисията издава разрешение. Когато свободният ресурс не е достатъчен, комисията обявява конкурс, съгласно Закона за електронните съобщения. – От какво ще трябва да ги освободите и как на практика се случва това?  – Навлизането на 5G поставя много предизвикателства пред регулаторните политики не само в България, но в Европа и света. На първо място бих поставил наличието на радиочестотен спектър в обхват 3,6 гигахерца, който ще даде възможност за разгръщане на 5G мрежите в големите градове. Освобождаването на спектър в останалите обхвати е процес, който изисква работа в синхрон с останалите институции. Оптимизирането на тарифата за използване на радиочестотния спектър е друга много важна задача. Предложението на комисията за нова тарифа при ползването на радиочестотния спектър вече премина през обществени консултации и стандартна процедура по съгласуване. Надяваме се, че предложената промяна на тарифата за таксите да бъде приета скоро от Министерски съвет. Това е от голямо значение за навлизането на 5G технологията у нас. На дневен ред стои и режимът за обновяване и строителство на нови базови станции. Законодателството ни следва да бъде преразгледано, така че да установи адекватна среда за изграждане на нови съоръжения, както и обновяване на съществуващите. – А базовите станции?   – В момента, за да може един мобилен оператор да въведе в експлоатация една базова станция или да инсталира ново оборудване, трябва да премине през пълна процедура, която може да отнеме до две години. Това може да се превърне в сериозна пречка за разгръщането на мрежите от пето поколение у нас. В допълнение, спецификата на разпространение на радиовълните от обхватите налага въвеждането в експлоатация на голям брой малки клетки, с оглед осигуряване на добро покритие и качествени услуги. Необходимо е да се работи за опростяване на условията за изграждане и въвеждането им в действие. Има много други аспекти около въвеждането на 5G, като насърчаване на съвместното разполагане и използване на съоръженията, създаване на необходимите условия за развитие на конкуренцията, насърчаване на инвестициите в инфраструктурата и стимулиране на иновативните решения, осигуряването на нужното ниво на сигурност, коректно е да отговорим и на опасенията на хората по отношение 5G технологиите с необходимия контрол и прозрачност. – Вие имате ли възможност за регулация на цените на 5G?  – В контекста на осигуряване на условия за въвеждане на 5G мрежи и насърчаване на бизнес инвестициите у нас, предложените промени в тарифите за ползване на радиочестотния спектър са една от стъпките при въвеждането на нови услуги на приемливи цени за крайните потребители. От друга страна, смятам за важно да се търси баланс и умни решения, така че с новите такси държавата не само да създаде необходимите условия за насърчаване на развитието на 5G, но и да осигури събираемост на повече средства от такси и съответно да се повишат приходите в бюджета. Допълнителен ефект от нашите действия ще бъде възможността за освобождаване на необходимия финансов ресурс за инвестиции от страна на мобилните оператори. Основната част ще се вложат в изграждане на инфраструктура и модернизиране на настоящата. Предприетите от нас действия за оптимизиране на таксите ще намерят решение на едно дългогодишно разминаване на позициите на бизнеса и държавата по тази тема. С предложените изменения се надявам да създадем подходяща среда и условия за внедряване на усъвършенствани мрежи с много голям капацитет като 5G и разгръщане на инвестиции в нови технологии. – Според вас какви трябва да са те – в какъв диапазон?  – Както споменах, надявам се предложената от нас промяна на тарифата за таксите да бъде приета през следващите седмици от Министерския съвет. На база на анализ, направен от Комисията, беше изготвен проект за изменение и допълнение на Тарифата за таксите, които се събират по Закона за електронните съобщения. Проектът предлага намаление на таксите с между 30% и 50%, като се отчитат динамиката в сектора, таксите за честотен ресурс на европейско ниво и са взети предвид националните особености на държавите членки, като обем на пазара, население и среден приход от абонат. Проектът е подкрепен от всички заинтересовани страни. – Какво е нужно за изграждането на пътната карта за технологията от пето поколение?  – Разработването на „Национална 5G пътна карта“ е от ключово значение за въвеждането и развитието на петото поколение мрежи. Редица държави в Европа и света вече имат такива. Комисията за регулиране на съобщенията и Министерството на транспорта, информационните технологии и съобщенията, заедно с всички заинтересовани страни, вече работим по този стратегически документ, който ще очертае целите, приоритетните направления, конкретните действия, сроковете и отговорните за тяхното изпълнение. – Каква сума е нужна за модернизирането u? От къде ще дойдат парите?  – Инвестициите за внедряването и разгръщането на мрежите от петото поколение ще бъдат поети от мобилните оператори както във всички страни по света, така и у нас. Тези въпроси всъщност трябва да се отправят към телекомите. По данни на Международната асоциация на мобилните оператори (GSMA) между 2018 г. и 2020 г. 480 милиарда долара ще бъдат инвестирани от телеком и мобилните оператори в световен мащаб, като 50% от тях в страни, въвеждащи пето поколение мобилни мрежи. Очакват се 135 милиарда долата увеличение на БВП благодарение на 5G, като ръстът ще се дължи основно на Франция, Германия и Великобритания, 40% от него ще се върне в държавните бюджети във вид на данъци и такси. ЕС е заделил 700 млн. евро за разгръщане на 5G технологията чрез програма за публично-частно партньорство, стартирала още през 2013 г. Очаква се към тези средства да се добави частно финансиране, за да се достигне до общ бюджет от 3,5 млрд. евро до 2025 г. Прогнозите сочат, че въвеждането на 5G ще доведе до ръст на българската икономика и принос от близо 12 млрд. долара във всички отрасли на икономиката, включително здравеопазване и земеделие, при приложение на изкуствен интелект и роботика, използващи 5G. Приносът към БВП на интернет на нещата в контекста на използване на 5G ще достигне до 15,2 млрд. долара, а нарастването на електронната търговия може да добави други 2 млрд. долара. – Как ще коментирате решението Български пощи да разширят портфолиото си от услуги?  – Добавяйки разпространение и продажба на печатни издания в портфейла от услуги на „Български пощи“, основният пощенски оператор в страната с най-голяма пощенска мрежа ще гарантира на потребителите равен достъп до информация независимо от географското им местоположение. Активно се работи за разширяване на позициите на компанията в областта на онлайн търговията и неуниверсалните пощенски услуги. Целта е дружеството да повиши пазарния си дял в сегмента на неуниверсалните пощенски услуги, който генерира по-голямата част от трафика и приходите на пощенския пазар като цяло. От друга страна онлайн търговията през последните години се превърна в основен двигател за растеж на някои видове пощенски услуги. Развитието на „Български пощи“ в тази посока ще увеличи конкурентоспособността на дружеството на пазара на пощенски услуги, където в момента са активни над 170 оператори. Нашият гост  Иван Димитров е роден през декември 1960 година. Завършил е Полувисш институт по съобщения “Аврам Стоянов”, инженер по съобщителна и осигурителна техника в Технически университет – София, магистър по право във Великотърновски университет “Св. Св. Кирил и Методи. От 1983 до 1991 година Димитров работи в Окръжно управление на съобщенията в столицата, след това става директор на дирекция “Комуникационни и информационни системи” и остава на поста до 2013 г. През 2015 г. става ръководител на отдел “Информационни технологии” в БДЖ. За два месеца през 2017 г. е директор на “Стратегически анализи и прогнози” в Агенция “Митници”, а след това е преназначен за шеф на дирекция “Информационни системи и аналитични дейности”. От ноември 2018 г. Той оглавява Комисията за регулиране на съобщенията.", "date": "2019.12.05", "title": " Иван Димитров, председател на Комисията за регулиране на съобщенията, пред „Труд“: Намаляваме таксите до 50% за мрежата от пето поколение"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d1%82%d0%b5%d0%b6%d0%ba%d0%be-%d1%83%d0%b1%d0%b8%d0%b9%d1%81%d1%82%d0%b2%d0%be-%d1%81-%d0%b0%d0%b2%d1%82%d0%be%d0%bc%d0%b0%d1%82-%d0%ba%d0%b0%d0%bb/", "text": "В Бургас е бил арестуван мъж, извършител на разстрел в района на езерото Вая през ноември. Вчера (вторник), след 17 дни денонощен труд, е било открито и оръжието на убийството – автомат „Калашнков“, намерен на 350 метра от трупа в землището на кв. Долно Езерово, край Вая. Екип от водолази е претърсил за оръжието и цялото езеро, тъй като първоначално е имало данни, че оръжието е изхвърлено там. „Това е много интересен и сложен случай, който онагледява това, че българската съдебна система и полицията вършат своята работа на европейско ниво“, каза избраният за главен прокурор на България Иван Гешев, който заедно с главния секретар на МВР Ивайло Иванов участва в брифинга, даден в Бургас. „В България няма неразкрито убийство. С този факт едва ли могат да се похвалят много европейски държави“, каза още Иван Гешев. Главният секретар на МВР подчерта, че в началото на разплитането на този случай не са имали никаква отправна точка. Извършителят и жертвата са участвали в други две тежки престъпления през 2015 г. в Айтос и през 2016 г. в София, каза Ивайло Иванов. Бургаският окръжен прокурор Георги Чинев подчерта, че за толкова кратко време след разкриването вече са назначени девет експертизи. Извършителят и жертвата се запознали преди 10 години. И двамата работели в областта на строителството. Извършителят е родом от Шумен, но живее в Бургас, той е на 32 години. Помежду си не поддържали никаква комуникация, не разговаряли по мобилни телефони. Трупът на жертвата бе открит от семейство, което сигнализирало в полицията. Когато завели криминалистите на мястото да им покажат зловещата находка обаче, тялото на мъртвия било вече преместено. Той е познат в квартал „Рудник“, където живеела майка му, но тя работела в чужбина от доста време насам, стана ясно, след като трупът беше открит. Тогава местни жители съобщиха, че става дума за 33-годишния Петър Валериев. В Бургас се говори, че престъплението, извършено в Айтос през 2015-та година, е въоръженият грабеж в банка в града.", "date": "2019.12.05", "title": " Разкриха тежко убийство с автомат „Калашников“ в Бургас\t"}
{"url": "https://trud.bg/%d0%bc%d0%b5%d0%b4%d0%b8%d1%86%d0%b8%d1%82%d0%b5-%d0%b2-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%80%d0%be%d0%b2%d1%81%d0%ba%d0%b0-%d0%b1%d0%be%d0%bb%d0%bd%d0%b8%d1%86%d0%b0-%d0%be%d1%82/", "text": "Пореден протест започват в този час лекари и медицински персонал от Алексанровска болница. Недоволството е заради забавеното подписване на колективния трудов договор и лошото състояние на част от сградите, информира  Председателят на синдикат „Защита“ в болницата д-р Андрей Коцев заяви пред БНР: „Протестираме в Александровска болница, защото администрацията на болницата ни размотава от два месеца. Самата болница тъне в мизерия. Не само, че са ниски заплатите. Едни празни обещания – лъжи, лъжи, лъжи. Трябва да се ремонтира цялата сграда на ул. Георги Софийски 1, което е лицето на цялата болницата, арката. Сградите се рушат, опасни са. Тази болница е за ремонт. Тази болница е за проверка. Тази болница се нуждае от нов директор“, каза председателят на синдикат „Защита“ в Алексанровска болница доктор Андрей Коцев, който обяви, че започва гладна стачка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.05", "title": " Медиците в Александровска болница отново на протест"}
{"url": "https://trud.bg/%d0%bd%d0%b0%d1%83%d0%bc-%d1%88%d0%be%d0%bf%d0%be%d0%b2-%d1%81%d1%82%d0%b0%d0%bd%d0%b0-%d0%b1%d0%b0%d1%89%d0%b0-%d0%bd%d0%b0-%d0%bc%d0%be%d0%bc%d0%b8%d1%87%d0%b5/", "text": "Актьорът Наум Шопов от „Откраднат живот“ и годеницата му Теа Минкова станаха родители за първи път. Щастливата новина обяви самият татко с пост в Instagram, като с това разкри и името на наследничката си. „Aмая Шопова / 05.12.19 ♥️ Обичам ви“, написа Наум към кадрите, на които гордите родители прегръщат новородената си дъщеричка. Наум и Теа са заедно от 7 години, като през 2018-та се сгодиха, а това лято обявиха, че очакват първата си рожба.", "date": "2019.12.05", "title": " Наум Шопов стана баща на момиче"}
{"url": "https://trud.bg/%d1%81%d1%82%d0%b0%d1%87%d0%ba%d0%b0%d1%82%d0%b0-%d0%bd%d0%b0-%d1%81%d1%82%d0%b0%d1%87%d0%ba%d0%b8%d1%82%d0%b5-%d0%bf%d0%b0%d1%80%d0%b0%d0%bb%d0%b8%d0%b7%d0%b8%d1%80%d0%b0-%d1%84/", "text": "Близо 80% от държавния сектор участват в протестите Париж остава блокиран до понеделник Предложенията на президента на Франция Еманюел Макрон за реформиране на пенсионната система в страната предизвикаха най-голямата национална стачка в историята на петте републики, а вероятно и на света, предадоха световните агенции. Служителите от държавния сектор в областта на администрацията, транспорта, образованието, социалните услуги и дори полицията се включиха в над 240 манифестации в цялата страна. Най-голямата от тях – в Париж, бе подкрепена и от движението на „жълтите жилетки”, които от година оспорват политиките, водени от обитателя на Елисейския дворец. Профсъюзите успяха да блокират над 90% от железопътния трафик на цялата територия на страната и над 30% от въздушния транспорт. Близо 70% от държавните учебни заведения – от ясли до университети, останаха затворени, като в протестите се включиха и символични групи от служители на жандармерията и другите сили на реда, ангажирани с охраната на демонстрациите. Успоредно на демонстрациите Елисейският дворец излезе с изявление, че президентът на страната Еманюел Макрон не смята протестите за сериозен проблем и очаква след публикуването на конкретните планове на правителството следващата седмица броженията да стихнат. Предвидената от френския държавен глава пенсионна реформа предвижда замяната на съществуващите 42 схеми за пенсиониране на държавни служители с унифицирана система, която също така премахва някои привилегии, предоставяни досега за конкретни сектори като железопътния транспорт. Този сектор бе и най-засегнат от протестните действия, блокирайки 11 от 17-те линии на метрото в Париж и практически парализирайки френската столица. В рамките на деня профсъюзът на парижките железничари обяви, че стачката им ще продължи най-късно до понеделник сутринта.  Правителството на Макрон обаче засега остава на твърдата си позиция в очакване на реакция след публикуването на конкретните планове за пенсионна реформа следващата седмица. Въпреки очакванията за ексцесии по време на демонстрацията на синдикати и обикновени граждани в Париж, в най-ожесточена арена на сблъсъци се превърна западният град Нант, където силите на реда трябваше да използват сълзотворен газ срещу протестиращите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.05", "title": " „Стачката на стачките” парализира Франция\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%be%d1%81%d1%8a%d0%b4%d0%b8-%d1%81%d0%b2%d1%8a%d1%80%d0%b7%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b8%d1%81%d0%bb%d1%8f%d0%bc%d0%b0-%d1%81/", "text": "Президентът на Турция Реджеп Тайип Ердоган осъди онези, които използват думата „ислям“ като прилагателно за описване на тероризма, съобщи Anadolu Agency. „Ислямът е религия на мира“, заяви държавният глава на Турция по време на събитие в Лондон, организирано от Партия на справедливостта и развитието (ПСР). Президентът и първата дама Емине Ердоган се срещнаха с представители на турската общност след срещата на върха на НАТО в Лондон. „Последните избори за Европейски парламент отново показаха, че политиката на идентичност става все по-доминираща в Европа“, каза той, като добави, че медиите и някои политици са засилили тези предразсъдъци със своите безотговорни твърдения. Реджеп Тайип Ердоган добави, че Турция няма да спре операция „Мирна пролет“ в Северна Сирия, докато районът не бъде изчистен от терористи, подчерта той. Турският президент заяви също, че страната му е одобрила плана на НАТО за защита на Полша и Балтика по време на срещата на върха на НАТО в Лондон.", "date": "2019.12.05", "title": " Ердоган осъди свързването на исляма с тероризма"}
{"url": "https://trud.bg/5-%d0%b3-%d1%87%d0%b8%d1%81%d1%82%d1%8f%d1%82-%d0%b4%d0%be%d1%81%d0%b8%d0%b5%d1%82%d0%be-%d0%b7%d0%b0-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%bd%d0%b0-%d1%88%d0%be%d1%84%d1%8c/", "text": "Браншът иска щетите да определят цената на „Гражданска“ 21 хил. ще плащат по най-високите тарифи Пет години без сериозни нарушения на пътя да бъде максималният срок за изчистване на досието на шофьора, така че той да се връща на базовата цена на „Гражданска отговорност“. Това е едно от предложенията на Асоциацията на българските застрахователи по системата „бонус-малус“, пусната за обществено обсъждане от Комисията за финансов надзор, каза председателят на АБЗ Константин Велев. От КФН са предложили два варианта на „бонус-малус“. Според първия, ако човек достигне най-рисковия 15-ти клас на шофиране ще трябва да кара без нарушения 9 години, за да се върне на базовите тарифи, а при втория вариант ще са му нужни 12 години. Според бранша тези срокове са твърде дълги, и ако не става въпрос за престъпление на пътя като например сгазен човек след употреба на алкохол, 5 години са достатъчни за изчистване на досието. Според застрахователите по-добър е вариантът на „бонус-малус“ с 20 рискови класа тъй като при него цената на полицата за нарушителите на пътя се вдига по-плавно. При предложената от КФН система „бонус-малус“ към всяка полица ще се записват имената на хората, които ще карат автомобила. Така цената ще се определя от рисковия клас на шофьора с най-много нарушения. От АБЗ предлагат името на един човек да може да се добавя или маха от полицата само веднъж в годината, за да не може да се заобикаля системата „бонус-малус“. Базовите тарифи на застрахователите ще продължат да се определят както и досега в зависимост от причинените катастрофи, възрастта на водача, мощността на колата и в кой град е регистрирана. А рисковият клас според „бонус-малус“ ще зависи от по-сериозните нарушения на пътя, като най-лекото от тях е превишение на скоростта с 21-30 км.\\ч. В предложената система „бонус-малус“ катастрофи с двустранен протокол между шофьорите, заведени леки щети за одраскан калник или удар на паркинг няма да влияят на цената. Според АБЗ обаче и изплатените от застрахователите щети трябва да влязат в „бонус-малус“. Сега при сключване на полицата всяка компания проверява дали е изплащала обезщетение на съответния шофьор. Но няма данни дали шофьорът е получавал обезщетение от друг застраховател. Желанието на бранша е през следващите години да има обща база данни за всички щети, което ще позволи те да влияят на цената. 80% от шофьорите ще плащат по-евтина „Гражданска“ след стартиране на „бонус-малус“, сочат данните на АБЗ. Само около 0,6% от водачите, или около 21 хил. души ще достигнат до максималната цена на полицата от 400% завишение. Цената на „Гражданска“ и в момента върви надолу. През юни средната цена е била 281,27 лв., а през ноември – 278,51 лв., сочат данните на АБЗ. След стартиране на „бонус-малус“ изрядните шофьори може да получат отстъпка и от „Каско“, защото застрахователите ще се конкурират за тях като клиенти.   Превозвачите без „бонус-малус“ Очакват катастрофите да намалеят с 10-15% Превозвачите, които получат сертификат за качество по ISO, да бъдат извадени от системата „бонус-малус“, предлага Министерството на транспорта, обявиха от Асоциацията на българските застрахователи. Така превозвачите ще избегнат повишаване на цената на „Гражданска отговорност“ за всички техни камиони или автобуси, на които се качва шофьор с нарушения на пътя. Годишно загубите от материални щети, смъртни случаи и наранявания на пътя са близо 2 млрд. лв., каза Кирил Бошов от АБЗ. При въвеждането на системата „бонус-малус“ в други държави катастрофите на пътя са намалели значително – с 13% в Германия и 20% във Франция. Ако у нас катастрофите намалеят с 15%, това означава спестени 250-300 млн. лв. годишно. Затова и цената на „Гражданска“ може да върви надолу. В Румъния ефективната цена на полицата се е понижила с 20% за 7 години след въвеждане на „бонус-малус“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.05", "title": " 5 г. чистят досието за нарушения на шофьора\t"}
{"url": "https://trud.bg/%d0%bf%d1%80%d0%b0%d1%89%d0%b0%d1%82-%d0%b2-%d0%b8%d0%bd%d1%82%d0%b5%d1%80%d0%bd%d0%b0%d1%82-13-%d0%b3%d0%be%d0%b4%d0%b8%d1%88%d0%bd%d0%b8%d1%8f-%d1%81%d1%8a%d1%83%d1%87%d0%b0%d1%81%d1%82%d0%bd%d0%b8/", "text": "Окръжна прокуратура-Хасково е изпратила данни от прокурорска преписка в Комисията за борба с противообществените прояви на малолетни и непълнолетни към Община Хасково за определяне на възпитателна мярка спрямо 13-годишно момче. Причината е водено досъдебно производство за умишлено убийство, извършено по особено мъчителен начин и с особена жестокост, по което като обвиняем е привлечен В.Г., на 14 г., в съучастие с наказателно неотговорно лице – 13-годишното момче. Спрямо обвиняемия по делото – непълнолетният В. Г., е взета от съда мярка за неотклонение „задържане под стража“, съобщават от Апелативна прокуратура-Пловдив. Установено е, че на 24 ноември 2019 г., в с. Александрово, обл. Хасково,  след възникнал словесен конфликт, който преминал във физическа саморазправа, обвиняемият и наказателно неотговорното лице – 13 годишното момче, нанесли побой над 61-годишния Д.М., вследствие на което му били причинени телесни увреждания несъвместими с живота и той починал. Според чл. 32 ал. 1 от Наказателния кодекс – „Не е наказателно отговорно малолетно лице – ненавършило 14-годишна възраст“. Спрямо малолетните лица, извършили общественоопасни прояви, могат да бъдат наложени възпитателни мерки. По този повод Окръжна прокуратура-Хасково е изпратила преписката на Местната комисия за борба с противообществените прояви на малолетни и непълнолетни към Община Хасково, която комисия е компетентен орган да разглежда възпитателни дела за противообществени прояви, извършени от малолетни. На 4 декември 2019 г. от Община – Хасково са уведомили Окръжна прокуратура-Хасково, че Комисията в състав – председател – правоспособен юрист и двама членове, определени от председателя на местната комисия измежду нейните членове, е разгледала възпитателното дело на малолетното лице и е било взето решение да се направи предложение до Районен съд – Хасково за налагане на възпитателна мярка по чл. 13, ал. 1, т. 13 от ЗБППМН – „Настаняване във възпитателно училище-интернат“. За целта възпитателното дело се изпраща в тридневен срок на районния съд, който насрочва делото по предложението на местната комисия в 14-дневен срок от постъпването му. Районният съд разглежда делото еднолично в съдебно заседание при закрити врата, с призоваване на малолетния, родителите или лицата, които ги заместват, лицата, които защитават неговите права и законни интереси, и прокурор от съответната районна прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.05", "title": " Пращат в интернат 13-годишния съучастник в убийството на мъж в Хасковско"}
{"url": "https://trud.bg/%d1%85%d1%83%d0%b1%d1%87%d0%b5%d0%b2-%d0%bf%d1%80%d0%be%d0%b1%d0%bb%d0%b5%d0%bc%d1%8a%d1%82-%d1%81-%d0%ba%d0%be%d0%bd%d1%82%d1%83%d0%b7%d0%b8%d0%b8%d1%82%d0%b5-%d0%b5-%d0%bc%d0%bd%d0%be%d0%b3%d0%be/", "text": "Старши треньорът на „Левски“ Петър Хубчев разкри, че кадровите проблеми в тима са “много по-сериозни от наглед познатите“. Повод за признанието на опитния специалист бе поредната контузия в отбора, тази на Дени Алар. Австрийският нападател напусна терена по време на мача с „Черно море“ (1:0) с болки в адуктора.  „Страшно болна тема е това с контузиите – обясни след мача Хубчев. – Не е само Дени Алар, предпочитам да си остане в съблекалнята, вие не знаете много неща. За мен тези момчета – нищо, че не са най-добрите играчи, нищо, че не сме най-добрият отбор, нищо, че не е „Левски“, който всички искат да виждат, са най-големите. И това е така, защото аз знам в какво здравословно състояние са 7-8 от тях. Знам какви инжекции бият, какво правят само и само, за да тренират и да са на терена. Това, че не се огънаха на такъв твърд и корав отбор като „Черно море“, ме прави още по-щастлив и съм им благодарен.“  През последния месец здравословни проблеми на „Герена“ лекуваха Франко Мазурек, Филипе Нашименто, Нуно Рейш, Найджъл Робърта, Насиру Мохамед. Резервният вратар на столичния гранд Николай Михайлов също е извън сметките на Хубчев заради болки в глезена.  Успоредно с контузиите, треньорът на „Левски“ ще трябва да окомплектова състава за мача с „Витоша“ (Бистрица) без други двама основни играчи. Заради натрупани картони домакинството на „тигрите“ пропускат Хали Тиам и Нуно Рейш. Те ще бъдат на линия за дербито с „Локо“ (Пд).", "date": "2019.12.05", "title": " Хубчев: Проблемът с контузиите е много  по-сериозен"}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b8-%d0%b2%d0%b5%d1%81%d1%82%d0%bd%d0%b8%d0%ba-%d1%81%d0%ba%d0%b0%d0%bd%d0%b4%d0%b0%d0%bb%d0%b8%d0%b7%d0%b8%d1%80%d0%b0-%d1%81-%d1%80%d0%b0/", "text": "Водещата италианска медия „Кориере дело Спорт“ скандализира света с водещо заглавие от първа страница. Броят в четвъртък бе озаглавен „Черен петък“, а илюстрациите включваха тъмнокожите футболисти Ромелу Лукаку и Крис Смолинг. Статията бе посветена на предстоящото дерби от Серия А между „Интер“ и „Рома“ на „Дзужепе Меаца“.  Двата клуба реагираха мигновено, осъждайки липсата на каквото и да е уважение към двамата популярни футболисти.  Мнение по темата изрази в социалните мрежи и водещият журналист на ESPN Матео Бонети: „Ако кажа, че съм шокиран ще бъде абсолютна лъжа. Отвратен съм от „Кориере дело Спорт“ със заглавието за мача в петък“.  Проблемът с расизма в Италия продължава да бъде актуален. През последните месеци не липсваха скандали от такъв характер. Стигна се дотам 20-те клуба от елита да излязат с общо писмо към своите привърженици.  „Трябва публично да признаем, че имаме проблем с расизма. Не сме направили достатъчно през годините, за да го премахнем от стадионите.“  През ноември Марио Балотели тръгна да напуска терена, след като бе засипан с маймунски звуци.", "date": "2019.12.05", "title": " Италиански вестник скандализира с расистко заглавие"}
{"url": "https://trud.bg/%d0%be%d1%82%d0%ba%d1%80%d0%b8%d0%b2%d0%b0%d1%82-%d1%81%d0%ba%d0%b8-%d1%81%d0%b5%d0%b7%d0%be%d0%bd%d0%b0-%d0%b2-%d0%b1%d0%b0%d0%bd%d1%81%d0%ba%d0%be-%d0%bd%d0%b0-14-%d0%b4%d0%b5%d0%ba%d0%b5%d0%bc/", "text": "Ски сезонът в Банско ще бъде открит официално на 14 декември. Стартът по снежните писти ще бъде даден от ски-легендата Марио Мат. А всички любители на белите спортове са в очакване на спортно събитие №1 за 2020 г. – Световната купа по ски алпийски дисциплини, чийто домакин отново е Банско. Концесионерът на ски-зоната „Юлен“АД и Българската федерация по ски декларираха готовност за сезона и състезанията. Община Банско усилено се подготвя за предизвикателствата на зимата и за гостоприемно посрещане на туристи и състезатели. На последното си заседание, общинските съветници приеха единодушно решение общината да задели средства от бюджета си за достойното представяне на града на Световната купа – събитие, което създава престижен имидж не само на курорта, но и на България. На пресконференция за откриване на ски-сезона и Световната купа, кметът на Банско, Иван Кадев, заяви, че туристическият бранш ще продължи да бъде основен за общината и ще може да разчита на нейната подкрепа.“Ще продължим да надграждаме това, което към момента са постигнали всички управленци на община Банско. Заедно с нашите партньори от туристическия бранш ще правим всичко, което е по силите ни, за да обезпечим един добър и силен туристически сезон. Имаме своите виждания и съображение за това как да се случат нещата. Туристическият бранш като водещ и структуроопределящ икономически бранш ще се радва на нашата подкрепа. Що се отнася до Юлен АД, ние имаме традиционно изградени взаимоотношения, добра координация и  взаимодействия, които ще продължим с оглед на подобряване на качеството на продукта, който този бранш осигурява за своите гости“, коментира Кадев. По отношение на наболелия от години въпрос за изграждане на втора кабинкова линия, кметът на Банско отново заяви, че докато ВАС не излезе с решение по казуса, никакви действия не могат да бъдат предприети. Решението на съда ще предопредели и следващите стъпки за решаване на проблема с достъпа на туристите до ски-зоната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.05", "title": " Откриват ски-сезона в Банско на 14 декември"}
{"url": "https://trud.bg/%d0%b8%d0%ba%d0%be%d0%bd%d0%be%d0%bc%d0%b8%d1%87%d0%b5%d1%81%d0%ba%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%b8-%d0%b0%d0%bf%d0%b5%d0%bb%d0%b0%d1%82/", "text": "Студенти от единствената у нас специалност „Съдебна администрация“ в Икономически университет-Варна ще трупат практически опит в правораздаването в процеса на обучението си. Това стана ясно след подписването на договор за трайно партньорство между ректора на ИУ проф. д-р Евгени Станимиров и председателя на Апелативен съд-Варна Ванухи Аракелян. Документът включва и богат събитиен календар. Той продължава сътрудничеството между двете институции, включващо публични лекции на магистрати пред студенти, участие на съдии в научни изследвания и реализацията преди 2 г. на пилотния за страната проект „Гражданско наблюдение върху работата на Апелативен съд – Варна“. В рамките му по специална методика студенти от различни специалности на ИУ и ВСУ „Черноризец Храбър“ наблюдаваха всички видове дела в Апелативния съд. „Последното изследване на PISA показа, че при учениците у нас има разминаване между знанието и възможността да го прилагат. С този договор даваме възможност на студентите да трупат не само знания, но и практически умения“, заяви съдия Аракелян. „За нас това партньорството е стратегическо, тъй като е важно студентите ни да видят отвътре как се осъществява правораздаването. Знанията са много бързо разваляща се стока, а уменията и компетенциите са ключови за добрата реализация. Затова сътрудничеството ни с бизнеса и публичната администрация е много важно. Пътуваме в една лодка и ако някой от нас дръзне да си помисли, че е самодостатъчен, рискува да попадне в неловка ситуация“, коментира проф. Станимиров, който бе категоричен, че договорът ще има добавена стойност и за висшето училище, и за съдебната система. Първата инициатива по него бе симулативен наказателен процес с участието на 25 третокурсници от специалността „Съдебна администрация“. Под ръководството на съдия Росица Тончева те влязоха в ролите на съдии, прокурор, адвокати, свидетели, вещи лица и подсъдими в дело за длъжностно присвояване на 10 млн. лв., извършено от шеф на банков клон и негов съучастник. Казусът е пресечно поле между икономиката, правото и съдебната дейност, вълнуваха се младите участници след близо едномесечната подготовка за процеса. Преди заседанието избраната за съдия студентка Нели Кенарова сподели, че отдавна е мечтала за този момент, тъй като правото е попрището, на което смята да се развива.", "date": "2019.12.05", "title": " Икономическият университет и Апелативен съд – Варна подписаха договор за партньорство\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b8%d0%b7%d0%bf%d1%80%d0%b0%d1%82%d0%b8-%d1%81%d1%8a%d0%b1%d0%be%d0%bb%d0%b5%d0%b7%d0%bd%d0%be-10/", "text": "Министър-председателят Бойко Борисов изпрати съболезнователна телеграма до украинския премиер Олексий Гончарук по повод   съобщават от МС. До този момент вследствие на инцидента има една жертва, десетки са пострадали и безследно изчезнали. Премиерът Борисов изразява своите искрени съболезнования за случилото се в Одеса. „Бих искал да изкажа чрез Вас своята съпричастност към тревогата на близките на безследно изчезналите и да пожелая скорошно оздравяване на пострадалите“, пише министър-председателят Бойко Борисов в съболезнователната телеграма до украинския премиер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.05", "title": " Премиерът Борисов изпрати съболезнования на украинския си колега заради пожара в колеж в Одеса"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%ba%d1%8a%d0%bc-%d0%ba%d1%83%d1%80%d1%81%d0%b0%d0%bd%d1%82%d0%b8%d1%82%d0%b5-%d0%be%d1%82%d0%bb%d0%b8%d1%87%d0%bd%d0%b8%d1%86/", "text": "Благодаря ви, че сте избрали тази трудна и достойна професия. Една държава съществува, докато има боеспособна армия, която да я защитава. Няма просперираща държава без боеспособни въоръжени сили. С тези думи министърът на отбраната Красимир Каракачанов се обърна към курсантите-отличници от Националния военен университет „Васил Левски“, които бяха гости в Министерството на отбраната, съобщиха от ведомството. Те бяха водени от началника на НВУ полковник Иван Маламов. На срещата с тях присъства и началникът на отбраната генерал Андрей Боцев. Министърът пожела на младите хора здраве, самочувствие и добра подготовка. „Не се насочвайте към леката служба, защото характер се изгражда там, където има повече отговорности. Изграждайте се като лидери не само в армията, но и в обществото. Имайте самочувствие, защото върху вас утре ще легне отговорността за съществуването на Българската армия“, каза министър Каракачанов. Той връчи на Националния военен университет подарък – копие от сабята на Васил Левски. По инициатива на министър Каракачанов още следващата година ще бъде учредена награда за курсант-отличник, като при завършването ще се връчва сабя. Началникът на отбраната генерал Андрей Боцев подчерта, че военното и политическото ръководство на Министерството на отбраната работят много добре през последните почти три години. „Бъдете твърди, отстоявайте мнението си. Имайте идеали и цели в живота, които да се стремите да постигнете“, призова генерал Андрей Боцев. Той пожела на младите хора здраве и бъдещи успехи. По време на срещата министър Каракачанов и генерал Боцев отговаряха на въпроси на курсантите, свързани с техния статут,  с материалната база, обучението и др.  Началникът на НВУ полковник Иван Маламов благодари за срещата и подчерта, че ръководството на Университета приема с огромна отговорност задачата да готви новите лидери в отбраната и в обществото.", "date": "2019.12.05", "title": " Каракачанов към курсантите-отличници: Изграждайте се като лидери не само в армията, но и в обществото"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b4%d0%b0%d1%80%d0%b8%d1%82%d0%b5%d0%bb%d1%81%d0%ba%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%b7%d0%b0-%d0%bd%d0%b8%d0%ba%d1%83%d0%bb%d0%b4/", "text": "В навечерието на Никулден във Военноморския музей във Варна откриха традиционната годишна изложба „По пътя към морската история 2019“ с постъпили дарения в музейния фонд през изминалата година. Д-р Мариана Кръстева, шеф на музея в присъствието на командира на ВМС контраадмирал Кирил Михайлов и много гости представи експонати и артефакти на емблематични и малко познати за българската история личности, техника и снаряжение. Сред тях е единствената откупка – рядък немски подводничарски знак от периода на Първата световна война, какъвто са носили и някои от българските подводничари, преминали на обучение в Германия. Сред експонатите са военната униформа на адмирал Васил Янакиев, командвал бойния флот от 1972 г. до 1990 г. и на кап. III ранг Мая Димитрова от ВМС. Сред експонатите има прибор за управление на стрелба – част от оборудването на военни кораби в края на XX в. Модел на китайски кораб тип „разрушител“ е дарение от доскорошния командир на ВМС вицеадмирал Митко Петев, който сега е военен представител в НАТО. Цяла витрина е пълна с личните документи и отличия на покойния вече кап. Николай Христов, който през 1978 г. като капитан на кораба на „В.Левски“ спасява бедстващи в лодка 46 мигранти в южнокитайско море. За да съобщят тогава новината, прекъсват вечерната тв емисия „По света и у нас“. Историята на военноморския флот и водния транспорт е допълнена с любопитни снимки, албуми, документи, като дарителите получиха грамоти за своя жест. Изложбата „По пътя към морската история 2019“ може да бъде разгледана във Военноморския музей до края на февруари 2020 г.", "date": "2019.12.05", "title": " Откриха дарителска изложба за Никулден във Военноморския музей"}
{"url": "https://trud.bg/%d1%86%d1%81%d0%ba%d0%b0-%d0%bd%d0%b5-%d0%bf%d1%83%d1%81%d0%ba%d0%b0-%d0%b3%d0%be%d0%bb-%d0%b2-746-%d0%bc%d0%b8%d0%bd%d1%83%d1%82%d0%b8/", "text": "Густаво Бусато прави впечатляваща серия от 746 минути без допуснат гол. Бразилският страж на ЦСКА запази суха мрежа и в осминафинала за Купата на България – 1:0 като гост на „Арда“. Последен в мрежта му се разписа хърватинът Йосип Томашевич при 1:0 за „Локо“ (Пд) на 20 октомври. Оттогава изминаха 45 дни и 7 мача, в които Бусато е непробиваем.  Али Соу се превърна в герой и антигерой за ЦСКА. Още в 63-ата секунда нападателят заби гола на победата след дълъг пас на Раул Албентоса и грешка в защитата на домакините. В 66-ата минута Соу изрита без топка до централната миния провокиралия го Илиас Хасани. Последваха червени картони и за двамата от рефера Ивайло Стоянов. Два пъти „Арда“ имаше претенции за дузпи – веднъж за игра с ръка на Албентоса и след това за нарушение на Петър Занев. И двете ситуации обаче бяха много спорни и реферът имаше повече основание да не покаже бялата точка.  Откакто ЦСКА спечели Купата на България през 2016-а, неизменно е на полуфинал в турнира. Но нито веднъж повече не стигна до мача за трофея. Сега във финалната осмица попаднаха „Лудогорец“, „Левски“ и „Ботев“ (Пд), а снощи се очакваше да се присъедини и „Локомотив“ (Пд). Така турнирът става по-интересен и от първа лига. Все още не е определена обаче датата на жребия за 1/4-финалите.", "date": "2019.12.05", "title": " ЦСКА не пуска гол в 746 минути"}
{"url": "https://trud.bg/9-%d0%b3%d0%be%d0%b4%d0%b8%d1%88%d0%bd%d0%b0-%d0%be%d1%82%d0%ba%d1%80%d0%b0%d0%b4%d0%bd%d0%b0%d0%bb%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%b0-%d0%bd%d0%b0-%d1%81%d1%8a%d1%83%d1%87%d0%b5/", "text": "9-годишна е разпитвана в полицията заради кражба на мобилен телефон на съученик от трети клас в училище в Омуртаг. Кражбата на апарата е станала в междучасие в понеделник, а телефонът стоял на чина на момчето. След като то съобщило, че е изчезнал, била алармирана и полицията. Момичето, което било заподозряно, че е прибрало GSM и преди било посягало на чужди вещи. То признало, че се изкушило да го вземе, тъй като нямало свой телефон. Детето било от бедно семейство с много ограничени възможности. Откраднатата вещ е върната. Материалите по случая ще бъдат докладвани на прокуратурата и вероятно ще бъдат взети възпитателни мерки спрямо момичето. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.05", "title": " 9-годишна откраднала телефона на съученик"}
{"url": "https://trud.bg/%d1%86%d0%b5%d0%bd%d1%82%d1%8a%d1%80-%d0%b7%d0%b0-%d0%b4%d0%b5%d1%82%d1%81%d0%ba%d0%be-%d1%80%d0%b0%d0%b7%d0%b2%d0%b8%d1%82%d0%b8%d0%b5-%d0%bf%d0%be%d0%bc%d0%be%d0%b3%d0%bd%d0%b0-%d0%bd%d0%b0-6-%d0%bc/", "text": "Шест деца на възраст до 4 г. проходиха благодарение на Център за ранно детско развитие в Шумен, а в четвъртък техните помощници празнуваха прощъпулника им. Четири момченца и две момиченца са героите направили първи стъпки след почти година рехабилитация, лечебен масаж и гимнастика. „Децата дойдоха при нас с изоставане в двигателното развитие, но всичко вече е наред“, доволни са кинезитерапевтът Ивайло Гогов и рехабилитаторът Елза Жендова, които имат над 20-годишен професионален опит. Пред очите на родителите и на целия екип децата уверено пристъпваха по бяло платно, осеяно със здравец, а както повелява ритуалът всяко се насочи към любим предмет. Така стана ясно, че някои ще станат писатели, други програмисти, лекари, художници, банкери… Общо 10 са децата, направили първите си крачки с помощта на специалистите от Центъра за ранно детско развитие през тази година. По-големите каки и батковци, които го посещават пък, са наваксали изоставане в говорното развитие, преодолели са трудности в общуването и поведенчески нарушения с помощта на логопеди, специални педагози, психолог и педиатър. От 2016 г. шуменци могат да разчитат на почасови и безплатни процедури за децата си на възраст от 0 до 7 г. За това време над 250 деца и 150 родители са получили консултации и подкрепа, отбелязват ръководителят на проекта Катя Крумова и управителят на Центъра Пенка Атанасова.", "date": "2019.12.05", "title": " Център за детско развитие помогна на 6 момичета и момчета да проходят"}
{"url": "https://trud.bg/%d0%b2%d0%b8%d0%b3%d0%b5%d0%bd%d0%b8%d0%bd-%d0%bf%d1%80%d0%b8%d0%b7%d0%be%d0%b2%d0%b0%d0%b2%d0%b0%d0%bc%d0%b5-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%b8-%d0%bf%d1%80%d0%b0%d0%b2%d0%b8/", "text": "Заместник-председателят на Народното събрание Кристиан Вигенин призова за нормализиране на отношенията България – Русия. „Лошо е, когато се стигне до . Фактът, че се стига до подобни отношения между Русия и България, както и самото изявление на руския президент Путин за забавянето на „Турски поток“ означава, че има проблем”, коментира Вигенин. Той обясни, че   относно ситуацията не е бил премерен и ясeн по отношение на строителството на „Турски поток“. „Призоваваме министър-председателя и правителството да се опитат да нормализират отношенията ни с Русия, а не да задълбават допълнително в посока засилване на напрежението между двете страни”, завърши Вигенин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.05", "title": " Вигенин: Призоваваме премиера и правителството да се опитат да нормализират отношенията ни с Русия"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b8%d0%bc%d0%b0%d0%bc%d0%b5-%d0%be%d1%89%d0%b5-12-%d1%81%d0%b2%d0%be%d0%b1%d0%be%d0%b4%d0%bd%d0%b8-%d0%bc%d0%b5%d1%81%d1%82%d0%b0-%d0%b2/", "text": "Общо 68 души са включени в доброволното формирование на Столичната община. Ние първи сформирахме доброволно формирование за реакция при овладяване на бедствия и извънредни ситуации през 2011 г. Това каза кметът на София Йорданка Фандъкова при посещение на новата база на доброволното формирование и дирекция „Аварийна помощ и превенция“ в Панчарево в присъствието на главен комисар Николай Николов и Красимир Димитров, директор на „Аварийна помощ и превенция“. 5 декември е Международен ден на доброволеца. Сградата, която е ремонтирана с доброволен труд и средства от общината, ще се ползва от доброволното формирование заедно с Аварийна помощ и превенция. В нея ще се поемат сигналите за реакция в районите „Панчарево“, „Младост“ и „Витоша“. Доброволците на Столичната община са преминали първоначално обучение към ГД „Пожарна безопасност и защита на населението“ и са включени в специализирани обучения в Център за професионална квалификация в Монтана за действия при бедствия и извънредни ситуации. Досега доброволците са участвали при потушаване на пожарите в местността Бистришко бранище в Природен парк „Витоша“ през 2012 г., както и над Кресна през 2017 г. и на аварийно-възстановителни дейности в жилищния блок в Бухово тази година. Подпомогнаха аварийно-възстановителните работи след наводненията в кв. „Аспарухово“ на Варна през 2014 г. и в Мизия през 2014 г. Участваха в дейности по почистване на коритото на река Искър и изграждането на диги. Последно нашите доброволци участваха при разчистването след пожарите в „Пирогов“ и Бухово. „Днес, на 5 декември, отбелязваме международния ден на доброволеца. Честитя празника на всички тях, както и на екипите на дирекция „Аварийна помощ и превенция“ и на пожарната, с които работим всекидневно. Благодаря на всички доброволци, които отделят от своето лично време, за да помагат! Имаме още 12 свободни места“, отбеляза Фандъкова Доброволци от Доброволното формирование на Столична община са участвали:  ✔️ при потушаване на пожарите в местността Бистришко бранище в Природен парк „Витоша“ през 2012 г. и над гр. Кресна през 2017 г.  ✔️ в аварийно-възстановителните работи след наводненията във Варна през 2014 г. и в Мизия през 2014 г.  ✔️ в превантивни дейности – ежегодно почистване на коритото на река Искър  ✔️ изграждане на диги при проливните дъждове в гр. София през април и юни, 2018 г.  ✔️ аварийно-възстановителни дейности в сграда след възникнал пожар в гр. Бухово през август, 2019 г.  ✔️ участие при разчистване след възникнал пожар през м. ноември, 2019 г. в УМБАЛСМ „н. и. Пирогов“", "date": "2019.12.05", "title": " Фандъкова: Имаме още 12 свободни места в доброволното формирование на Столична община"}
{"url": "https://trud.bg/%d0%bb%d1%8c%d0%be%d0%ba%d0%bb%d0%b5%d1%80-%d0%b8%d1%81%d0%ba%d0%b0-%d1%85%d0%b0%d0%bc%d0%b8%d0%bb%d1%82%d1%8a%d0%bd-%d0%b2%d1%8a%d0%b2-%d1%84%d0%b5%d1%80%d0%b0%d1%80%d0%b8/", "text": "Слуховете за евентуално преминаване на световния шампион Люис Хамилтън във „Ферари“ изобщо не плашат пилота на „скудерията“ Шарл Льоклер. Още в първия си сезон в тима младокът завърши пред именития си съотборник Себастиан Фетел, но и двамата останаха далеч от върха.  „В началото нямах това самочувствие, просто се опитвах да си свърша работата както трябва – призна Льоклер. – Допусках грешки, но и бързо се учех от тях и така постигнах този напредък. Що се отнася до мен, Люис би бил добре дошъл във „Ферари“. Аз искам да се състезавам с най-добрите. Вече имах шанса да карам в един отбор със Себастиан, който е четирикратен световен шампион. Научих много от него, но съм сигурен, че може да „открадна“ нещо и от Люис.“", "date": "2019.12.05", "title": " Льоклер иска Хамилтън във „Ферари“"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%bf%d1%80%d0%b5%d0%b2%d1%8a%d1%80/", "text": "Иновациите са ключов инструмент за устойчивото развитие, отражение на националните амбиции за бъдещето и най-вече на ефективността на взаимодействие между държавните институции, бизнеса, науката и образованието. Това каза държавният глава Румен Радев при откриването на Петнадесетия национален иновационен форум „Иновации и икономически растеж“, съобщиха от прессекретариата на „Дондуков“ 2. По думите на президента Европа изостава от световните иновационни лидери – САЩ, Китай, Япония, Корея, където иновациите са национална политика. „Където има такова разбиране, има една много добра симбиоза между бизнес, държава, наука и образование. И това е един модел, който трябва не само да анализираме, но и да се стремим към него“, подчерта Румен Радев. „България все още e сред така наречените „плахи иноватори“ в Европа. Но ние сме смели хора, вие сте смелите хора тук в тази зала, и мисля, че имаме достатъчно и основа, и постижения, и амбиции да провеждаме много по-активна политика и да видим много скоро сериозни резултати в тази област“, посочи държавният глава. „Като съвкупност на иновационния продукт ние все още сме далеч от нашите амбиции и възможност. И това разкрива и дълбока институционална недостатъчност при формиране и реализиране на политиките за иновации“, отбеляза още Румен Радев. По думите му иноваторите срещат затруднения при достъп до финансиране и реализацията на своите проекти. България е далеч от средния за Европа процент за научно-изследователска и развойна дейност, дори и от собствените си цели за постигане – 1.5% от БВП, отбеляза Румен Радев. Най-показателното е, че основният инвеститор в постигането на тази цел са българският бизнес и чужди организации, а не българската държава. За това трябва да се алармира непрекъснато, защото светът върви от количествен към качествен скок и то точно в областта на иновациите, подчерта президентът. Държавният глава призова да се търси решение как иновационната дейност да бъде равномерно разпределена в България, а не съсредоточена само в няколко центъра, защото тя е гаранция за хармоничното развитие на регионите като цяло. По думите му неравномерното развитие на отделните държави е проблем за Европа. „Навсякъде където участвам на международни форуми настоявам за равномерно разпределение на образователната и научна инфраструктура и програма, защото това е най-добрият начин за сближаване, за постигане на параметрите на устойчивото развитие“, отбеляза Румен Радев. Президентът призова представителите на иновационния сектор да бъдат по-смели в своите искания, в представянето и отстояването на идеите си. По думите на Румен Радев иновативността винаги е била присъща на българина, както и смелостта да отстоява своите позиции. Държавният глава Румен Радев връчи наградите в Националния конкурс „Иновативно предприятие на годината“. С грамота и статуетка в категория „Зелена иновация“ беше отличена „Интернешънъл Пауър Съплай“ АД за разработването на модулна автономна хибридна токозахранваща система за управление и съхранение на добита електроенергия от възобновяеми енергийни източници. В категория „Пазарно лидерство“ грамота и статуетка получи „Ултрафлекс Корпорейшън“ ООД за разработване на новаторска система за индукционно нагряване.", "date": "2019.12.05", "title": " Румен Радев: България трябва да превърне иновациите в национална политика"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b5%d0%ba%d0%b8%d0%bf%d0%b0-%d1%81/", "text": "Трима заместници и секретар ще подпомагат кмета на Търговище д-р Дарин Димитров през втория му мандат, съобщи той при представяне на екипа си на пресконференция в четвъртък. На практика всички са от предходния мандат, с изключение на четвъртия му заместник, който стана председател на общинския съвет. За бюджета, финансите и икономиката ще отговоря, както и преди, Валентин Велчев. Инж. Митко Панайотов остава ресорен за устройство на територията и околна среда, като сега към него минава и транспортът. И двамата заместници са от ГЕРБ. Рая Матева от БСП остава анагажирана с хуманитарни дейности и социална политика. Функция “Култура“ вече ще се ръководи от секретаря на администрацията Христалина Халачева, която поема и дейностите по туризма. Тя има ангажимент да осъществява координацията и контрола на общинската администрация. Кметът заяви, че се намалява ръководният екип и се увеличава експертният. По думите на д-р Димитров в Търговище 1служител отговаря за 420 граждани, докато средно в страната съотношението било 1 към 278.", "date": "2019.12.05", "title": " Кметът на Търговище представи екипа си"}
{"url": "https://trud.bg/%d0%bd%d0%be%d0%b2%d0%b0%d1%82%d0%b0-%d0%bc%d0%b8%d1%81-%d0%bf%d0%bb%d0%b5%d0%b9%d0%bc%d0%b5%d0%b9%d1%82-%d0%bd%d1%8f%d0%bc%d0%b0%d0%bc-%d0%bb%d1%8e%d0%b1%d0%b8%d0%bc-%d1%81%d0%b0%d0%bc%d0%be-%d1%81/", "text": "Новоизбраната „Мис Плеймейт” 2019 Михаела Тодорова се изфука пред NOVA със снимки от ваканцията си на гръцките острови на звездите Миконос и Санторини. Тя не пропусна да уточни, че е събирала слънчеви лъчи на топ дестинациите Scorpios beach и Paradise beach, където лудите купони не спират и за минута. Обикновено блондинката се отдавала на спокойствие, лукс и загадъчна компания през вечерите. Клубът, в който се провеждат едни от най-хубавите плажни партита – „Santana Mykonos”, бил едно от любимите й места за релаксиране. Преди дни пък Михаела била на кратко посещение в Турция по работа, разбира се, и от там публикува любопитна снимка в социалните мрежи – гола, с екзотична закуска в леглото. Михаела Тодорова без притеснение обяви преди около месец, че има секспартньор, който да я задоволява в леглото, но няма сериозна връзка. Блондинката от Казанлък гостува във „Вечерното шоу на Слави” на имения си ден и подметна на Дългия, че той може да е нейният мъж. Въпреки горещите уверения на Трифонов, че сексът трябва да си остане нещо много интимно и лично, тя без притеснение на няколко пъти повтори, че в момента няма истински любим, но това не я лишава от плътски удоволствия. „Имам секспартньор, но той сега със сигурност ще се обиди, като го обсъждаме толкова”, обясни Тодорова, която обаче не се съгласи да обяви и името му. „Аз си чакам майстора, в когото да се влюбя”, каза тя. Михаела призна, че е била жертва на насилие. То продължило 3 години, като мъжът, който й причинил това, до ден днешен търси контакт с нея. А в миналото него нищо не могло да го спре, тъй като бил изключително ревнив. В тези тежки моменти до нея била майка й, която изживяла всичко с нея. Михаела неведнъж подавала жалби срещу насилника, вадила дори медицинско, но нищо не помогнало. Затова днес мечтаела да помогне на всички момичета, които са жертва на тормоз. Убедена е, че те не трябва да се срамуват, а медиите не трябва да спират да пишат за насилието над жените.", "date": "2019.12.05", "title": " Новата Мис Плеймейт: Нямам любим, само секспартньор"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%bd%d0%b0-%d0%bc%d0%b5%d1%80%d1%86%d0%b5%d0%b4%d0%b5%d1%81-%d1%81-%d0%b4%d0%b2%d0%b5-%d0%b4%d0%be%d1%81%d1%8a%d0%b4%d0%b5%d0%b1%d0%bd%d0%b8-%d0%bf%d1%80/", "text": "42-годишен шофьор на „Мерцедес“ си спечели две досъдебни производства след пътна проверка на 4 декември в 14,35 часа в Сливен, съобщиха от ОД на МВР. Проверката е била извършена на един от оживените булеварди – „Стефан Караджа“, в областния град. При пробата с техническо средство било установено, че водачът е седнал зад волана след употреба на наркотици. Той предал на служителите на реда две топчета, съдържащи амфетамин. За това, че е шофирал дрогиран, ще бъде изправен пред съда по бързото производство. Другото досъдебно производство е за незаконно притежание на наркотични вещества. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.05", "title": " Шофьор на „Мерцедес“ с две досъдебни производства за дрога"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b8%d1%81%d0%ba%d0%b0%d0%bc-%d0%b4%d0%b0-%d1%81%d1%8a%d0%bc-%d0%bf%d1%80%d0%b8%d0%bc%d0%b5%d1%80-%d0%b7%d0%b0-%d0%b4%d0%b5%d1%86%d0%b0%d1%82%d0%b0/", "text": "Григор Димитров вече подгря феновете за първия си турнир през новата година. На 3 януари най-добрият ни тенисист ще поведе българския тим на новата отборна надпревара АТП къп в Сидни.  „Още на 10-11 години осъзнах, че тенисът е нещото, което ми е писанол да правя – заяви Димитров пред Туитъра на турнира. – Не бях претенциозен, трябваше ми само корт и здрави ракети, за да съм щастлив. Когато пробих при мъжете, не бях готов нито физически, нито психически. Едва след няколко големи победи започнах да изпитвам респект към играта, съперниците и себе си. Сега искам да дам пример на децата, да знаят, че могат да постигнат всичко, независимо откъде са.“", "date": "2019.12.05", "title": " Григор: Искам да съм пример за децата"}
{"url": "https://trud.bg/%d0%bc%d0%b2%d0%bd%d1%80-%d0%bd%d1%8f%d0%bc%d0%b0-%d0%b4%d0%b0%d0%bd%d0%bd%d0%b8-%d0%b7%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%b8%d0%bb%d0%b8-%d0%b7%d0%b0%d0%b3%d0%b8-2/", "text": "Няма данни за пострадали или загинали български граждани при  , избухнал в сградата на Одеския колеж по икономика, право и хотелско-ресторантски бизнес, довел до жертви и десетки пострадали, съобщиха от пресцентъра на Министерството на външните работи. По информация на Генералното консулство на Република България в Одеса продължават усилията за откриването на четиринадесет души, които се водят в неизвестност. Във връзка с пожара 5 и 6 декември са обявени за траурни дни в града, където са отменени всички официални и празнични мероприятия. Генералното ни консулство е в постоянен контакт с местните власти. При необходимост от съдействие българските граждани могат да се свържат с генералното консулство в Одеса на телефони: +380 48 746 65 54, +380 48 746 65 58, +380 68 293 0048, както и с посолството ни в Киев на телефони: +380 44 235-22-02; +380 44 246-72-37.", "date": "2019.12.05", "title": " МВнР: Няма данни за пострадали или загинали българи при пожара в Одеса"}
{"url": "https://trud.bg/%d0%bc%d0%b8%d0%bb%d0%be%d1%88-%d0%ba%d1%80%d1%83%d1%88%d1%87%d0%b8%d1%87-%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d1%86%d1%81%d0%ba%d0%b0-%d0%bd%d0%b0%d0%b9-%d0%b2/", "text": "Милош Крушчич, треньорът на ЦСКА, определи дуела с „Арда“ като изключително труден за отбора му и разкритикува футболистите си. „Не играхме, както трябва – коментира сърбинът. – Много трудно ни беше. „Арда“ ни изненада с агресия, а ранният гол ни успокои. Важното е, че победихме. Евандро не влезе добре в мача и затова беше сменен. Теренът беше тежък, атмосферата – също. Поздравявам играчите ми, че издържаха на напрежението. В последната минута допуснахме голово положение все едно сме отбор от 12-годишни деца.“  „За нас е много важно да играем в Кърджали – рече Стамен Белчев, треньорът на „Арда“. – Един миг на невнимание ни коства мача. Искам такова старание да виждам от моите състезатели. Футболът не е театър. Играе се първо с глава, а после с крака. Проблем пред нашия отбор е, че не си вкарва положенията. Така беше и срещу ЦСКА.“", "date": "2019.12.05", "title": " Милош Крушчич, треньорът на ЦСКА:  Най-важното е, че победихме"}
{"url": "https://trud.bg/%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba%d1%8a%d1%82-%d0%bd%d0%b0-%d1%82%d0%b0%d0%b4-%d0%b3%d1%80%d1%83%d0%bf-%d0%b8%d0%b2%d0%b0%d0%bd-%d1%82%d0%be%d0%b4%d0%be%d1%80%d0%be/", "text": "Собственикът на „ТАД груп“ Иван Тодоров остава за постоянно в ареста, съобщиха от пресцентъра на апелативния спецсъд. Определението е окончателно и не подлежи на обжалване. Иван Тодоров е обвинен в подбудителство за кибертероризъм за атаката срещу НАП. Той се намира в ареста от лятото на 2019 година. Другото му обвинение е за организирана престъпна група с користна цел, на която е ръководител. В нея участници са търговският директор на фирмата Георги Янков и служителят Кристиян Бойков. През юли базите с лични данни на НАП бяха пробити от хакери и ЕГН-та, имена и адреси на 5 милиона българи бяха откраднати. В края на месец август Комисията за защита на личните данни глоби Националната агенция по приходите с 5.1 млн. лв. НАП оспори наказателното постановление.", "date": "2019.12.05", "title": " Собственикът на „ТАД груп“ Иван Тодоров остава в ареста"}
{"url": "https://trud.bg/%d1%81%d0%b5%d0%b4%d0%b5%d0%bc-%d1%81%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%82%d0%b5-%d0%b7%d0%b0-%d1%88%d0%b5%d1%84-%d0%bd%d0%b0-%d0%b1%d0%bd%d1%80/", "text": "Седем са кандидатите за шеф на БНР. Днес приключи приемането на документите за участие в процедурата за избор на генерален директор на националното радио. От СЕМ съобщиха, че свои концепции са подали общо 7 кандидати (по реда на приемане): Жени Гаджалова, Антон Митов, Андон Балтаков, Валерий Тодоров, Митко Димитров, Даниела Манолова, Александър Велев.", "date": "2019.12.05", "title": " Седем са кандидатите за шеф на БНР"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d0%b2%d1%81%d0%b5-%d0%bf%d0%be-%d0%b4%d0%b0%d0%bb%d0%b5%d1%87-%d0%be%d1%82-%d0%bc%d0%b0%d1%87-%d1%81-%d0%b4%d0%b6%d0%be%d1%88%d1%83%d0%b0/", "text": "Кубрат Пулев е все по-далеч от мач с Антъни Джошуа. Разбира се, ако британецът победи Анди Руис (САЩ) в събота и си върне световните титли в тежка категория на профибокса. „Имаме договор с организаторите в Саудитска Арабия и мисля, че те ще натискат за това следващият бой на Антъни да е с Дионтей Уайлдър – обяви мениджърът Еди Хърн. – Защото искат бой именно от такъв ранг. Не се отнасям пренебрежително към Пулев и щаба му, но не можем да кажем: „Нека Джошуа да се бие просто с някого и да го доведем в Саудитска Арабия“. При подобен развой на ситуацията британецът ще трябва да оваканти титлата на Международната боксова федерация (IBF), за която официален претендент е българинът. А Кобрата ще трябва да се бие със следващия в ранглистата. „Скоро ще станат две години, откакто Антъни не е боксирал в Англия и евентуален мач с Пулев по-скоро би се провел там някога“, продължи промоутърът на британеца. Същевременно рингът, на който ще се бият Джошуа и Анди Руис, след това ще остане за сувенир на принца Мохамад Бин Салман ал Сауд. 34-годишният милиардер е страстен фен на бойните спортове и има основна заслуга този мач да е в Саудитска Арабия.", "date": "2019.12.05", "title": " Кобрата все по-далеч от мач с Джошуа"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%81%d0%b0%d1%89-%d1%81-%d1%84%d0%be%d1%80%d1%83%d0%bc-%d0%b7%d0%b0-%d0%ba%d0%b8%d0%b1%d0%b5%d1%80%d1%81%d0%b8%d0%b3%d1%83%d1%80%d0%bd%d0%be/", "text": "Дискусията се планува за януари  “През януари ще се състои стратегически диалог за киберсигурността и развитието на 5G мрежата”, обяви посланикът на САЩ Н. Пр. Херо Мустафа по време на Втория българо-американски индустриален форум, организиран от Американската Централно-европейска асоциация (АСЕВА). Тя подчерта, че американските компании са инвестирали над 2,5 млрд. долара в българската икономика, като са създали над 30 000 работни места. “Това е само началото. Премиерът Бойко Борисов и президентът Доналд Тръмп имаха ползотворна среща”, каза тя и допълни, че след разговорите във Вашингтон мнението е общо, че отношенията между двете държави трябва да бъдат изведени на следващо ниво. По време на форума в Централния военен клуб бяха представени актуални данни за модернизацията на българските въоръжени сили, както и възможности за сътрудничество с български предприятия. На събитието присъстваха представители на американските компании Lockheed Martin, Bell/Textron, IBM, Motorola Solutions, Northrop Grumman, Oshkosh Defense, Polo Alto Networks. В конференцията взеха участие министърът на икономиката Емил Караниколов, вътрешният министър Младен Маринов и председателят на Комисията по отбрана в НС ген. Константин Попов. “След срещата на Борисов-Тръмп България намира доста по-специално място в взаимоотношенията със САЩ, не просто като съюзник на НАТО. Очакваме практически резултати, а не теория на хартия”, обясни пред “Труд” ген. Попов, като подчерта, че бюджетът на МО за 2020 г. е фокусиран върху темата за модернизация.", "date": "2019.12.05", "title": " България и САЩ с форум за киберсигурността\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%bd%d0%b0-%d0%b5%d1%81-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d0%b0%d0%bf%d0%b0%d1%80%d1%82%d0%b0%d0%bc%d0%b5/", "text": "Всеки собственик на апартамент в сграда в режим на етажна собственост е длъжен да участва в разходите за отопление на общите части. Правото на ЕС допуска национална правна уредба, която предвижда това. Такова е огласеното днес решение на Съда на Европейския съюз по две дела, съобщи  . Те са на „ЕВН България Топлофикация“ съответно срещу Николина Стефанова Димитрова и Митю Симеонов Димитров. В делата Съдът разглежда съвместимостта с правото на ЕС на национална правна уредба в областта на топлоснабдяването. Магистратите приемат, че директивите за правата на потребителите и за нелоялните търговски практики допускат национална правна уредба, която задължава собствениците на апартамент в сграда – етажна собственост, присъединена към система за централно отопление, да участват в разходите за топлинна енергия за общите части на сградата и за сградната инсталация. Те могат да бъдат задължени да платят, въпреки че индивидуално не са поръчвали доставката на отопление и не са го използвали в своя апартамент. Подадените от „ЕВН Топлофикация България“ искове са срещу собственици на имоти в сгради в режим на етажна собственост. От ответниците се иска да платят сметките си за топлинна енергия за сградната инсталация и общите части, което те отказват да направят. Николина Димитрова и Митю Димитров изтъкват, че макар сградата им да е топлоснабдена от система за централно отопление въз основа на договор за доставка, сключен между етажната собственост и доставчика, самите те не са давали индивидуално съгласие да получават централно отопление и не го използват в своя апартамент.", "date": "2019.12.05", "title": " Съдът на ЕС: Собствениците на апартаменти са длъжни да плащат и отоплението на общите части"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b8%d0%bc%d0%b0%d0%bc%d0%b5-%d0%ba%d1%80%d0%b8%d0%b7%d0%b0-%d0%b2%d1%8a%d0%b2-%d0%b2%d0%be%d0%b4/", "text": "Имаме криза във водния сектор. Tова заяви президентът Румен Радев на среща на „Дондуков“ 2 с представители на изпълнителната власт във връзка с въпроси, свързани със ситуацията, в която се намира секторът, и предизвикателствата пред ефективното му управление, предаде БТА. В срещата участват министрите на икономиката, на регионалното развитие и благоустройството и на околната среда и водите – Емил Караниколов, Петя Аврамова и Нено Димов, както и представител на Министерството на здравеопазването. В началото на разговора президентът посочи, че водоснабдяването на Перник е само повод за днешната среща, но проблемът е много по-дълбок, защото засяга хиляди български граждани от цялата страна. И други градове са на воден режим, а цели села са без вода, което, по думите на президента, е недопустимо за 21-ви век и реално има криза във водния сектор. „Причините са наслоени през годините и са комплексни“, каза държавният глава, който посочи амортизираната водопреносна мрежа, състоянието на язовирите и съоръженията към тях, недофинансиране, забавено усвояване на европейски средства, проблеми в управлението на водния сектор. „Достъпът до чиста питейна вода е основно право на българските граждани, водата е стратегически национален ресурс, влияещ пряко на здравето и качеството на живот, и върху икономиката и демографията на засегнатите области“, посочи Радев. По думите му целта на днешната среща е да се изяснят някои въпроси – какви са спешните предприети мерки за решаване на кризата в Перник и на други места, и кога се очаква да бъде възстановен нормалният режим на водоснабдяване; има ли здравни рискове за хората и какви мерки се предприемат там, където режимът е сериозен. „Държавата заделя финансови средства, през юни миналата година бяха отпуснати 500 млн. лева за ремонт на язовири за предотвратяване на наводнения, но те сега са свързани и с безводието“, отбеляза президентът, като добави въпросите какви са плановете за тези ремонти и какво е завършено до момента, как се избират изпълнителите, по какъв начин се възлагат строителните дейности и как ще се гарантира качеството. По думите на президента големият въпрос е каква е цялостната стратегия за решаване на водната криза в България и бъдещето на водните ресурси, и с какви инструменти ще се постигат тези цели. „Кризата в Перник е сигнал, че трябва да преосмислим цялостния модел на планиране, управление и стопанисване на водния ресурс“, отбеляза Румен Радев.", "date": "2019.12.05", "title": " Президентът Радев: Имаме криза във водния сектор, нужна е цялостна стратегия"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d0%b0-%d0%ba%d1%83%d0%bb%d1%82%d1%83%d1%80%d0%b0%d1%82%d0%b0-%d0%be%d1%82%d0%bf%d1%83%d1%81%d0%bd%d0%b0-2-567-%d0%bb/", "text": "Министерството на Културата одобри проектите на три свищовски читалища, които кандидатстваха в проведената втора конкурсна сесия по програма „Българските библиотеки-съвременни центрове за четене и информираност“. Основната цел на програмата е обновяване на библиотечните колекции и финансово подпомагане на проекти на обществените библиотеки при обновяване на фондовете им с книги и други информационни източници. Участието в програмата е на конкурсен принцип чрез процедура за подбор и оценка на проекти, които предвиждат закупуване на книги, литературна и културна периодика и други информационни източници, включително и на електронни носители, съобразени с културните и образователните потребности на гражданите, които обслужва дадената библиотека. За обновяване на библиотечния си фонд, свищовските читалищата получиха сумата от 2 567, 41 лв., която е отпусната се разпределя междуНЧ “ Възраждане-1908″, с. Българско Сливово – 838,89 лв., НЧ “ Просвета-Драгомирово 1912″, с. Драгомирово – 9 12,73 лв., НЧ „Заря-1898“, с. Хаджидимитрово – 815,79 лв.В първата конкурсна сесия на програмата, четири читалища в община Свищов получиха сумата от 4 143,30 лв., за обновяване на библиотечния си фонд. С отпуснатите средства от втората сесия, общата сума за читалищата в Свищов възлиза на 6 710,71 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.05", "title": " Министерство на културата отпусна 2 567 лева на 3 читалища от община Свищов\t"}
{"url": "https://trud.bg/%d0%bc%d0%b7%d1%85%d0%b3-%d0%b8-%d0%bc%d0%be%d0%bd-%d0%be%d0%b1%d1%8f%d0%b2%d1%8f%d0%b2%d0%b0%d1%82-%d0%ba%d0%be%d0%bd%d0%ba%d1%83%d1%80%d1%81-%d0%bc%d0%be%d0%b5%d1%82%d0%be-%d1%81%d1%82/", "text": "Министерство на земеделието, храните и горите (МЗХГ) и Министерство на образованието и науката (МОН) организират конкурс за бизнес идеи в областта на земеделието. Конкурсът е част от съвместната кампанията на двете министерства – „Супер фермер“, която има за цел да подкрепи младите хора, като им се даде възможност да се срещнат с успели фермери в нашата страна, както и да се осъществи връзка между учениците и бизнеса. До 31 март 2020 г. учениците, обучаващи се по специалности от професии от професионално направление „Растениевъдство и животновъдство“ от XI и XII клас, могат да представят своите идеи за стартиране на бизнес в областта на земеделието – в конкурса „Моето стопанство“. Заявление за участие в него може да подаде всеки, който предстои да завърши професионално образование от професионалното направление „Растениевъдство и животновъдство“. За участие е необходимо да се попълни заявление, което да съдържа – имена и данни на ученика, както и кратко описание с представяне на идеята, което да не бъде повече от 3 страници. Победителите ще бъдат отличени от жури, в което ще участват представители от Селскостопанска академия, Националната служба за съвети в земеделието, Министерство на образованието и науката и външен експерт. При оценяването ще се следи дали проектите отговарят на следните критерии:  избор на тема на идейния проект и формулиране на идеята; обосновка на идеята, която включва: актуалност и реалистичност на идеята (проучване/анализ на пазара във връзка с реализацията на проектната идея); внедряване и използване на иновации (какви иновации, обосновка за новостите, както и с какво биха допринесли за конкурентостта и налагането на идеята на пазара на труда); използване и/или въвеждане на дейности и методи за опазване на околната среда или за хуманно отношение към животните (идеята и нейното реализиране, какви методи за опазване на околната среда въвежда, пряк ефект от реализирането й с обосновка, както и за хуманното отношение към животните); социален ефект – разкриване на работни места и интеграция на хора с увреждания (колко работни места ще бъдат разкрити, какви хора ще бъдат привлечи за реализирането на проектното предложение, с приложена аргументация). Крайният срок за подаване на заявления за участие е до 31-ви март на e-mail:  , победителите ще бъдат обявени на официална церемония в края на кампанията. В първия етап на кампания повече от 330 ученици от 20 професионални гимназии посетиха стопанствата на 25 бенефициенти по Програмата за развитие на селските райони (2014-2020 г.), от 13-ти области на страната (Велико Търново, Благоевград, Бургас, Добрич, Русе, Разград, Варна, Плевен, Силистра, Стара Загора, Ловеч, Търговище и Хасково). Децата, обучаващи се в средния курс на обучение, учат в направленията – фермер, механизатор на селскостопанска техника, агроекология и др. Те се запознаха от близо с дейността на земеделски производители, които работят и се развиват сферата: по отглеждане на етерично-маслени култури (лавандула, рози и др.), на трайни насаждения (орехи, круши, сливи, бадеми, лешници, череши и др.), зърнопроизводството (пшеница, лимец, слънчоглед, царевица за силаж и др.), зеленчукопроизводство (оранжерийно отглеждане на краставици) и в животновъдството – овцеферми, кравеферми и птицеферми. По време на практиките учениците се запознаха с основните етапи и фази на развитие при културите, както и с почвено-климатичните условия, които са подходящи за отглеждането им. На място, в животновъдните обекти те имаха възможност да видят и да участват в базисни процеси по отглеждане на животните като например: като система за доене, подвижна ясла за двустранно хранене, за поене на животните и др. Учениците разгледаха и се запознаха и с нова и модерна селскостопанска техника, закупена по Програмата, която се ползва от бенефициентите в дейността на стопанствата им. Вторият етап на кампанията, с посещения на фермери по ПРСР (2014-2020 г.), ще се реализира в периода от края на м. февруари до април 2020 г. Повече информация за кампанията и конкурса може да намерите на следния интернет адрес – ", "date": "2019.12.05", "title": " МЗХГ и МОН обявяват конкурс „Моето стопанство“ част от кампания „Супер фермер“"}
{"url": "https://trud.bg/%d0%b6%d0%b5%d0%bd%d0%b0-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-%d0%b5-79-%d0%ba%d1%80%d0%b0%d0%b9-%d1%80/", "text": "Тежка катастрофа на международния път Е-79 край мездренското село Ребърково взе жертва. Инцидентът е станал към 14:30 ч. Лек автомобил, управляван от жена на около 60 г., е идвал от София, когато внезапно напуска своето платно и се удря в идващия насреща камион. На място загива водачката на леката кола. До нея на предната седалка е пътувал баща й, който е невредим, предава БТВ. Според шофьора на камиона, чиято проба за алкохол е отрицателна, колата е излетяла към него като куршум. Той е невредим, опитал е да избегне сблъсъка, но не е успял. Част от движението се отклонява през Искърското дефиле, но откъм Ботевград колоната от чакащи е огромна. Очаква се движението да бъде затворено още поне час. В момента инцидентът се разследва. Въведеният обходен маршрут за всички превозни средства в посока София е по път II-16 Ребърково – Елисейна – Своге – София. Обходният маршрут в посока Мездра е по път III-161 Лютидол – Ребърково, като водачите на МПС над 10 т изчакват на място. Шофьорите е необходимо да карат с повишено внимание и със съобразена скорост, съветват от АПИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.05", "title": " Жена загина при катастрофа на Е-79 край Ребърково"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%b8-8-%d0%bb%d0%b2-%d0%b8-1-%d0%bb%d0%b2-%d0%bd%d0%b0-%d0%b3%d0%bb%d0%b0%d1%81/", "text": "С 98 гласа „за“, 119 – „против“ и 6 „въздържал се“ Народното събрание отхвърли предложението на БСП държавната субсидия за политическите партии да стане 8 лв. на действителен глас в Бюджет 2020. Със 104 гласа „за“, 120 – „против“ и 1 „въздържал се“ парламентът отхвърли и подкрепеното от бюджетната комисия на второ четене предложение за 1 лв. на глас. За сегашната тарифа гласуваха само от ГЕРБ, „Воля“ и независими депутати. Председателят на НС Цвета Караянчева обяви 15-минутна почивка. В стаята на ГЕРБ започнаха консултации между финансовия министър Владислав Горанов и групата на „Обединени патриоти“. Очаквайте подробности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.05", "title": " Парламентът отхвърли и 8 лв., и 1 лв. на глас за партийните субсидии"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d0%b2%d0%b5%d1%87%d0%b5-%d1%81-80-%d1%81%d0%bc-%d1%81%d0%bd%d1%8f%d0%b3/", "text": "Банско вече е в последната фаза на подготовката за откриването на новия ски сезон. Празненствата са на 14 декември, а новият кмет Иван Кадев обеща да продължи политиката на предшествениците си по отношение на зимния туризъм.  „Ще надграждаме това, което към момента са постигнали всички управленци на община Банско – заяви Кадев. – Заедно с нашите партньори от туристическия бранш ще правим всичко, което е по силите ни, за да обезпечаваме един добър и силен туристически сезон. Имаме традиционно изградени взаимоотношения с „Юлен АД“, които ще продължим с оглед на подобряване на качеството на продукта, който осигуряваме за своите гости.“  Кадев добави, че общината ще приеме решението на ВАС относно изграждането на нова кабинкова линия, но ще продължи работата по изграждането на лифта и уплътняването на ски зоната.  В момента температурите в Банско са -8 градуса, а в горната част на пистата вече има над 80 см снежна покривка.  „Много студено, хубаво зимно време, добри температури за производство на сняг – заяви Иван Обрейков, маркетинг-директор на концесионера на ски зоната  „Юлен“. – Сега целта ни е да вържем долните писти с по-горе, за да можем да отворим курорта. Цените ще ги обявим следващата седмица, тъй като още уточняваме договора с електроразпределителните доставчици.“ Марио Мат срещу Жирардели под Тодорка Марио Мат и Марк Жирардели ще се срещнат за първи път на състезание под връх Тодорка. Двамата австрийци са легенди от различни епохи, като през 80-е и 90-е години Жирардели печели пет пъти големия кристален глобус с екипа на Люксембург, а Мат триумфира с олимпийска и две световни титли в слалома през новия век. Супер Марио ще получи апартамент в града, подобно на други световни звезди, идвали в Банско. Жирардели пък от години е почетен гражданин на Перлата на Пирин.  Двамата ще са лидери на отборите, които ще мерят сили в традиционното състезание „Карай с шампионите“ под връх Тодорка. В него ще могат да участват всички, които се запишат навреме сутринта на 14 декември.  Тържествата на Бъндеришка поляна включват и множество награди за посетителите, които ще търсят златни монети в лифта.", "date": "2019.12.05", "title": " Банско вече с 80 см сняг"}
{"url": "https://trud.bg/%d0%bc%d0%b2%d1%80-%d0%b7%d0%b0%d1%82%d1%8f%d0%b3%d0%b0-%d0%bc%d0%b5%d1%80%d0%ba%d0%b8%d1%82%d0%b5-%d0%b7%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%be%d0%ba%d0%be%d0%bb%d0%be-8/", "text": "Полицията и пожарните служби предприемат мерки за недопускането на инциденти около студентския празник, 8 декември. Планираните мерки бяха оповестени от началника на отдел „Охранителна полиция“ – ГДНП комисар Веселин Младенов, гл. инспектор Дамян Владинов от отдел „Пътна полиция“ – ГДНП, инспектор Росен Белишки от отдел „Криминална полиция“ – ГДНП и гл. инспектор Красимира Стоядинова от „Охранителна полиция“ – СДВР. Проведени са срещи с представители на обектите, в които ще бъдат настанени и ще празнуват студенти, както и с ангажираните от тях частни охранителни фирми, уточнени са начините на взаимодействие, каза комисар Младенов. В дните преди и по време на празника е планирано засилено полицейско присъствие около такива обекти. При нужда, в големите курорти ще бъдат командировани служители на дирекция „Жандармерия“. Засилено ще бъде и полицейското присъствие по основните пътища и шосетата към големите зимни курорти, където се очаква да има най-много празнуващи, каза Дамян Владинов от Пътна полиция. И тази година ще се поведе специализирана полицейска операция с акцент недопускането на пътни инциденти. В дните около празника миналата година – 7-9 декември 2018 г., у нас е регистрирано само едно пътнотранспортно произшествие с участници в студентските празненства. Загинали сред празнуващите няма, но има 3 ранени. По отношение на наказателната дейност, от 7 до 9 декември 2018 г. са установени 9 случая на водачи, участници в студентските празненства, чиито алкохолни проби са отчели от 0,5 до 0,8 на 1000, установените да шофират с алкохол от 0,8 до 1,2 промила са били 6, а за други 10 е установено, че са управлявали с алкохол над 1,2 на 1000. При проверките тогава са регистрирани и 8 случая на водачи, участници в студентските празненства, управлявали след употреба на наркотични вещества. Служители на СДВР са проверили общо 312 заведения, хижи и хотели, в които се очакват празнуващи, каза Красимира Стоядинова от СДВР. Предприета е организация и ще бъде засилена полицейското присъствие в районите около питейните и увеселителни заведения и на други обществени места, където се очакват празнуващи. Росен Белишки от Криминална полиция призова празнуващите да бъдат внимателни и бдителни. Престъпленията, които се извършват покрай студентския празник са рядкост. Най-често се случват кражби на телефони и пари. Той призова празнуващите при необходимост да уведомят полицейските служители на телефон 112, като е добре да знаят името и адреса на обекта, в който се намират, за да могат полицейските служители да се отзоват максимално бързо. Белишки отправи съвет студентите да не се оставят ценни вещи без надзор, да не напускат автомобилите си с работещи двигатели дори и за кратко време, да не се прекаляват с алкохола и да се отнасят отговорно преди да предприемат разходка нощем в зимните курорти. Пожарникарите са посетили повече от 630 от местата, в които се очаква да има струпване на хора –  съсредоточени предимно в планинските и морски курорти, и в големите областни центрове. При проверките е обърнато внимание на създадената организация за осигуряване на пожарна безопасност, условията за успешна евакуация и пожарогасене, състоянието на електрическите и вентилационните инсталации, на системите за гасене и известяване при пожар и за управление на дим и топлина. Обърнато е внимание на персонала, работниците и служителите, ангажирани с празника, за противопожарните мерки, които да бъдат предприети. В над 120 от проверените обекти органите са констатирали отклонения от изискванията за пожарна безопасност. Най-честите пропуски са свързани с липса или неактуализирани инструкции за осигуряване на безопасността, неизправно аварийно евакуационно осветление, недостатъчен брой, необозначени или непроверени уреди за първоначално пожарогасене, необозначаване на евакуационни изходи с аварийно евакуационно осветление, използване на помещения не по предназначение им,  липса на монтирани брави тип „антипаник“ на крайните евакуационни изходи и др. В хода на проверките са връчени  писмени разпореждания, съставени са актове за установяване на административни нарушения.", "date": "2019.12.05", "title": " МВР затяга мерките за сигурност около 8 декември"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82-%d0%bf%d0%be%d0%bf%d0%b8%d1%82%d0%b0-%d1%80%d0%b5%d0%bf%d0%be%d1%80%d1%82%d0%b5%d1%80%d0%ba%d0%b0-%d1%81-%d0%ba%d0%b0%d0%ba%d0%b2%d0%be-%d0%b1%d0%b5%d0%bb/", "text": "Депутат от НФСБ попита репортерка с какво бельо е дошла на работа в парламента. Скандалният въпрос от изключително интимен характер е зададен от Петър Петров в кулоарите на парламента, където го притиска екип на телевизия „Алфа“. Случката е от 4 декември, когато депутатите обсъждаха размера на минималната пенсия, който да бъде заложен в бюджета на Държавното обществено осигуряване. Репортерката се обръща с въпрос към Петър Петров, който седи на фотьойл в кулоарите до председателя на Комисията за борба с корупцията Борис Ячев от ВМРО, и пита защо не е подкрепил поискания от Патриотите минимален размер на пенсията от 300 лв. Журналистката Радослава Маринова така и не получава отговор на въпроса си, но получава насрещен въпрос от страна на народния представител: “А вие сутринта с какво бельо тръгнахте”? Потресената журналистка го пита невярващо „Моля?!“, личи от записа, разпространен от партията във Фейсбук. Петър Петров отново повтаря: „Кажете с какво бельо тръгнахте сутринта?“ Репортерката отвръща възмутено: „Вие бъзикате ли се? Това не е сериозно“, при което Петър Петров отвръща: „Чакайте, бе, Вие какво говорите! Аз се бъзикам? Депутатът се бъзикал! Хайде, бе!“ „Вие нямате право да ми задавате такива въпроси“, репликира журналистката.", "date": "2019.12.05", "title": " Депутат попита репортерка с какво бельо е (ВИДЕО)"}
