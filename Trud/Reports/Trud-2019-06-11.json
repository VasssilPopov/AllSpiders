{"url": "https://trud.bg/%d0%b1%d0%b0%d0%bd%d0%ba%d0%b5%d1%80%d0%b8-%d0%bb%d0%b8%d1%85%d0%b2%d0%b8%d1%82%d0%b5-%d1%89%d0%b5-%d0%be%d1%81%d1%82%d0%b0%d0%bd%d0%b0%d1%82-%d0%bd%d0%b8%d1%81%d0%ba%d0%b8-%d0%be%d1%89%d0%b5-%d0%b4/", "text": "В момента се размива преценката за риск, което може да доведе до криза Проблемите в Европа не могат да бъдат решени от ЕЦБ Очаква ни продължителен период на ниски лихви, стана ясно от думите на банкери по време на дискусия, организирана от Клуб Investor.bg. „Лихвените процентите ще останат ниски за много дълго време“, заяви подуправителят на БНБ Калин Христов. „Лихвената зима, която ще трае неизвестно дълго време, поставя предизвикателство пред големите западни банки как да продължат напред“, добави главният изпълнителен директор на ОББ Петър Андронов. Европейската централна банка (ЕЦБ) непрекъснато отлага напред във времето момента, в който ще смени политиката си и ще започне да вдига лихвите. Преди дни президентът на ЕЦБ Марио Драги обяви, че подобна стъпка може да се очаква най-рано в средата на 2020 г. Проблемът според финансистите е, че ниските лихви за продължителен период от време крият много рискове, които може да доведат до криза. Ниските лихви размиват преценката за кредитния риск, което в даден момент генерира кризи, посочи Калин Христов. Петър Андронов допълни, че преценката за риска се опорочава в такава ситуация, което създава проблеми при кредитите дори при най-малката корекция на лихвите. Другият проблем според Христов е, че нулевите лихви правят паричната политика занапред „импотентна“. Тя вече не може да бъде инструмент за нови стимули за икономиката при следваща криза. „Оттук нататък паричната политика ще служи само да поддържа създадената голяма ликвидност. Тя няма как да създаде нови стимули“, добави Калин Христов. Според него е спорно от политическа гледна точка преминаването от нулеви към отрицателни лихви, защото по този начин централните банки биха наложили квазиданъчно облагане върху спестяванията. Според Христов еврозонта има структурни проблеми, които няма как да бъдат решени чрез паричната политика на ЕЦБ като застаряващото население и все по-малкото работна ръка.   Калин Христов: Няма защо да бързаме за еврото Няма защо да бързаме за влизането на страната във валутния механизъм ЕRМ II, известен като „чакалнята за еврото“. Структурните проблеми продължат да влияят на икономиката на Европа, каза подуправителят на БНБ Калин Христов на форум на Клуб Investor. При тези структурни проблеми в еврозоната няма как да се стремиш към нея, заяви ръководителят на Управление „Емисионно“ в БНБ, като даде за пример Дания и Швеция, които не го правят, въпреки че могат да влязат веднага. „Спестяванията не се трансформират в инвестиции“, заяви Христов и посочи, че това е най-големият проблем на еврозоната. „Икономиката се движи от потребление и износ, а не от инвестиции“, каза подуправителят на БНБ Калин Христов.", "date": "2019.06.11", "title": " Банкери: Лихвите ще останат ниски още дълго време"}
{"url": "https://trud.bg/%d1%80%d1%83%d1%81%d0%b8%d1%8f-%d0%b4%d0%be%d1%81%d1%82%d0%b0%d0%b2%d1%8f-%d1%80%d0%b0%d0%ba%d0%b5%d1%82%d0%bd%d0%b8%d1%82%d0%b5-%d1%81%d0%b8%d1%81%d1%82%d0%b5%d0%bc%d0%b8-%d1%81-400-%d0%bd%d0%b0/", "text": "Москва планира да достави противоракетната система С-400 на Анкара през следващия месец, заяви във вторник пред репортери помощникът на президента на Русия Владимир Путин – Юрий Ушаков, предаде БНР. Междувременно Турция осъди по-рано днес резолюция на Съединените щати, която осъди закупуването от Анкара на руската система за отбрана. Турските управляващи закупиха през 2017-а година четири руски ракетни системи С-400 и отбелязаха, че те ще бъдат доставени това лято. Впоследствие Вашингтон призова Турция да отмени покупката, но Анкара отказа, а турският външен министър Мевлют Чавушоглу настоя, че системата С-400 ще бъде напълно интегрирана в Организацията на Северноатлантическия договор (НАТО), подчертавайки, че неговата страна ще има „пълен контрол“ над нея. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Русия доставя ракетните системи С-400 на Анкара до юли"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%bf%d0%b5%d1%82%d0%be%d1%82%d0%be-%d0%b0%d1%80%d1%85%d0%b5%d0%be%d0%bb%d0%be%d0%b3%d0%b8%d1%87%d0%b5%d1%81%d0%ba%d0%be-%d0%bb%d1%8f%d1%82%d0%be/", "text": "Стартира петото археологическо лято на крепостта Ряховец край Горна Оряховица. За работата на археолозите и тази година са осигурени 20 000 лв. от общинската хазна и също толкова от Министерството на културата. Средствата ще позволят на учените около 30 работни дни, в които се надяват да навлязат в нови исторически пластове и да добавят нови разкрития към находките от предишни години. И тази година екипът отново ще се ръководи от археолога Илиян Петракиев от РИМ – Велико Търново, заместник-ръководители ще са Мая Иванова и Златина Петракиева от Исторически музей – Горна Оряховица.  В първия ден от проучванията започна работа и Археологическата школа, която е единствена по рода си в страната. Школата дава основни познания на учениците от региона за работата на археолозите и за историята. Около 35-40 деца от четири гимназии от Горна Оряховица, Велико Търново и Лясковец ще се включат в разкопките. Всяка група ще работи по една седмица. Първи на обекта започнаха работа момчета и момичета от СУ „Максим Райкович”. Лясковската гимназия се включва за първи път в Школата. След това те ще бъдат заместени от учениците на СУ „Георги Измирлиев” и СУ „Вичо Грънчаров”, а в началото на юли идва ред на младите археолози от СУ „Емилиян Станев” – В. Търново. Тази година археолозите имат за цел да продължат разкритията по Северната крепостна стена в посока Западната порта, където се работеше и миналата година. Идеята е максимално да се разкрие стената и при добър късмет да се попадне на некропол. Миналата година учените откриха два средновековни гроба и едно погребение от ранно-желязната епоха. Надеждите са тази година проучванията да стигнат и до некропол в тази част на крепостта. В същото време ще се навлиза и навътре в крепостта, за да се търсят свидетелства за жилищната инфраструктура. За първи път от възстановяването на проучванията ще се работи и в района на Южното подградие. Отделени са два квадрата там, като археолозите ще опитат да продължат откритията на първата експедиция, започната от Иван Бъчваров и Хитко Вачев. Около 1987 г. те са открили там сграда, която все още е с неизяснен статут и некропол с над 20 гроба. Над 30 години по-късно, за първи път археолози отново ще работят в този край на крепостта Ряховец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Стартира петото археологическо лято на крепостта Ряховец край Горна Оряховица\t"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d1%82-%d1%81%d0%b0%d0%b9%d1%82-%d1%80%d0%b0%d0%b7%d0%ba%d1%80%d0%b8%d0%bb-%d0%ba%d0%be%d0%b5-%d0%b5-%d0%bc%d0%be%d0%bc%d1%87%d0%b5%d1%82%d0%be/", "text": "При прояви на деца медиите не бива да съобщават техни лични данни До 5000 лв. глоба за нарушения на закона Държавната агенция за закрила на детето (ДАЗД) се е самосезирала за разкриването на самоличността на 16-годишния ученик от Пловдив, заподозрян за връзки с „Ислямска държава” и обвинен за подготовка на терористичен акт. Агенцията ще проверява интернет сайт за нарушение на Закона за закрила на детето. Медията, която нарича себе си информационна агенция, единствена от всички в страната оповести трите имена, местоживеенето, училището, класа, подробности за бащата и професията му, публикува и групова снимка, на която се сочи момчето. В отворено писмо от ДАЗД (виж пълния текст в електронното издание на „Труд”) напомният, че разпространяването на подобни данни се наказва с глоба от 1000 до 3000 лева, имуществена санкция от 3000 до 5000 лв., а при повторно нарушение глобата е до 5000 лв., а имуществена санкция до 10 000 лв. „Случаите на деца, които се отразяват и обсъждат широко от медиите, изискват предприемане на мерки, за да не бъдат въвлечени дейности с негативни последици за тяхното физическо, умствено, нравствено и социално развитие. Това в пълна сила е валидно както за децата, които са жертви на насилие или злоупотреба, но също така и за децата, за които се предполага, че са извършили престъпления”, пишат от агенцията.", "date": "2019.06.11", "title": " Проверяват сайт, разкрил кое е момчето от Пловдив\t"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d1%8f%d0%b2%d0%b0%d1%82-%d0%bf%d1%8a%d1%80%d0%b6%d0%b5%d0%bd%d0%be%d1%82%d0%be-%d0%b7%d0%b0%d1%85%d0%b0%d1%80%d1%82%d0%b0-%d0%b8-%d0%bf%d0%b0%d0%bb%d0%bc%d0%b0/", "text": "С нови рецепти борят затлъстяването при най-малките Месото може да е само охладено Пълна забрана за пържени храни, замразени меса и продукти с хидрогенирани мазнини в менюто за децата в детските градини. Това са част от промените в наредбата за храненето на най-малките, качени за съгласуване от здравното министерство. Те предвиждат също приемът на захар и сол да се намали драстично. “Има нови препоръки за изчисляване на препоръчителния прием на калории на ден от деца, с цел превенция на свръхтеглото и затлъстяването, което е пандемия”, обясни пред “Труд” диетологът проф. Донка Байкова. С промените в наредбата, които отговарят на европейските изисквания, ще бъдат намалени калориите в дневното меню – приемът на енергия при децата от 3 до 4 година пада от 1570 ккал/ден до 1350 ккал/ден, а при по-големите между 5 и 7 година се намалява от 1770 до 1600 калории на ден. “Новите правила трябва да помогнат за ранна профилактика на хронично незаразните болести, които винаги са свързани с грешки в храненето като инсулиновата резистентност и диабета”, уточни проф. Байкова. Въвежда се консумацията на мазнини между 25-35% от енергийната стойност на храната. Приемът на добавени захари трябва да се ограничава до 10% от енергийната стойност на храната, оптималният прием е до 5% за деня. Солта във всички храни и напитки трябва да се ограничава до 3 гр. на ден. Новите изисквания включват и даването на поне три вида пресни зеленчуци и толкова плодове седмично. Напълно се забранява предлагането на пържени храни. Вместо 100% натурални сокове се изискват прясно изцедени, стерилизирани, или смутита. Млечните продукти трябва да са произведени от краве мляко без хидрогенирани мазнини. Ново изискване е месото и месните продукти да не са били замразени, а само охладени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Забраняват пърженото, захарта и палмата в детските градини"}
{"url": "https://trud.bg/%d0%bc%d0%be%d1%89%d0%bd%d0%b8-%d0%b1%d1%83%d1%80%d0%b8-%d0%b2%d1%80%d1%8a%d1%85%d0%bb%d0%b5%d1%82%d1%8f%d1%85%d0%b0-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b2%d0%b8%d0%b4%d0%b5%d0%be/", "text": "Градушка с големината на топки за тенис и проливни дъждове удариха Южна Германия през нощта срещу вторник. Много къщи са пострадали, десетки дървета са изкоронени от бурните ветрове. Метеоролози предупредиха, че това е най-опасната седмица за тази година и се очакват още бури и дори торнадо. В Бавария ветровете през изминалата нощ са достигнали до 120 километра в час, а ледените късове от падналата градушка са били с диаметър 6 сантиметра, съобщи полицията. Пожарната, гражданска защита, полиция и лекарски екипи са извършили стотици спасителни акции. Само в Мюнхен са обработени 550 сигнала. Много къщи са повредени от градушката, има счупени прозорци, отнесени покриви. Горите също са пострадали сериозно. Движението по магистрала А 96 е било почти парализирано. Жп трафикът също бе прекратен за часове заради паднали дървета върху релсите. Това обърка трафика в цялата страна, информира Канал 3. Между 30 и 50 литра на час са се излели, съобщи германската метеорологична служба. Бури наводниха и части от Източна Германия. Град Кемниц е бил непроходим заради проливния дъжд и наводнените улици. Бранденбург и Саксония-Анхалт също пострадаха от бурите. Метеоролозите предупредиха, че се очакват още бури и дори има готовност за торнадо на различни места в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Мощни бури връхлетяха Германия (ВИДЕО)\t"}
{"url": "https://trud.bg/%d0%b7%d0%b0-%d0%bf%d1%80%d1%8a%d0%b2-%d0%bf%d1%8a%d1%82-%d1%89%d0%b5-%d0%b1%d1%8a%d0%b4%d0%b5-%d0%be%d1%82%d1%81%d0%bb%d1%83%d0%b6%d0%b5%d0%bd%d0%b0-%d0%bc%d0%b5%d1%81%d0%b0-%d0%b2-%d0%bd%d0%be/", "text": "В събота за пръв път ще бъде отслужена меса в катедралата „Нотр Дам“ в Париж след опустошилия я преди два месеца пожар, предаде АФП. Месата ще бъде отслужена от архиепископа на Париж монсеньор Мишел Опти в параклис, в който броят на присъстващите ще е ограничен поради съображения за сигурност.  Ще присъстват едва двайсетина души, сред които свещеници от катедралата. Емблематичната катедрала „Нотр Дам“ в Париж бе отчасти разрушена от голям пожар на 15 април. „Месата ще бъде предавана по телевизията и ще може да бъде гледана от католиците“, поясниха от Парижката епархия. Тя очаква отговор от властите дали площадът пред катедралата ще бъде достъпен за посетители или не. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " За пръв път ще бъде отслужена меса в „Нотр Дам“ след пожара"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b3%d0%be%d1%82%d0%b2%d0%b0%d1%87%d0%b0-%d0%bf%d1%80%d0%b5%d0%b1%d0%b8%d0%bb-%d1%81%d0%b5%d1%80%d0%b2/", "text": "И Окръжният съд в Бургас   Божидар И., който нападна и наби сервитьорка пред стаята и в хотел в Слънчев бряг. Във вторник, магистратите гледаха мярката за неотклонение на ямболията, който от години през лятото работи в заведения по морето, а в момента върти черпака в ресторант в Свети Влас. Както „Труд“ вече писа,  а, че Божидар е циганин и изнасилвач на туристка, не се потвърждава. Той е българин, а неговата версия за случилото се е, че момичето го провокирало и тъй като бил пиян, я набил. Според работещата в комплекса като серитьорка бургазлийка пък, Божидар и се нахвърлил съвсем безпричинно, след като двамата се засекли в коридора, където била стаята, в която е настанена. Преди екшъна, младежите се засекли пред заведение за бързо хранене в центъра на Слънчев бряг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Оставиха в ареста готвача, пребил сервитьорка"}
{"url": "https://trud.bg/%d0%ba%d0%b5%d0%b2%d1%80-%d0%b7%d0%b0%d0%bf%d0%be%d1%87%d0%bd%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%b7%d0%b0%d1%80%d0%b0%d0%b4%d0%b8-%d1%81%d0%bf%d0%b8%d1%80%d0%b0%d0%bd%d0%b5/", "text": "Във връзка с публикувани информации в медиите за преустановено водоснабдяване за потребители от Стрелча, КЕВР започна проверка за изясняване на обстоятелствата по случая, съобщиха от регулатора. С писмо на председателя на КЕВР Иван Иванов до управителя на „Водоснабдяване и Канализация-С“ ЕООД в Стрелча, регулаторът изисква в 3-дневен срок дружеството да представи становище по изнесените в публикациите проблеми. ВиК операторът трябва да изготви писмен доклад за населените места и броя на жителите, засегнати от нарушеното водоснабдяване, експлоатационното състояние на поддържаните ВиК активи, компрометираните водоизточници, както и за броя и резултатите от взетите проби за качество на питейната вода от момента на възникване на проблема. Дружеството трябва да информира подробно и за установените причини, довели до рязко влошаване на качеството на предоставяната водоснабдителна услуга. От особена важност за регулатора е ВиК операторът да предостави в указания срок и информация за начина, по който потребителите са уведомени за прекъсване на водоснабдяването. Необходимо е дружеството да посочи и дали е изпълнило задължението си съгласно неговите Общи условия да осигури алтернативно водоснабдяване на населението с питейна вода, включително с водоноски, както и дали и как е оповестило тяхното местоположение, допълниха от КЕВР. В отговора си „ВиК-С“ ЕООД в Стрелча трябва да информира Комисията за извършваните или предстоящи дейности (включително съвместно с други институции) за възстановяване на водоснабдителната услуга, като посочи конкретни срокове за тяхното изпълнение, пише още в съобщението. Копие на писмото на КЕВР до „ВиК-С“ ЕООД, гр.Стрелча е изпратено и до кмета на гр.Стрелча г-н Стойно Чачов. КЕВР ще продължава да осъществява контрол върху дейността на всички ВиК дружества с оглед стриктно изпълнение на техните задължения съгласно Общите им условия за предоставяне на непрекъсваеми и качествени водоснабдителни. При констатирано неизпълнение на тези задължения регулаторът ще налага съответни санкции в съответствие с действащата нормативна уредба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " КЕВР започна проверка заради спиране на водата в Стрелча"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2-25/", "text": "Редовното правителствено заседание ще се проведе в сряда, 12 юни, от 9 ч. при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ НА СТАНОВИЩЕ НА МИНИСТЕРСКИЯ СЪВЕТ ПО КОНСТИТУЦИОННО ДЕЛО № 5 ЗА 2019 Г.  Внася: министър-председателят 2. ПРОЕКТ НА РЕШЕНИЕ ЗА ПРИЕМАНЕ НА ПЛАН ЗА ДЕЙСТВИЕ ЗА 2019 Г. В ИЗПЪЛНЕНИЕ НА НАЦИОНАЛНАТА СТРАТЕГИЯ ЗА УЧЕНЕ ПРЕЗ ЦЕЛИЯ ЖИВОТ ЗА ПЕРИОДА 2014-2020 Г.  Внася: министърът на образованието и науката 3. ДОКЛАД ЗА ПРИЕМАНЕ НА ОТЧЕТ НА ПЛАНА ЗА ДЕЙСТВИЕ ЗА 2018 Г. ЗА ИЗПЪЛНЕНИЕТО НА НАЦИОНАЛНАТА СТРАТЕГИЯ В ОБЛАСТТА НА МИГРАЦИЯТА, УБЕЖИЩЕТО И ИНТЕГРАЦИЯТА 2015-2020 Г. И ПРОЕКТ НА ПЛАН ЗА ДЕЙСТВИЕ ЗА 2019 Г. ЗА ИЗПЪЛНЕНИЕТО НА НАЦИОНАЛНАТА СТРАТЕГИЯ В ОБЛАСТТА НА МИГРАЦИЯТА, УБЕЖИЩЕТО И ИНТЕГРАЦИЯТА 2015-2020 Г.  Внася: министърът на вътрешните работи 4. ПРОЕКТ НА РЕШЕНИЕ ЗА ПРИЕМАНЕ НА ОТЧЕТ ЗА ИЗПЪЛНЕНИЕТО НА ОБЩИНСКИ ПРОГРАМИ ЗА ОВЛАДЯВАНЕ НА ПОПУЛАЦИЯТА НА БЕЗСТОПАНСТВЕНИ КУЧЕТА НА ТЕРИТОРИЯТА НА РЕПУБЛИКА БЪЛГАРИЯ ЗА ПЕРИОДА ЯНУАРИ – ДЕКЕМВРИ 2018 Г.  Внася: министърът на земеделието, храните и горите 5. ПРОЕКТ НА РЕШЕНИЕ ЗА ЕДНОВРЕМЕННО НАМАЛЯВАНЕ И УВЕЛИЧАВАНЕ НА КАПИТАЛА НА „УЧЕНИЧЕСКИ ОТДИХ И СПОРТ“ ЕАД – СОФИЯ.  Внася: министърът на образованието и науката 6. ПРОЕКТ НА РЕШЕНИЕ ЗА СКЛЮЧВАНЕ НА ПРИЯТЕЛСКО СПОРАЗУМЕНИЕ ПО ДЕЛОТО „КАЦАРОВ СРЕЩУ БЪЛГАРИЯ“ (ЖАЛБА № 24642/11) ПРЕД ЕВРОПЕЙСКИЯ СЪД ПО ПРАВАТА НА ЧОВЕКА.  Внася: министърът на правосъдието 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА СМОЛЯН, ОБЛАСТ СМОЛЯН.  Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОРАЗУМЕНИЕТО МЕЖДУ МИНИСТЕРСТВОТО НА ТУРИЗМА НА РЕПУБЛИКА БЪЛГАРИЯ И СВЕТОВНАТА ОРГАНИЗАЦИЯ ПО ТУРИЗЪМ КЪМ ОРГАНИЗАЦИЯТА НА ОБЕДИНЕНИТЕ НАЦИИ ЗА ПРОВЕЖДАНЕТО НА ВТОРИ МЕЖДУНАРОДЕН КОНГРЕС НА СВЕТОВНИТЕ ЦИВИЛИЗАЦИИ И ИСТОРИЧЕСКИТЕ МАРШРУТИ.  Внася: министърът на туризма 9. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА ПРОТОКОЛА ЗА ИЗМЕНЕНИЕ НА ДОГОВОРА МЕЖДУ РЕПУБЛИКА БЪЛГАРИЯ И РУСКАТА ФЕДЕРАЦИЯ ЗА СОЦИАЛНА СИГУРНОСТ ОТ 27 ФЕВРУАРИ 2009 Г., ПОДПИСАН НА 4 МАРТ 2019 Г. В СОФИЯ.  Внася: министърът на труда и социалната политика 10. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ ИЗПЪЛНИТЕЛНАТА АГЕНЦИЯ ЗА НАСЪРЧАВАНЕ НА МАЛКИТЕ И СРЕДНИТЕ ПРЕДПРИЯТИЯ КЪМ МИНИСТЪРА НА ИКОНОМИКАТА, РЕПУБЛИКА БЪЛГАРИЯ, И АГЕНЦИЯТА ЗА РАЗВИТИЕ НА МАЛКИЯ И СРЕДЕН БИЗНЕС, РЕПУБЛИКА АЗЕРБАЙДЖАН.  Внася: министърът на икономиката 11. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА И СЪСТАВА НА БЪЛГАРСКАТА ДЕЛЕГАЦИЯ ЗА УЧАСТИЕ В ЧЕТВЪРТАТА СЕСИЯ НА МЕЖДУПРАВИТЕЛСТВЕНАТА БЪЛГАРО-ТУРКМЕНИСТАНСКА КОМИСИЯ ЗА ИКОНОМИЧЕСКО СЪТРУДНИЧЕСТВО, КОЯТО ЩЕ СЕ ПРОВЕДЕ НА 20 И 21 ЮНИ 2019 Г. В АШХАБАД.  Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА И СЪСТАВА НА БЪЛГАРСКАТА ДЕЛЕГАЦИЯ ЗА УЧАСТИЕ В СЕДМАТА СЕСИЯ НА МЕЖДУПРАВИТЕЛСТВЕНАТА БЪЛГАРО-МОНГОЛСКА СМЕСЕНА КОМИСИЯ ЗА ИКОНОМИЧЕСКО, ТЪРГОВСКО И НАУЧНО-ТЕХНИЧЕСКО СЪТРУДНИЧЕСТВО, КОЯТО ЩЕ СЕ ПРОВЕДЕ НА 24 И 25 ЮНИ 2019 Г. В УЛАН БАТОР.  Внася: министърът на икономиката 13. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА МИНИСТРИТЕ ПО ЕНЕРГЕТИКА НА ЕВРОПЕЙСКИЯ СЪЮЗ, ПРОВЕДЕНО НА 1 И 2 АПРИЛ 2019 Г. В БУКУРЕЩ.  Внася: министърът на енергетиката 14. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО КОНКУРЕНТОСПОСОБНОСТ (ВЪТРЕШЕН ПАЗАР И ИНДУСТРИЯ), ПРОВЕДЕНО НА 2 И 3 МАЙ 2019 Г. В БУКУРЕЩ.  Внася: министърът на икономиката 15. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНАТА СРЕЩА НА МИНИСТРИТЕ НА ОКОЛНАТА СРЕДА НА ЕВРОПЕЙСКИЯ СЪЮЗ, ПРОВЕДЕНА НА 20 И 21 МАЙ 2019 Г. В БУКУРЕЩ.  Внася: министърът на околната среда и водите 16. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“, ПРОВЕДЕНО НА 21 МАЙ 2019 Г. В БРЮКСЕЛ.  Внася: заместник министър-председателят по правосъдната реформа и министър на външните работи 17. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА ПО ОБРАЗОВАНИЕ, МЛАДЕЖ, КУЛТУРА И СПОРТ НА ЕВРОПЕЙСКИЯ СЪЮЗ, ПРОВЕДЕНО НА 22 И 23 МАЙ 2019 Г. В БРЮКСЕЛ.  Внася: министърът на образованието и науката 18. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „КАРМЕЛИКА“, РАЗПОЛОЖЕНА В ЗЕМЛИЩЕТО НА С. ВЕСЕЛИНОВО, ОБЩИНА СМЯДОВО, ОБЛАСТ ШУМЕН.  Внася: министърът на енергетиката 19. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ПОСЕВНИЯ И ПОСАДЪЧНИЯ МАТЕРИАЛ.  Внася: министърът на земеделието, храните и горите 20. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ИЗМЕРВАНИЯТА.  Внася: министърът на икономиката 21. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА ДЪЛГОСРОЧНИТЕ КОМАНДИРОВКИ В ЧУЖБИНА. ПРИЕТА С ПОСТАНОВЛЕНИЕ № 252 НА МИНИСТЕРСКИЯ СЪВЕТ ОТ 2000 Г.  Внася: заместник министър-председателят по обществения ред и сигурността и министър на отбраната 22. ПРОЕКТ НА ПОСТАНОВЛЕНИЕ ЗА ДОПЪЛНЕНИЕ НА НАРЕДБАТА ЗА КОМАНДИРОВЪЧНИТЕ СРЕДСТВА ПРИ ЗАДГРАНИЧЕН МАНДАТ, ПРИЕТА С ПОСТАНОВЛЕНИЕ № 188 НА МИНИСТЕРСКИЯ СЪВЕТ ОТ 2008 Г.  Внася: заместник министър-председателят по обществения ред и сигурността и министър на отбраната 23. ПРОЕКТ НА ПОСТАНОВЛЕНИЕ ЗА ПРИЕМАНЕ НА ПРАВИЛНИК ЗА ДЕЙНОСТТА И ОРГАНИЗАЦИЯТА НА РАБОТА НА НАЦИОНАЛНИЯ СЪВЕТ ЗА ХОРАТА С УВРЕЖДАНИЯ, РЕДА ЗА ПРИЗНАВАНЕ НА НАЦИОНАЛНА ПРЕДСТАВИТЕЛНОСТ НА ОРГАНИЗАЦИИТЕ НА И ЗА ХОРАТА С УВРЕЖДАНИЯ И КОНТРОЛА ЗА СПАЗВАНЕТО НА КРИТЕРИИТЕ ЗА НАЦИОНАЛНА ПРЕДСТАВИТЕЛНОСТ.  Внася: министърът на труда и социалната политика АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Вижте какво ще решава Министерски съвет утре, 12 юни 2019 г."}
{"url": "https://trud.bg/%d1%83%d0%ba%d1%80%d0%b0%d0%b9%d0%bd%d0%b0-%d0%bf%d0%be%d0%b8%d1%81%d0%ba%d0%b0-%d0%be%d1%82-%d1%85%d0%b0%d0%b3%d0%b0-%d1%80%d0%b0%d0%b7%d1%80%d0%b5%d1%88%d0%b5%d0%bd%d0%b8%d0%b5-%d0%b4%d0%b0-%d0%b4/", "text": "На изслушване в Хага представителят на Украйна Елена Зеркал поиска разрешение Украйна да добива газ в Черно море, предава РИА Новости. По нейните думи, Москва е лишила Киев от достъп до петрола и газта в Черно море, а сама е добила в тази акватория „повече от 9 милиарда куб. м. природен газ“ от пролетта на 2014 година. „Междувременно нашето правителство се опитва да обезпечи енергийната си самостоятелност, развивайки вътрешния добив на природен газ. Нужният обем – от 5 до 6 млрд. куб. м. в година – може да бъде покрит от нашите ресурси в Черно море“, заяви тя. Освен това украинската страна отхвърли възраженията на Русия за юрисдикцията на Международния съд. Както заяви Зеркал, Керченският пролив е международен, а украинският суверенитет над Крим не подлежи на съмнение. На 10-14 юни в Хага се провеждат изслушвания в рамките на производствата, предприети от Украйна срещу Русия през 2016 г. въз основа на Конвенцията на ООН по морско право. Конкретно, искът се касае до правата на Киев над минералните и живите ресурси на Черно и Азовско морета, корабоплаването в Керченския пролив, защитата на околната морска среда и подводното културно наследство. Украйна иска да се прекратят нарушенията на правата й и да се компенсират загубите й. В понеделник посланикът на руското външно министерство за специални поръчения Дмитрий Лобач заяви на изслушване в Хага, че твърденията на Киев са несъстоятелни и трябва да бъдат отхвърлени, защото са извън юрисдикцията на международния арбитраж. Той подчерта, че трибуналът няма право да разглежда въпроси на териториалната принадлежност на сушата, включително на Кримския полуостров. В руското МВнР също смятат, че Украйна се е обърнала към арбитража не за да разреши спора за тълкуването и прилагането на конвенцията по морското право, а с надеждата да получи „юридическо“ признание на своя „суверенитет над Крим“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Украйна поиска от Хага разрешение да добива газ в Черно море"}
{"url": "https://trud.bg/%d1%81%d1%8a%d0%b4%d1%8a%d1%82-%d1%80%d0%b5%d1%88%d0%b8-%d0%ba%d0%bc%d0%b5%d1%82%d1%8a%d1%82-%d1%80%d0%b0%d0%bb%d1%8c%d0%be-%d1%80%d0%b0%d0%bb%d0%b5%d0%b2-%d0%b8-%d1%81%d1%8a%d1%83%d1%87%d0%b0%d1%81/", "text": "Кметът на район „Северен” в Пловдив Ральо Ралев и соченият за негов съучастник Иван Делевски остават в ареста. Това реши специализираният апелативен съд, предаде „Нова ТВ“. Ралев е обвинен за търговия с влияние и искане на подкуп от 60 000 лева от строителен предприемач. Срещу сумата трябвало да даде разрешително за строеж. В съдебната зала Ралев пожела да бъде пуснат на свобода. Уточни, че е в едномесечен неплатен отпуск, който можел и да удължи, за да е сигурно, че няма да пречи на разследването. Ралев и Делевски бяха задържани в края на май. Тогава от прокуратурата казаха, че са следили кмета в рамките на 5 месеца и сравниха случая му с този на Иванчева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Съдът реши кметът Ральо Ралев и съучастникът му да останат в ареста"}
{"url": "https://trud.bg/%d0%b2%d1%81%d1%8f%d0%ba%d0%b0-%d0%b4%d0%b5%d1%81%d0%b5%d1%82%d0%b0-%d1%84%d0%b8%d1%80%d0%bc%d0%b0-%d0%bd%d0%b0%d0%b7%d0%bd%d0%b0%d1%87%d0%b0%d0%b2%d0%b0-%d1%80%d0%b0%d0%b1%d0%be%d1%82%d0%bd%d0%b8/", "text": "Бизнесът търси 870 служители в бюрата по труда  Най-активен е пазарът във Варна  Всяка десета фирма у нас ще назначава работници през следващите три месеца. Само 2% от компаниите предвиждат съкращения на персонал, а 85 на сто ще запазят сегашната численост на служителите си. Това показва проучване на „Менпауър”, направено сред 620 работодатели от цяла България. Въпреки инвестициите, които бяха направени в ключови сектори през изминалите три месеца, българските работодатели вероятно ще продължат да бъдат сдържано оптимистични, коментира Александър Хангимана, управляващ директор на компанията за Балканите. Според него намеренията за наемане на служители са повлияни най-вече от растящото разминаване между нуждите и изискванията на бизнеса им и липсата на налични умения на пазара. Очаквано фирмите във Варна планират да назначават най-много хора, заради летния туристически сезон. По-умерени в прогнозите си са работодателите в София, а най-песимистични са тези в Русе. По сектори най-много хора ще се търсят във „Финанси, застраховане, недвижими имоти и бизнес услуги”, както и в „Електричество, газ и вода”. Междувременно от Агенция по заетостта обявиха, че частният бизнес е обявил близо 870 работни места на борсите през май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Всяка десета фирма назначава работници\t"}
{"url": "https://trud.bg/%d1%82%d0%be%d0%bf%d0%bb%d0%be-%d0%b2%d1%80%d0%b5%d0%bc%d0%b5-%d1%83%d1%82%d1%80%d0%b5-%d0%bd%d0%be-%d1%81-%d0%bf%d1%80%d0%b5%d0%b2%d0%b0%d0%bb%d1%8f%d0%b2%d0%b0%d0%bd%d0%b8%d1%8f/", "text": "През нощта над Западна България и на места в централните райони на Северна ще се развива купеста и купесто-дъждовна облачност и ще има краткотрайни валежи с гръмотевици. Над останалата част от страната облачността ще се разкъса и намалее. Утре ще е предимно слънчево с временни увеличения на облачността. На места ще има краткотрайни валежи с гръмотевици, а в планинските райони ще са и по-значителни. Ще духа слаб до умерен вятър от запад-северозапад. Максималните температури ще са 28° и 33°. Атмосферното налягане бавно ще се повишава и ще е по-високо от средното за месеца. По Черноморието ще преобладава слънчево време, с временни увеличения на облачността. На отделни места със слаби превалявания. Ще духа слаб до умерен северозападен вятър. Максимални температури между 27° и 30°. Температурата на морската вода е 23-24°, по-ниска на север от нос Калиакра – около 19°. Вълнението на морето ще е 1-2 бала. Над планините облачността ще е по-често значителна и отново ще има краткотрайни валежи от дъжд с гръмотевични бури. Ще духа до умерен вятър от север-североизток. Максималната температура на височина 1200 метра ще е около 22°, на 2000 метра – около 14°. През следващите три дни валежите чувствително ще намалеят, и като разпространение, и като интензивност, а температурите бързо ще се повишат. Ще преобладава слънчево време, в следобедните часове с временни увеличения на облачността, главно над източните и планинските райони, но само на отделни места там краткотрайно ще превали. Ще духа слаб, в източните райони до умерен вятър от изток-североизток. Преобладаващите максимални температури ще бъдат между 29° и 34°. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Топло време утре, но с превалявания"}
{"url": "https://trud.bg/%d0%bf%d0%be%d1%83%d0%ba%d0%b0-%d0%b2-%d0%bf%d0%be%d0%bb%d0%b7%d0%b0-%d0%bd%d0%b0-%d0%b8%d0%b4%d0%b8%d0%bb/", "text": "Ексклузивно! „Труд“ не съобщава името на 16-годишното българче, вербувано по интернет от джихадисти.“ Не съобщава и елитното училище, в което се е учило отлично, не публикува интервюта със съучениците му. Ексклузивно! „Труд“ спазва препоръката на прокуратурата – случаят с момчето, спасено с нейните усилия от пипалата на ИДИЛ, да се огласи деликатно и анонимно, за да послужи за поука. За поука на родителите и младежите – че трябва да доверяват на властите всяко съмнение за атака на ислямисти по мрежата. Ексклузивно! „Труд“ спазва и съдебното решение, а именно – детето, отървано от терористите, да продължи свободно живота си в родината. С ексклузивното дотук. По-нататък е нормалното: у нас се случва точно обратното на постановеното от правоприлагащите. Името, което те пазеха в тайна се огласява тъй, че го чуват и глухите баби. Семейството, потърсило помощ от ДАНС, е обсадено от репортери с камери. Така поуките за обществото са наопаки на желаните от магистратите. А животът на момчето, Бог да го пази, и да продължи, няма да е в България.", "date": "2019.06.11", "title": " Поука в полза на ИДИЛ"}
{"url": "https://trud.bg/%d0%ba%d0%b0%d0%ba-%d1%81%d0%b5-%d1%81%d0%bc%d0%b5%d0%bd%d1%8f-%d1%81%d0%b8%d1%81%d1%82%d0%b5%d0%bc%d0%b0%d1%82%d0%b0/", "text": "Самото понятие „право“ е превърнато в посмешище от трите власти Наскоро президентът Румен Радев заяви, че трябва да се смени Системата. Не уточни обаче как практически ще стане „смяната“. Според демократичната ни Конституция от 1991 г. (КРБ), системата трябва да е функция от държавното устройство. Чрез трите u власти – законодателна, изпълнителна и съдебна, тя трябва да осигурява живота, достойнството и благосъстоянието на гражданите и обществото. Да защитава правата и законните интереси на гражданите, юридическите лица и държавата. Да възпроизвежда и съхранява икономиката, социалните дейности, образованието, науката, културата и да насърчава възходящото им развитие. Да гарантира суверенитета и неприкосновеността на държавността. Ако оприличим трите власти с аналозите в самолета, не е необходимо летецът да е въздушен ас, за да знае, че системите – захранваща, двигателна, контролна и всички останали, трябва да са напълно изправни, за да гарантират успешното рулиране, излитане и кацане. Затова, преди да се качи в машината, задача на пилота е лично да се увери в изправността на системите, независимо от проверката на техниците. От личната му проверка зависи съхраняването на скъпата машина и най-вече – собственият му живот. Във въздуха, военният пилот трябва да проявява изключителна психическа устойчивост и свръх-самообладание и следвайки указанията на центъра, на земята, той е длъжен, съобразно възникналата в момента конкретна обстановка – и в мирно време, и по време на война, – да предприема самостоятелни действия, защото Отечеството му е поверило да защитава сигурността и суверенитета на Държавата. Образно казано, във въздуха военният летец е олицетворение на самата Държавност! А когато се установи, че системите не функционират, когато са тотално амортизирани, самолетът се бракува за скрап; доставя се друг, с усъвършенствани, доказали надеждността си системи за управление и контрол. В този смисъл фундаментално е прозрението на президента Радев за необходимост от смяна, а не реформа на Системата. Понятието „реформа“ справочниците определят с мерки за отстраняване на грешки, неправди, злоупотреби, без промяна основите на системата. Т.е., реформата се стреми да подобри дадена система на обществени отношения. При нас обаче, реформите не сработват, защото не се изпълват със съдържание. Старите баланси са разрушени, законите се пренаписват в престъпване на Конституцията и ЕС норми. Самото понятие „право“ е превърнато в посмешище от трите власти; което е обект на постоянна критика от страна на Венецианската комисия, Европейската комисия, Държавния департамент на САЩ. Стотиците „изменения и допълнения“ са красноречиви свидетелства, че нашите, божем, депутати, гласуват актове, които не попадат в полето на понятието „закон“: такива „закони“ не обхващат изцяло материята, за която се отнасят, не са трайни във времето, не отразяват обективното право… Изпълнителната власт пък властва с подзаконови актове, които не би трябвало да пораждат правно действие, защото единствено „Законите и решенията на Народното събрание са задължителни за всички държавни органи, организациите и гражданите“ (чл. 86, ал.2 на КРБ); но насилствено ни ги налага в престъпване върховенството на закона… Съдебната власт пък е функция от активни или пасивни въздействия; наглостта на отделни съдии стига дотам, че и след влезли в сила решения на Върховния съд, продължават да „правораздават“ в по-долни инстанции в полза на „правилната“ страна. Магистрати, които законосъобразно решават делата, се остракизират, заплашват със санкции, под един или друг предлог се отстраняват. Както амортизираният самолет се бракува за скрап и се доставя друг, с доказали надеждността си системи за управление и контрол, така и днешната ни Система трябва да се смени с друга – за ефективно управление и контрол на обществените процеси. Въпреки своята тотална негодност, Системата, в лицето на трите власти, е добре смазан политинженерен механизъм и независимо от незначителната подкрепа, която реално има, продължава разрушителната си дейност, продължава да убива. За последните две десетилетия около 1,9 милиона са намерили смъртта си, което представлява демографска загуба от над 21%. Днес България е най-бедната страна в ЕС, с най-висока смъртност и най-ниска раждаемост. С огромните си отровни пипала, Системата държи в смъртна прегръдка Държавата, нагло и безсрамно говори от името на Държавата и всеки, който се изправя срещу Системата, се наказва като престъпник срещу Държавата. В подчиняването на Държавата се крие коварната злонамереност на Системата да заблуждава, че е самата Държава. Да приемем, че президентът предприеме действия за спасяване на Отечеството – задължение, произтичащо от длъжността му на държавен глава и волята на народа. Първият удар, който Системата ще му нанесе, е да го набеди за длъжник. В момент на „умопомрачение“ данъчен чиновник ще състави на Румен Радев „справка на задължено лице за един милион лева“. Може и за 10 милиона, зависи от „указанията“. Как ще реагира президентът на тази измама? Ще се жалва пред съда? Всуе! Съгласно чл. 95 ал. 2 на гласуваният през 2005 г. ДОПК (Данъчно-осигурителен процесуален кодекс) „не може да се оспорва пред съд съдържанието на документ“. Жалбата ще бъде отхвърлена като недопустима! Иначе казано, отнето е законното му право на съд. Разбира се, това е абсурд! Разпоредбата на чл. 95 ал. 2 на ДОПК противоречи не само на здравия разум; тя драстично престъпва чл. 5, ал.1 и 2 на КРБ; и ЕКПЧОС (надмощната спрямо националното ни законодателство Европейска конвенция за правата на човека и основните свободи), разписала в чл. 6 „правото на справедливо и публично гледане на всяко дело в разумен срок от независим и безпристрастен съд“! Нашите грантаджии-съдии обаче отдавна са стъпкали КРБ и европейските императиви. Като част от Системата, те се подчиняват само на нея. Кой може и трябва да прогласи за нищожна ненормалния чл. 95 ал. 2 на ДОПК? Това е парламентът, но и той е част от Системата. Има и друга възможност: в КРБ няма забрана Върховните съдилища да се самосезират: съгласно чл.чл. 124, 125 те са длъжни да осъществяват надзор за еднакво прилагане на законите, от което произтича задължението им по чл.5, ал.1 да прилагат непосредственото действие на върховния ни закон (КРБ), като прогласяват за нищожна всяка разпоредба, която му противоречи! Да, ама част от върховните ни съдии също са грантаджии и се подчиняват на Системата, не на Закона. Междувременно, хорът на грантовите медии и фондации организирано ще гракнат срещу президента: корупционер, крадец на милиони, импичмънт! Има ли изход за легитимна смяна на Системата? Върховният законодател е предоставил две възможности. Едната е свикване на Велико народно събрание (ВНС), за което е необходимо две трети от днешните депутати точно да определят въпросите, които ще трябва да разгледа новото ВНС (чл.чл. 160, ал.1 и 162, ал.1). При сегашния партиен парламент – затънал в корупция и раздиран от разногласия, за който са гласували по-малко от половината гласоподаватели и който е част от Системата – такава възможност ни се струва неосъществима. Другият легитимен изход намираме в чл. 1, ал.2 на КРБ: „Цялата държавна власт произтича от народа. Тя се осъществява от него  непосредствено и чрез органите предвидени в тази Конституция.“ Бащите-създатели на демократичната ни Конституция очевидно са провидели възможният управленски разгул и упадък на държавността, поради което императивно са разписали, че когато органите, предвидени в Конституцията, не могат или не желаят да осъществяват държавната власт според разпоредбите на КБР и волята на народа, Народът е в правото си да започне да осъществява непосредствено цялата държавна власт. Световната история ни предоставя достатъчно прецеденти: Англия в 1642 г., северноамериканските колонии (САЩ) в 1776 г., Франция в 1789 г. и др. За това е необходимо представляващите над 95% от нацията неправителствени организации и граждански сдружения, които не са на грантова ясла; както и професионалните организации, които се гърчат под ботуша на монополизма; да съберат общата воля, да постигнат единение в името да спасяване на Държавността; и да се учредят в Граждански парламент на Република България, който да осъществи легитимната смяна и да установи Система, основана на контрол и равнопоставеност (checks and balances). Считаме, че Президентът, който е олицетворение на единството на нацията и държавността, може и трябва да подкрепи учредяването на Граждански парламент на Република България, в името на легитимната смяна на Системата.", "date": "2019.06.11", "title": " Как се сменя системата?\t"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0%d1%85%d0%b0-%d0%bc%d0%b0%d1%88%d0%b8%d0%bd%d0%bd%d0%b8-%d1%80%d0%b5%d0%bc%d0%be%d0%bd%d1%82%d0%b8-%d0%bf%d0%be-%d1%83%d0%bb%d0%b8%d1%86%d0%b8%d1%82/", "text": "От вторник в Шумен стартираха машинни строително-ремонтните дейности по уличната мрежа. Усилено се работи по ул. „Цар Освободител“. Фрезова се асфалта и до края на седмицата пътните работници трябва да са положили нов асфалт. Веднага след приключване на работата в този участък, строителните дейности ще продължат по бул. „Ришки проход“, в участъка от ул. „Съединение“ до бул. „Мадара“. Ще бъде цялостно преасфалтирана и пътната връзка между бул. „Ришки проход“ и бул. „Мадара“. Строителството на трите обекта е на обща стойност 175 000 лева и ще се извършва от фирмата „Барс“ АД. За изпълнител на строителните дейности по по ул. „Съединение“ пък, е избрана фирмата „Пътища“ АД. Общата сума за цялата обществена поръчка е 209 000 лева без ДДС. В програмата за обновяване на уличната мрежа на територията на общината от миналата година е предвидено цялостно преасфалтиране на по-големи пътни участъци. Кърпежи на дупки се извършват от общинското предприятие „Строителство и благоустройство“, което има заложени 300 000 лева в бюджета си за дейността. В момента текат и още процедури за текущ ремонт на уличната мрежа на територията на община Шумен и на улиците, които ще влязат в разширението на „синята зона“ в центъра на града.", "date": "2019.06.11", "title": " Стартираха машинни ремонти по улиците на Шумен\t"}
{"url": "https://trud.bg/%d1%81%d0%bf%d0%be%d0%bc%d0%b5%d0%bd%d0%b8%d1%82%d0%b5-%d0%b7%d0%b0-%d0%b2%d0%be%d0%b9%d0%bd%d0%b8%d1%82%d0%b5-%d1%81%d0%b0-%d0%be%d0%bf%d0%b0%d1%81%d0%b5%d0%bd-%d0%b1%d0%b8%d0%b7%d0%bd%d0%b5%d1%81/", "text": "Миналата седмица ефирът беше изпълнен с просълзени ветерани и опечалени политици, спомнящи си деня D от 1944. Това е подходящо, когато участниците в него са все още сред нас, и когато емоциите на войната са живата памет и трябва да благодарим на тези, които се бориха да направят нашия живот безопасен. Това е най-малкото, което може да обедини британците, дори и да е само минало. Но когато припомнянето свърши, тогава какво? Припомнянето на миналите войни е най-опасното нещо, което една нация може да направи. Прекаленото припомняне лежи в основата на почти всеки конфликт в историята на Европа. Ние казваме, че научаваме уроците на войната, но рядко го правим. Паметта изкривява и емоционализира историята. По своята същност тя се занимава с обиди, вражда и възмездие. Защо всички си спомняме войната, но никога мира? Няма и най-малката опасност британците да забравят Първата или Втората световни войни. Ние сме пристрастени към тях, до степен, която озадачава чужденците, но радва лобито на отбраната. Медийният календар е изпълнен с паметни дати. Витрините на книжарниците са затрупани с военни книги. Телевизионните програми денонощно ни зареждат с битки, кръв и вътрешности. Ние празнувахме 50-та годишнина на деня D, неговата 60-а, 65-а, 70-а и сега 75-ата. Със сигурност ще празнуваме и неговата 80-а и неговата 100-тна годишнина. Ритуалът ще бъде повторен и през следващата година, както беше повторен миналата година с актьори за войници. Военните мемориали и маковите дни станаха част от годишния кръг. Не заклеймявам тази церемония като цяло, но тя рискува да загуби своята пропорция и преценка. Тези войни преминават в историята под плаща на партизанството. Репортажите на Би Би Си за церемонията във вторник в Портсмут означаваше, че в деня D Великобритания е спечелила войната срещу Хитлер и е „повратната точка“ на победата. Нямаше признание за ролята на Америка, да не говорим за последвалите кървави сблъсъци от 1944-45-а. Що се отнася до евентуалната победа, именно руснаците се биеха в най-ожесточените битки, претърпяха най-големите загуби и заслужават най-голямото признание за победата над Хитлер. Не можем ли да пораснем и да го признаем? Скоро ветераните ще си заминат заедно с нашата благодарност към тях. В този момент тези поетапни изблици на национална скръб и благодарност стават някак изкуствени. Ние не си припомняме Мейфкинг, Балаклава или Ватерло с телевизионни сълзи. На критиците за разпалването на Първата световна война бе казано от Би Би Си, че е важно да си спомнят уроците. Но може ли някой да си спомни какви бяха? Ние имахме само безсмисленото клише, което беше „войната е края на войните“, което със сигурност не е. Урокът от тази война бе предсказан още по онова време от Лойд Джордж, да не наказвате врага си толкова жестоко, че да направите следващата война неизбежна. Осакатяването от страна на съюзниците на германската икономика и нейната възникваща демокрация през 20-те години на XX век е основната причина за втория голям пожар. Хитлеризмът бе подхранен в лоното на Версайския договор от 1919 година. Този урок бе научен през 1945 г., когато Германия бе подкрепена да се вдигне отново на крака. Но главният мотив за това беше преградата срещу сталинизма, с намека, че скоро може да се води друга война. В резултат на това студената война имаше своята страхотна цена, но тя не се превърна в гореща. Наличието на НАТО и на ядреното равновесие между силите Изток-Запад принудиха страните да стоят на ръба. При цялата си войнственост студената война беше и време на зловещ мир. Сега рискуваме да извлечем погрешен урок от деня D, че силните съюзи и масивните армии са жизненоважни за защитата на нашите брегове и свободи. Това беше вярно, докато студената война продължаваше, но оттогава съюзът на Великобритания със САЩ и членството u в НАТО само я въвлече в поредица от неуспешни интервенции, като тези в Афганистан, Ирак и Либия и които нямат нищо общо с нашата национална сигурност. Прокси агресията уби британски войници и ни струваше скъпо, оказвайки само влияние върху популистката войнственост на американските президенти и на нашите премиери. Единственият урок от тях е, че полезността на НАТО намалява. Остава на Доналд Тръмп да се зададе неизбежния въпрос: защо Америка трябва да продължи да предлага на Европа ядрен щит срещу Русия при огромните u собствени разходи? Съветският комунизъм е мъртъв. Русия не заплашва военно вече нито Америка, нито Великобритания. И все още Западна Европа се отнася към Русия, така както се отнасяше с Германия през 1920-те. Тя изтика НАТО и неговия ядрен щит до руските граници. Тя налага на Русия все по-тежки икономически санкции. Това накара нейния лидер, Владимир Путин, да превърне Русия в автократична крепост, чийто естествена реакция е неспокойната войнственост. Не помним ли 1918-а? Истината е, че историята може да бъде поучителна, стига да научите урока, който искате. Но когато това се подхранва от емоциите на войната, вероятно ще научите погрешния. Може би спомените за миналите войни трябва да ни изолират срещу тяхното повторение. Но те не го правят. Сега трябва да поставим XX век зад гърба си и да застанем в XXI век.   Трябват мозъци, а не смелост Опасностите за британската сигурност сега са на хиляди мили от плажовете на Нормандия. Те се крият в дигиталното хакерство, корумпирането на демокрацията и съблазънта на прокси войните. Тези опасности не могат да бъдат посрещнати с реактивни изтребители или гигантски лайнери като „Куин Елизабет“, с които се демонстираха мускули по време на празненствата в Портсмут. Пред Великобритания няма сериозна заплаха. Тези рискове, пред които сме изправени, изискват по-скоро интелигентна полиция, а не войски и тя се нуждае от мозъци, а не от смелост. (Превод за „Труд“ – Павел Павлов)", "date": "2019.06.11", "title": " Спомените за войните са опасен бизнес\t"}
{"url": "https://trud.bg/%d0%bd%d0%b0%d0%b4-50-%d0%be%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%bf%d1%80%d0%b5%d0%b4%d0%bf%d0%be%d1%87%d0%b8%d1%82%d0%b0%d1%82-%d0%b4%d0%b0-%d0%bf%d0%bb%d0%b0%d1%89%d0%b0/", "text": "Над 50% от българите предпочитат да плащат с карта, показва проучване на   относно нагласите на обществото във връзка с ползването на банкова карта . Резултатите от проведената анкета сочат, че 67% от хората пазаруват в магазини за хранителни стоки с карта, а пазаруващите онлайн са 54%. Като 51% от анкетираните плащат с карта в магазини за техника. Голяма част от картовите плащания са свързани с туристически услуги, като запазване на самолетни билети, нощувки в хотел и други. Немалък е и броят на плащанията с карта в заведенията за хранене. Резултатите от проучването показват още, че 43% от хората използват банковата си карта няколко пъти седмично. 55% използват дебитна карта, 33% имат и използват дебитна и кредитна карта и над 60% са ползвателите на безконтактни пластики. Като мотивация за разплащането с карта 33% от анкетираните посочват, че тя им дава сигурност. Същевременно, обаче, 18% от анкетираните посочват като недостатък на кредитните карти високите такси за обслужване, а 16% таксите за теглене от банкомат. С таксите при използване на кредитни карти са запознати цели 74% от респондентите, което показва повишен интерес към този тип продукти. За да отговори на нарастващата тенденция, А1 предлага кредитна карта на своите клиенти.   е международна, безконтактна кредитна карта MasterCard, която дава възможност за разплащане в интернет и теглене на пари от банкомат без такса в цял свят. Единственото условие за кандидатстване за кредитната карта на А1  е клиентът да има абонамент за мобилни или фиксирани услуги от А1. Притежанието на картата е напълно безплатно – без такса за издаване, без месечни и годишни такси за обслужване. В допълнение към това клиентите не дължат никакви такси при плащане на POS терминал. А1 Кредитна карта е с кредитен лимит до 3 000 лева, с фиксиран месечен лихвен процент от 1,48% и годишен процент на разходите (ГПР) в размер на 18.95%. Договорът за кредит е с неопределен срок, като самата пластика за А1 Кредитна карта е със срок на валидност 2 години от датата на издаването ѝ. Всички клиенти на А1, които сключат договор за А1 Кредитна карта в периода от 20.05.2019 г. до 30.06.2019 г., и чиято кредитна карта е активирана до 15.07.2019 г. ще могат да се възползват от специални промоционални условия – 0% лихва за първите 45 дни. „Броят на хората, използващи и плащащи активно с карта нараства с всеки изминал ден и това е съвсем логично. С А1 Кредитна карта предоставяме на нашите клиенти още една възможност за управление на средствата, без да се налага да плащат такси за обслужване, разплащане и теглене от банкомат не само на територията на България, но и в чужбина. Продуктът е лесно достъпен и се радва на много висок процент на одобрение, като същевременно предлага редица преференциални условия, сигурност и повече контрол над собствените финанси – неща, които са от изключителна важност в нашето динамично ежедневие“, сподели Яна Янкова, старши мениджър „Финансови услуги“ в А1 България. Процесът по кандидатстване за А1 кредитна карта е максимално улеснен с цел удобство на клиентите – изисква се посещение на магазин на компанията и попълване на заявление. След това клиентът получава обаждане за детайлите и финализиране на процеса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Над 50% от българите предпочитат да плащат с карта"}
{"url": "https://trud.bg/%d0%bc%d1%8a%d0%b6-%d1%81-%d0%b5%d0%bb%d0%b5%d0%ba%d1%82%d1%80%d0%b8%d1%87%d0%b5%d1%81%d0%ba%d0%b8-%d1%81%d0%ba%d1%83%d1%82%d0%b5%d1%80-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d1%81%d0%bb/", "text": "Мъж с електрически скутер е загинал, след като е бил блъснат снощи от автомобил в Париж, предаде Асошиейтед прес, цитирайки полицията. Това е първата смъртоносна злополука във френската столица, откакто кметът Ан Идалго обяви миналата седмица строги мерки срещу електрическите скутери. Според властите поведението на ползвателите им граничи с анархизма. През последната година значително се увеличи броят превозните средства по улиците на Париж, в резултат на което рязко зачестиха злополуките с тяхно участие. Идалго иска скоростта на движение на електрическите скутери да бъде ограничена на 20 километра в час в повечето райони и на 8 километра в час на местата с оживен пешеходен трафик. Тя планира да ограничи броя на фирмите, предлагащи електрически скутери и да въведе лимит върху броя на тези превозни средства. Освен хиляди лични скутери, във френската столица има 12 компании, които предлагат 20 хиляди возила под наем. Засега няма статистика за злополуките с електрически скутери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Мъж с електрически скутер е загинал, след като е бил блъснат от автомобил в Париж"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-400-000-%d0%bb%d0%b8%d1%87%d0%b8%d0%bd%d0%ba%d0%b8-%d0%b2-%d0%b5%d0%b7%d0%b5%d1%80%d0%be%d1%82%d0%be-%d0%ba%d1%80%d0%b0%d0%b9-%d1%88%d1%83%d0%bc%d0%b5%d0%bd/", "text": "Езерото край Шумен беше зарибено с 400 000 личинки на риби от „Напоителни системи АД“. Те са от 4 вида – шаран, бял и пъстър толстолоб, и амур. Личинките бяха докарани от развъдник край Казанлък. Те са само на три дни и е възможно едва 30-40% да оцелеят. При всички случаи обаче, ще бъде обогатено разнообразието във водоема. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Пуснаха 400 000 личинки в езерото край Шумен"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d1%80%d0%b0%d0%b7%d0%b1%d0%b8-%d0%bd%d0%b5%d0%be%d0%bd%d0%b0%d1%86%d0%b8%d1%81%d1%82%d0%ba%d0%b0-%d0%ba%d0%bb%d0%b5%d1%82%d0%ba%d0%b0-%d0%b3%d0%be%d1%82/", "text": "Френската полиция е разбила неонацистка клетка, обвинена в заговор за нападения срещу еврейски или мюсюлмански места за поклонение, предава AFP, като се позовава на източници от съдебните кръгове. Срещу петима членове на групата, „близки по идеология с неонацисткото движение“, са повдиганти обвинения в периода между септември миналата година и май тази за предполагаемия заговор, който все още е „зле дефиниран“, разкри за агенцията източник, близък до разследването.", "date": "2019.06.11", "title": " Франция разби неонацистка клетка, готвела нападения срещу еврейски или мюсюлмански храмове"}
{"url": "https://trud.bg/%d0%b2%d0%ba%d1%81-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%b8%d1%81%d0%ba%d0%b0%d0%bd%d0%b5%d1%82%d0%be-%d0%bd%d0%b0-%d1%86%d0%b0%d1%86%d0%b0%d1%80%d0%be%d0%b2-%d0%b4%d0%b0-%d1%81%d0%b5/", "text": "Петчленен състав на ВКС отхвърли искането на главния прокурор Сотир Цацаров да се спре изпълнението на влязлата в сила присада на петимата благоевградски полицаи, осъдени на 7 г. затвор за смъртта на Ангел Димитров-Чората. Цацаров внесе искане до ВКС за възобновяване на делото за убийството на Ангел Димитров- Чората  Същият състав на съда отхвърли и искането на съпругите на петимата полицаи Мирослав Писов, Борис Механджийски, Иво Иванов, Георги Калинков и Янко Граховски. Те също поискаха от съда спиране на изпълнение на присъдата. В петък ВКС ще гледа по същество искането на Цацаров и петимата полицаи за възобновяване на делото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " ВКС отхвърли искането на Цацаров да се спре изпълнението на присъдата на петимата полицаи за смъртта на Чората"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0%d0%ba%d0%be%d0%b2-%d0%b7%d0%b0%d1%89%d0%b8%d1%82%d0%b0%d1%82%d0%b0-%d0%bd%d0%b0-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%87/", "text": "Оказа се, че сме били прави да искаме пакетът „Мобилност“ да остане за разглеждане в новия европейски парламент, сега ще има нови възможности, от които да се възползваме, коментира пред БТВ евродепутатът от ГЕРБ Андрей Новаков. Вчера министърът на транспорта Росен Желязков събра на среща новите ни евродепутати, за да обсъдят тактически действия за постигането на приемливи за страната ни текстове. За срещата Андрей Новаков обясни, че между представителите на различните партии има единомислие и защитата на бранша и шофьорите ще бъде национална кауза. Вносителите на промените в правилата за международните превози няма да са депутати в новия европарламент, както и голяма част от хората, които подкрепяха проекта, отбеляза още Андрей Новаков. По думите му промените, които са включени в пакет „Мобилност“ ще се отразят на целия европейски пазар. „Макар камионът да е български, той може да вози полска стока за шведски потребител“, обясни Новаков. Той категорично заяви, че нашите превозвачи са много конкурентоспособни и затова повечето страни се опитват да ни изкарат от пазара. „Ако този план бъде приет в сегашния му вид 70 хил. български камиони ще се превърнат в желязо по чуждите магистрали“, заяви Новаков. Според евродепутата предстоят разговори с представителите на Чехия и Словакия, които в предишния европарламент са наклонили везните в обратна посока. „Ще разговаряме с новите колеги, за да видим каква ще е сега позицията на чешката държава за пакета „Мобилност“, каза Новаков. Според него до 18 юли новият европарламент ще заработи с новите си структури. Новаков категорично изрази подкрепата си за Манфред Вебер като нов председател на ЕК, защото според него той подкрепя България за присъединяване в Шенген и е гласувал „против“ пакета „Мобилност“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Андрей Новаков: Защитата на превозвачите ще бъде национална кауза в новия ЕП"}
{"url": "https://trud.bg/%d1%81%d0%bf%d0%b5%d1%88%d0%bd%d0%b0%d1%82%d0%b0-%d0%b1%d0%be%d0%bb%d0%bd%d0%b8%d1%86%d0%b0-%d0%bd%d0%b0-%d0%b2%d0%b0%d1%80%d0%bd%d0%b0-%d1%81%d0%b5-%d1%81%d0%b4%d0%be%d0%b1%d0%b8-%d1%81-%d0%bf%d0%b0/", "text": "Православен параклис „Света Анна“ бе открит в двора на едноименната болница във Варна, която поема спешните случаи в цялата област и в Североизтока. Освещаването стана на символна дата, когато църквата чества чудотворната икона на Пресвета Богородица „Достойно ест“ и почита паметта на лекаря светец Лука Кримски. Водосветът отслужи Варненският и Великопреславски митрополит Йоан, който съобщи, че предстои храм да бъде изграден и в двора на АГ-болницата. „Важно е да има тук такъв малък молитвен дом. Похвално е, че го има разбирането, че за лекуването на един човек, който има своето заболяване, има значение неговата вяра и духовната му бодрост. И това е един от критериите за успешното лечение на човека“, каза дядо Йоан и нарече лекарите „десницата Господна“.  Параклисът представлява готова конструкция, каквито се произвеждат основно в Солун. Закупен е със средства на болницата. В него има три икони и утвар, осигурени от митрополията. Предстои оттам да определят свещеник, който да посреща желаещите да се помолят. По идея на главната сестра Нели Георгиева в градинката около храма ще бъдат засадени детелини – символ на надеждата. „Тази зона е частичка вяра, но и красота. Трябва да възпитаваме хората да я търсят и да я пазят. Не бива българските болници да приличат на затвори“, заяви изпълнителният директор на МБАЛ „Св. Анна“ д-р Красимир Петров. Той добави, че проектът е част от мащабната програма за обновяване на болницата. Последната реновирана клиника е тази по неврохирургия, която не е била ремонтирана близо 25 г. Основната й реконструкция е глътнала 570 000 лв., голяма част от които е осигурило здравното министерство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Спешната болница на Варна се сдоби с параклис"}
{"url": "https://trud.bg/%d0%bd%d0%b5%d0%bc%d1%81%d0%ba%d0%b8-%d0%b3%d0%b8%d0%b3%d0%b0%d0%bd%d1%82-%d0%b8-%d1%83%d0%ba%d1%80%d0%b0%d0%b8%d0%bd%d1%81%d0%ba%d0%b8-%d0%ba%d0%be%d0%bd%d1%81%d0%be%d1%80%d1%86%d0%b8%d1%83%d0%bc/", "text": "ДЗЗД „Ферощал Балкан“ и ДЗЗД „Расово – Провадия КС“ са двата консорциума, които участват в процедурата по реда на Закона за обществените поръчки „Инвестиционно проектиране, доставка на необходимите материали и оборудване, изграждане и въвеждане в експлоатация на етап „КС „Расово“ и етап „КС „Нова Провадия“ към обект „Разширение на газопреносната инфраструктура на „Булгартрансгаз“ ЕАД, паралелно на северния (магистрален) газопровод до българо-сръбска граница“. Лидер във „Ферощал Балкан“ немският гигант Ferrostaal Industrieanlagen GmbH. Компанията е създадена в далечната 1920 г., а до 2010 година е част от германска холдингова компания MAN Group, един от водещите европейски производители на камиони, автобуси, двигатели и механични инженерни съоръжения. В момента дружеството е част от  Deutsche Industrieanlagen GmbH, която обединява няколко международни  компании, специализирани в проектирането, управлението и изграждането на обекти от енергийната инфраструктура. В настоящия търг тяхна ще бъде отговорността за изготвянето на техническия проект, доставката на част от оборудването и осигуряване на тежкото финансиране. Другият партньор е „Главболгарстрой“ – българската компания с най-голям опит в изграждането на обекти на газовата и нефтена промишленост. През 2016 г.  „Главболгарстрой“, в партньорство с американските Solar Turbines и Honeywell, завършиха  модернизацията на четирите компресорни станции – „Странджа“, „Петрич“, „Лозенец“ и „Ихтиман“, които осигуряват транзита през страната ни към Турция, Гърция и Македония. Към настоящия момент „Главболгарстрой“ изгражда Транзитен газопровод за Турция (лупинг) в участъка КС „Лозенец” до ОС „Недялско”. И в този търг американската компания Solar Turbines, част от Caterpillar Group,  е посочена като доставчик на компресорите и турбините . „Климатроник“ ЕООД, „Полтаваспецмонтаж“, ЗАО „Алвора“ и „Тек-куатро“ АД са компаниите в другия участващ консорциум „Расово – Провадия КС“.", "date": "2019.06.11", "title": " Немски гигант и украински консорциум са кандидати за изграждането на две нови компресорни станции на „Булгартрансгаз“ ЕАД"}
{"url": "https://trud.bg/%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%b8%d1%8f%d1%82-%d1%82%d1%83%d1%80%d0%bd%d0%b8%d1%80-%d1%81%d0%b0%d0%bc%d0%b0%d1%80%d1%81%d0%ba%d0%be-%d0%b7%d0%bd%d0%b0/", "text": "Деветнайстото издание на Международния лекоатлетически турнир „Самарско знаме” в Стара Загора ще събере отново елитни състезатели. Състезанието ще се проведе на 15 юни от 17:00 часа на стадион „Берое“ при вход свободен, съобщиха от пресцентъра на Общината. Турнирът се организира от Спортен клуб по лека атлетика „Берое“, със съдействието на Община Стара Загора и Българската федерация по лека атлетика. Атлетите ще мерят сили в тринадесет дисциплини. Заявки за участие са подали лекоатлети от България, Румъния, Гърция, Беларус, Македония, Сърбия, Шотландия, Турция дори и от Гибралтар. В дисциплината висок скок за мъже се очаква силно състезание. В сектора излизат Константин Баниотис от Гърция с постижение 234 см, нашата млада надежда Тихомир Иванов с постижение 231 см, Алан Смит от Шотландия с 229 см и Андрей Скабейка от Беларус с 226 см. В скока на дължина участие са потвърдили елитните ни атлетки Габриела Петрова и Александра Начева. Старозагорското участие включва миналогодишния победител Денис Димитров на 100 м гладко бягане, Елеонора Драгиева на скок височина, Деви Аврамова на 3000 м, Марс Славов на копие, Михаил Иванов на скок височина и Стефан Стефанов на 200 и 400 м. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Международният турнир „Самарско знаме” събира в Стара Загора елитни лекоатлети"}
{"url": "https://trud.bg/%d0%be%d1%82-%d0%b1%d1%81%d0%bf-%d1%81%d0%be%d1%84%d0%b8%d1%8f-%d0%bf%d0%be%d0%b4%d0%ba%d1%80%d0%b5%d0%bf%d1%8f%d1%82-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8/", "text": "Днес в 18.00 часа ще се проведе втори пореден протест на граждани от „Дружба – 1“. Вчера десетки жители на столичния квартал се събраха на спонтанен протест до бл. 121, при езерото, защото забелязали, че се подготвя поставянето на ограда в зелената площ. Те категорично се обявиха против готвения строеж на 5-етажен блок. Подобен опит имаше преди две години на същото място, но тогава бе осуетен от протестиращите. Теренът е частен и се намира в непосредствена близост до езерото в „Дружба“, съобщиха от пресцентъра на столичната структура на левицата. Общинският съветник от БСП Борис Цветков, който също се включи в акцията, заяви, че досега собственикът на имота е извършил няколко нарушения. Първото е, че е поставил тежка ограда с циментови колове и мрежа с височина два метра. По закон всеки собственик може да огради терена си, без специално разрешение, само с ажурна ограда. Освен това инвеститорът е започнал да реже части от дърво, което се намира в близост до терена. За това нарушение му е съставен акт. Санкцията е между 1000 и 5000 лева. Цветков припомни, че вече е внасял в общината предложения за отчуждаване на терена, заедно с два подобни спорни имота около езерото в „Дружба“, но те са останали без реакция. За днешния протест гражданите от „Дружба – 1“ са поканили институциите в лицето на районния кмет и националния омбудсман.", "date": "2019.06.11", "title": " От БСП–София подкрепят протестиращите граждани от „Дружба“"}
{"url": "https://trud.bg/%d1%80%d0%b0%d0%b7%d0%bf%d1%83%d1%81%d0%bd%d0%b0%d1%85%d0%b0-%d1%83%d1%87%d0%b5%d0%bd%d0%b8%d1%86%d0%b8%d1%82%d0%b5-%d0%b2%d1%8a%d0%b2-%d0%b2%d0%b0%d0%ba%d0%b0%d0%bd%d1%86%d0%b8%d1%8f-%d0%b4%d0%be/", "text": " в стражишките села Нова върбовка и Камен са общинска собственост и имат наематели. Те са били проверени по график, съгласно заповед на областния управител на Велико Търново проф. Любомира Попова. Изготвени са констативни протоколи и са дадени предписания по осъществявани на безопасната техническа експлоатация и на двата язовира. Учениците в с. Камен са във ваканция, докато продължава отводняването на избените помещения и котелното отделение на местното училище. От Областна дирекция „Земеделие“ във Велико Търново вече са започнали огледи в засегнатите села, за да се подготви процедура за обезщетение на пострадалите земеделци. След скъсването на язовирната стена на язовира в Нова върбовка под вода се оказаха над 600 декара ниви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Разпуснаха учениците във ваканция до отводняването на училище в Стражишко\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%be%d0%b4-%d1%81%d1%82%d1%80%d0%b0%d0%b6%d0%b0-%d0%b8%d0%b7%d0%bf%d0%b5%d1%87%d0%b5%d0%bd-%d1%80%d0%b5%d1%86%d0%b8%d0%b4%d0%b8%d0%b2-2/", "text": "Изпечен рецидивист, осъждан 12 пъти, бе задържан под стража от Варненския окръжен съд за грабеж, съобщиха от прокуратурата. На 7 юни 35-годишният Валентин Д. направил опит да задигне 21 диска за ъглошлайф от магазин, като използвал сила и заплахи. Набегът не успял по независещи от грабителя причини. Последната присъда на Валентин е от февруари тази година и е за кражба в условията на опасен рецидив, а първата е от 2002 г., като за този период е бил наказван още 10 пъти за различни престъпления, допълниха от прокуратурата. Определението на окръжните магистрати може да се обжалва пред Апелативния съд във Варна.", "date": "2019.06.11", "title": " Задържаха под стража изпечен рецидивист с 12 присъди"}
{"url": "https://trud.bg/%d0%b3%d1%8a%d1%80%d0%ba%d0%b8%d0%bd%d1%8f-%d0%bf%d0%be%d0%bc%d0%be%d0%b3%d0%bd%d0%b0%d0%bb%d0%b0-%d0%bd%d0%b0-%d0%b0%d0%bd%d1%82%d0%be%d0%b0%d0%bd%d0%b5%d1%82%d0%b0-%d0%b1%d0%be%d0%bd%d0%b5%d0%b2/", "text": "Олимпийската шампионка Ана Коракаки (Гърция) помогнала на Антоанета Бонева да върне увереността си и да вземе квота в стрелбата за игрите Токио 2020. „Върна ми жеста – уточни Бонева. – Когато тя навлизаше в стрелбата аз й помагах в тренировките. Сега тя ми въздейства психически. Поговорихме, накараме да повярвам, че все още съм аз, и че мога. Проблемът бе в главата ми, иначе и по-рано можех да взема квота. На тренировки ми се получаваха нещата, но не и на състезание.“ На световната купа в Мюнхен в края на май тя спечели бронз и си осигури участие на трета поредна олимпиада. Бонева се върна на рубежа, след година и половина майчинство.  Националката ще бъда и част от отбора по стрелба за европейските олимпийски игри в Минск от 20 юни. На първия форум в Баку през 2015 тя спечели сребро.  „Никога досега не съм стреляла в Беларус -призна тя. – Дали ще повторя успеха си, не смея да прогнозирам. Всичко зависи от обстоятелствата, от осветлението… Има състезания, на които успявам да се адаптирам, а на други – не.“ В Минск ще стартират 5-има наши стрелци, сред тях е двукратната олимпийска шампионка Мария Гроздева, която е с виза за Токио 2020. А от Стрелковия съюз очакват още една-две квоти за игрите.", "date": "2019.06.11", "title": " Гъркиня помогнала на Антоанета Бонева за квотата"}
{"url": "https://trud.bg/%d0%be%d1%87%d0%b0%d0%ba%d0%b2%d0%b0-%d1%81%d0%b5-%d0%b7%d0%b0%d1%81%d0%b8%d0%bb%d0%b5%d0%bd-%d1%82%d1%80%d0%b0%d1%84%d0%b8%d0%ba-%d0%bd%d0%b0-%d0%b3%d0%ba%d0%bf%d0%bf-%d0%bc%d0%b0%d0%ba%d0%b0%d0%b7/", "text": "Във връзка с началото на активния туристически сезон се очаква значително увеличение на трафика през българо-гръцката граница в периода 14-16.06.2019 година. Това съобщиха от пресслужбата на Главна дирекция „Гранична полиция“. Данните от предходни години сочат, че най-завишена ще е интензивността на пътникопотока през ГКПП-Маказа. Тъй като той е най-често използван от румънските граждани, очакванията са автомобилите там да се увеличат с два пъти, а пътниците – с три пъти, в сравнение с обичайния трафик. Гранична полиция е предприела мерки за осигуряване на достатъчен брой служители за своевременна обработка на преминаващите граждани, но инфраструктурата на пункта е ограничена. Освен това, в резултат от намаления брой гръцки полицейски служители вместо 4 трасета, работят 2 – по едно на изход и на вход. Очаква се образуване на колони от турски, румънски и български автомобили, основно на изход от страната. От Главна дирекция „Гранична полиция“ призоваваме гражданите да използват и другите гранични пунктове на българо-гръцката граница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Очаква се засилен трафик на ГКПП „Маказа“ в края на седмицата заради началото на активния туристически сезон"}
{"url": "https://trud.bg/%d1%83%d0%bc%d0%b8%d1%88%d0%bb%d0%b5%d0%bd-%d0%bf%d0%b0%d0%bb%d0%b5%d0%b6-%d0%bd%d0%b0-%d0%ba%d0%b0%d0%b1%d0%b5%d0%bb%d0%bd%d0%b0-%d1%88%d0%b0%d1%85%d1%82%d0%b0-%d0%be%d1%81%d1%82%d0%b0%d0%b2%d0%b8/", "text": "Умишлен палеж на кабелна шахта на ул. „Цветан Лазаров“ в столичния кв. „Дружба“ предизвика повреда на кабелна линия и остави без електрозахранване около 5500 домакинства и фирми в района на ж.к. „Дружба“ 2, кв. „Гара Искър“ и 7-ми км. „ЧЕЗ Разпределение“ възстанови електрозахранването по алтернативно трасе, съобщават от дружеството. В следствие на пожара в шахтата са засегнати и други електропроводни линии. Дружеството стартира незабавно ремонтни дейности за привеждането им в нормално експлоатационно състояние и недопускане на допълнителни аварии. В тази връзка са възможни временни смущения на електрозахранването с цел да се обезопасят повредените кабели и да се гарантира животът и здравето на служителите на компанията. За умишления палеж са уведомени органите на МВР и представители на район „Искър“. В момента „ЧЕЗ Разпределение“ извършва мащабна реконструкция на стойност 4,5 млн. лв. на подстанция „Фестивална“, която доставя електроенергия на кв. „Дружба“ и други столични квартали. За периода на изпълнение на подобни обекти се използва алтернативно електрозахранване на потребителите. Това води до риск от претоварване на мрежата и е възможно възникване на аварии, както се случи в кв. „Дружба“ предходни дни. Посегателства върху съоръжения от мрежата представляват сериозна заплаха за сигурността на алтернативното захранване и увеличават риска от аварии и неудобства за клиентите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Умишлен палеж на кабелна шахта остави столичния квартал „Дружба“ без ток"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d1%82%d0%b8%d1%80%d0%be%d0%b2%d0%b5-%d0%b1%d0%bb%d0%be%d0%ba%d0%b8%d1%80%d0%b0-%d0%b4%d0%b2%d0%b8%d0%b6/", "text": "Зрелищна катастрофа между тирове затапи днес трафика по международен път Е-79 между Ружинци и Монтана. Инцидентът е станал в района на димовското село Медовница, съобщава  . Заради ПТП-то в района има огромни опашки от изнервени шофьори на камиони и леки автомобили. Към този момент липсват данни за тежко ранени или сериозно пострадали. Катастрофата е станала към 14.30 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Катастрофа между тирове блокира движението по Е-79"}
{"url": "https://trud.bg/%d0%ba%d0%b0%d1%82%d1%80%d0%b8%d0%bd-%d1%82%d0%b0%d1%81%d0%b5%d0%b2%d0%b0-%d1%81%d0%bc%d0%b5%d0%bd%d1%8f-%d1%81%d1%8a%d1%87%d0%b5%d1%82%d0%b0%d0%bd%d0%b8%d0%b5%d1%82%d0%be-%d0%bd%d0%b0-%d0%bb%d0%b5/", "text": "Катрин Тасева сменя съчетанието си на лента, което ще бъде показано на европейските олимпийски игри в Минск от 20 юни. На турнира в Бърно преди дни тя взе бронз на този уред.  „Запазили сме старите елементи и сме добавили нови за повече точки – каза Тасева пред БНР. – Мисля, че ще потръгне, композицията е по-ритмична.“ „Когато нещо не върви е по-добре да го сменим, отколкото да го прекроим и да тъпчем на едно място“, допълни Бранимира Маркова, главен мениджър на тима. – Колкото по-силни ставаме, толкова по-голяма заплаха сме за останалите.“", "date": "2019.06.11", "title": " Катрин Тасева сменя съчетанието на лента"}
{"url": "https://trud.bg/80-%d0%b3%d0%be%d0%b4%d0%b8%d1%88%d0%bd%d0%b0-%d1%80%d1%83%d1%81%d0%b5%d0%bd%d0%ba%d0%b0-%d0%b4%d0%b0%d0%b4%d0%b5-3500-%d0%bb%d0%b2-%d0%b8-%d0%b7%d0%bb%d0%b0%d1%82%d0%bd%d0%b8-%d0%b1%d0%b8%d0%b6/", "text": "80-годишна русенка е станала жертва на телефонна измама вчера, от областната дирекция на МВР в града. По случая е започнато разследване в Първо РУ, в хода на образувано досъдебно производство за престъпление по чл. 209, ал.1 от НК. Потърпевшата е била въвлечена в познатата схема с обаждане от „доктор“ за предоставяне на пари за операция на близък и от „полицай“, който и обещал че ще се погрижи за сигурността й и ще я пази от престъпници. Тя била потърсена първо на стационарен телефон, а след това и на мобилен, изпълнила дадените указания да събере всичките си налични пари, както и златни бижута, след което ги занесла и оставила до храсти в центъра на града, като през цялото време е била държана на телефона. Нанесената с деянието щета е изчислена за около 3 500 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " 80-годишна русенка даде 3500 лв. и златни бижута на телефонни измамници"}
{"url": "https://trud.bg/%d0%bf%d0%bb%d1%83%d0%b2%d1%86%d0%b8%d1%82%d0%b5-%d1%81-%d0%be%d1%81%d0%bf%d0%be%d1%80%d0%b2%d0%b0%d0%bd%d0%b8-%d0%b1%d0%b8%d1%82%d0%ba%d0%b8-%d0%bd%d0%b0-%d0%be%d0%bb%d0%b8%d0%bc%d0%bf%d0%b8%d0%b9/", "text": "Петима състезатели си тръгнаха с по две титли от младежкия олимпийски фестивал в Албена, организиран от БОК. В плуването Наталия Юницка стана първа на бътерфлай и съчетано, Илиян Илиев бе №1 в свободния стил и съчетано, а Антон Динев – на бътерфлай и на гръб. В басейна бе доста оспорвано, след като двама с равни времена спечелиха на бътерфлай, а на бруст други двама си поделиха бронза. В плажната борба пък Мариела Желязкова и Захари Зашев добавиха към победите си в категориите и титлите „абсолютен шампион“. На волейбол ликува „Левски“, а на баскетбол – Националната търговско-банкова гимназия (Сф).", "date": "2019.06.11", "title": " Плувците с оспорвани битки на олимпийски фестивал"}
{"url": "https://trud.bg/%d0%b6%d0%b5%d0%bd%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%ba%d0%be%d0%bb%d0%b0-%d0%b8-%d0%bb/", "text": "Жена беше откарана в болница с леки наранявания след пътен инцидент на АМ „Хемус“ днес, съобщава  . При инцидента беше ударена и линейка. Причините за катастрофата се изясняват. По първоначални данни пострадалата видяла в последния момент конуси, поставени заради ремонт около 13-ти километър на магистралата. Направила рязка маневра с колата, при която се стигнало до контакт с возилото на частна плевенска болница, а след това лекият автомобил излетял в канавка до пътя. Екипът на линейката извадил жената от разбитата кола и ѝ оказал първа помощ. Откарана е в болница. За щастие, раните ѝ не са тежки. В момента на инцидента линейката не превозвала други пациенти. Медицинският автомобил е без видими щети от произшествието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Жена пострада при катастрофа с кола и линейка на „Хемус”"}
{"url": "https://trud.bg/%d0%b0%d0%bd%d0%b3%d0%bb%d0%b8%d0%b9%d1%81%d0%ba%d0%b0%d1%82%d0%b0-%d1%86%d0%b5%d0%bd%d1%82%d1%80%d0%b0%d0%bb%d0%bd%d0%b0-%d0%b1%d0%b0%d0%bd%d0%ba%d0%b0-%d0%b1%d1%80%d0%b5%d0%ba%d0%b7%d0%b8%d1%82/", "text": "Напускането на Европейския съюз на 31-ви октомври без каквато и да било преходна сделка ще бъде голям икономически шок за Обединеното кралство за разлика от продължаването на солидния ръст на реалните доходи в случай на контролирано оттегляне, като при такъв сценарий бизнесът няма да успее да се подготви за дългосрочните негативни последствия, заяви във вторник членът на Английската централна банка –  Майкъл Сондърс, цитиран от БНР. „Брекзит без сделка вероятно ще има значителен неблагоприятен ефект върху дългосрочните перспективи за растеж на Великобритания поради намалената отвореност към международната търговия както на стоки, така и на услуги“, посочи Сондърс в писмено изявление пред британския парламент. По време на изслушване за повторното му назначаване в Комитета по паричната политика на АЦБ, Майкъл Сондърс заяви, че „искрено“ вярва, че лихвените проценти могат да бъдат променени в една или друга посока при сценарий на Брекзит без сделка, с оглед на рисковете, че по-слаба британска лира и голям шок при капацитета на доставка във Великобритания ще повишават инфлацията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Английската централна банка: Брекзит без сделка ще бъде икономически шок за Обединеното кралство"}
{"url": "https://trud.bg/%d0%bf%d1%80%d0%be%d1%84-%d0%bd%d0%b8%d0%ba%d0%be%d0%bb%d0%b0%d0%b9-%d0%be%d0%b2%d1%87%d0%b0%d1%80%d0%be%d0%b2-%d0%b8%d0%b4%d0%b5%d0%bd%d1%82%d0%b8%d1%84%d0%b8%d1%86%d0%b8%d1%80%d0%b0-%d0%b8%d0%bc/", "text": "Идентифицирани са имената на военните командири на цар Иван Шишман в последната му битка с османците през 1395 година.В четвъртък археологът проф. Николай Овчаров ще обяви подробности около сензационните разкрития. Това ще стане на финала на археологическите разкопки на крепостта „Калето“ в Свищов. Тогава проучвателят ще посочи имената на военните командири на цар Иван Шишман. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Проф. Николай Овчаров идентифицира имената на военните командири на цар Иван Шишман\t"}
{"url": "https://trud.bg/%d0%b8%d0%b7%d0%b2%d0%b0%d0%b4%d0%b8%d1%85%d0%b0-%d0%bf%d0%be%d1%82%d1%8a%d0%bd%d0%b0%d0%bb%d0%be%d1%82%d0%be-%d0%b2-%d0%b4%d1%83%d0%bd%d0%b0%d0%b2-%d0%ba%d0%be%d1%80%d0%b0%d0%b1%d1%87%d0%b5/", "text": "Работници извадиха с кран от Дунава потъналото корабче с южнокорейски туристи, претърпяло фатален инцидент миналия месец, съобщи Асошиейтед прес. Огромен плаващ кран прехвърли корабчето „Русалка“, от корпуса на което все още изтичаше вода, върху шлеп на мястото на сблъсъка на 29 май с по-голям плавателен съд. крити на борда на „Русалка“ скоро след като бе извадена от водата. По-рано бе потвърдена смъртта на 19 южнокорейски туристи и член от унгарския екипаж, а осем души все още се водеха за изчезнали. Сега броят на жертвите нарасна на 23 души, а четирима туристи продължават да са в неизвестност. Само седем от общо 35-те, намиращи се на борда по време на инцидента, бяха спасени. Унгарският министър на вътрешните работи Шандор Пинтер и южнокорейски представител посетиха мястото на инцидента на моста „Маргит“ в Будапеща, където от река Дунав бе извадено потъналото корабче, посочват АП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Извадиха потъналото в Дунав корабче"}
{"url": "https://trud.bg/%d0%b4%d0%b5%d0%b2%d0%b5%d1%82-%d0%bd%d0%b5%d0%be%d1%85%d1%80%d0%b0%d0%bd%d1%8f%d0%b5%d0%bc%d0%b8-%d0%bf%d0%bb%d0%b0%d0%b6%d0%b0-%d0%b2-%d0%b1%d1%83%d1%80%d0%b3%d0%b0%d1%81%d0%ba%d0%be-%d0%b2%d0%b5/", "text": "Най-посещаваните неохраняеми плажове в област Бургас вече са обезпечени със спасители. Бургаският губернатор Вълчо Чолаков е разпоредил всички процедури да бъдат подготвени още през зимата, за да се гарантира навременото им провеждане преди старта на летния сезон. Активна кореспонденция се е водила и с бюрата по труда в страната за намиране на спасители, проведени са  редица срещи със структури и организации, имащи отношение към водното спасяване. Резултатът от кампанията, която е предприел Чолаков е, че девет от девет плажа без стопани ще посрещнат сезона със спасители. Плажните ивици  „Иракли” и „Несебър изток” в община Несебър,  “Поморие-север” в община Поморие , “Атанасовка коса” без част 1,  “Крайморие–юг 2”, , “Росенец-изток” в община Бургас, “Алепу” в община Созопол и плажовете  “Корал” и “Резово” в община Царево са обезпечени с водно спасяване от 1-ви юни. Това се случва за първи път откакто областните администрации имат ангажимент да обезпечават водното спасяване на неохраняемите ивици. Справка в годините назад показва липса на кандидати за осигуряване на дейността, както и процедури провеждащи се през целия летен сезон. Според експерти причината за успеха през настоящата година, да се намерят спасители навреме за всички обявени плажни ивици, е добрата организация на обществените поръчки, които е провела Областна администрация. „Няма прецедент. Свършили сме си работата“, коментира областният управител. Фирмите, които ще отговарят за водното спасяване на деветте плажа са: “Паммар 95.84“ ЕООД, “Филиус” ООД, “Интернешанъл Уотър Рескю“ ЕООД.", "date": "2019.06.11", "title": " Девет неохраняеми плажа в Бургаско вече са със спасители"}
{"url": "https://trud.bg/%d0%b7%d0%b0-%d0%b2%d1%82%d0%be%d1%80%d0%be-%d0%ba%d0%bb%d0%b0%d1%81%d0%b8%d1%80%d0%b0%d0%bd%d0%b5-%d0%be%d0%b1%d1%8f%d0%b2%d0%b8%d1%85%d0%b0-455-%d1%81%d0%b2%d0%be%d0%b1%d0%be%d0%b4%d0%bd%d0%b8/", "text": "455 са свободните места за бъдещи първолаци за второ класиране в училищата в община Варна, съобщиха от дирекция „Образование и младежки дейности“ в кметството. 421 от вакантните места са в града, а останалите са в селата Тополи, Константиново и Каменар. Регистрацията за участие във второто класиране ще продължи и в сряда. Ново заявление в електронната система трябва да подадат родителите, които не са подавали такова до момента, както и тези, чиито деца не са записани в училищата, в които са класирани на първи тур. Със старото заявление във второ класиране участват некласираните деца, като желанията се редактират според обявените свободни места. От дирекцията посъветваха родителите да следят за актуалност в заявлението на адресната регистрация на детето и при установено несъответствие да се явят в стая 1104 в община Варна. Там се подават и заявления за бъдещи първолаци, за които липсва информация в електронната система. Второто класиране ще бъде обявено на 13 юни, а от 14 до 17 юни ще върви записването по училища, като в последния ден то ще става след 14 ч заради националното външно оценяване.", "date": "2019.06.11", "title": " За второ класиране обявиха 455 свободни места за първолаци във Варна"}
{"url": "https://trud.bg/%d0%be%d1%87%d0%b0%d1%80%d0%be%d0%b2%d0%b0%d1%82%d0%b5%d0%bb%d0%bd%d0%b0%d1%82%d0%b0-%d0%ba%d0%b5%d0%bb%d0%b8-%d0%b3%d0%b5%d0%b9%d0%bb/", "text": "Топмоделът на Victoria’s Secret Кели Гейл е сред най-младите и същевременно търсени от дизайнерите модели, заради екзотичния й произход: майка й е индийка, баща й – австралиец, а тя самата е родена и отраснала в Швеция. Само на 24 години Кели вече е превърнала здравословното хранене в начин на живот, което си личи по изящната й фигура. Още от дете, майка й – доктор и зъболекар, както и страхотен готвач (по думите на модела) винаги е приготвяла много здравословни, питателни и разнообразни ястия, което с времето се е превърнало в навик на Кели. Все пак, когато й предстои шоу на VS, Кели Гейл се опитва да намали содиума и захарта, които я карат да задържа вода и да се чувства подута и уморена. „Тогава приемам захар само от боровинките в закуската си, и в крайни случаи – от сурово шоколадово барче с кокос“, признава модела. Друга тайна за силен старт на деня (преди модно ревю, а и по принцип) е да си направи сутрешен тоник, който представлява комбинация от студена вода, 2 с.л. ябълков оцет, сока на 1 лимон, кайенски пипер и канела. Тази напитка забързва метаболизма й и я тонизира. Във фитнеса Кели залага на силовите тренировки, които често редува със скачане на въже, йога и пилатес.", "date": "2019.06.11", "title": " Очарователната Кели Гейл"}
{"url": "https://trud.bg/%d1%86%d1%81%d0%ba%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b8%d1%80%d0%bb%d0%b0%d0%bd%d0%b4%d1%81%d0%ba%d0%be-%d0%be%d1%81%d1%82%d1%80%d0%b8%d0%b5/", "text": "ЦСКА се подсили с още едно попълнение в предни позиции. От вторник част от клуба е ирландецът Греъм Кери, който парафира 2-годишен договор с „червените“. Офанзивният полузащитник идва от английския „Плимут“, където през изминалия сезон записа общо 49 мача, 6 гола и 13 асистенции. Веднага след успешно приключилите преговори, опитният футболист замина за лагера на тима в Тетевен и там ще се включи в следобедното занимание.  Кери действа на позициите като плеймейкър и ляво крило. Той е юноша на „Селтик“, но първите му успехи в мъжкия футбол идват с клубове, на които е преотстъпван в началото на кариерата си – става шампион с ирландския „Бохемиънс“ (2009) и печели Купата на лигата със шотландския „Сейнт Мирън“ (2013). Навършилият наскоро 30 години играч е обличал още екипите на „Хъдърсфийлд“ и „Рос Каунти“, преди да акостира в „Плимут“. В рамките на последните 4 сезона за този клуб, футболистът има впечатляващия актив от 197 срещи във всички надпревари, в които е вкарал 49 попадения и е изработил други 58.", "date": "2019.06.11", "title": " ЦСКА представи ирландско острие"}
{"url": "https://trud.bg/3-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d0%bf%d0%be%d1%87%d0%b8%d0%bd%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%bc%d0%b0%d0%b9%d0%ba%d0%b0-%d0%bc/", "text": "3-годишно дете е починало в неделя вечерта, след като майка му, при опит да паркира своя офроуд джип, го е прегазила. Нелепият инцидент е станал на паркинг в центъра на градчето Монблан, разположено в североизточната провинция Каталуния. По информация на местната полиция жената е заявила, че нито е видяла детето, нито е знаела къде точно е било застанало. На мястото на произшествието веднага пристигнали две линейки и хеликоптер, но усилията на медицинския екип да го реанимират не дали резултат и то издъхнало. Заради трагедията кметската управа в Монблан е взела решението да свали наполовина знамето на града и да обяви тридневен траур, съобщи „La Vanguardia“. По случая е започнало разследване под наблюдението на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " 3-годишно дете почина, след като майка му го прегази, докато паркира"}
{"url": "https://trud.bg/%d0%bf%d1%80%d0%b8%d1%8f%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bf%d0%b5%d1%82-%d0%b3%d0%be%d0%b4%d0%b8%d0%bd%d0%b8-%d1%84%d0%b5%d1%81%d1%82%d0%b8%d0%b2%d0%b0%d0%bb-%d0%b1%d1%8a/", "text": "Един проект на Весела (Сели) Райчинова за Дни на българскта култура в Израел Защо се връщаме отново и отново всяка година в края на май за Дните на българската култура в Израел, които създателката и вдъхновител на фестивала Весела (Сели) Райчинова, поетеса, преподавател, преводач, журналист и продуцент е нарекла „Българска душа на святата земя“? Наистина, тук има хора, почитатели, гости, творци и поклонници, които идват ежегодно, от самото начало, въпреки че, организаторката на тези празници на изкуствата, не престава да ни изненадва с нови участници – артисти и драматурзи, нашумели или по-малко известни, но уникално талантливи млади писатели и поети, художници, известни музиканти и танцьори, журналисти, каквато е и идеята на фестивала – да се интегрират различни видове изкуства и жанрове, както и участници от различни държави. Още от първото си издание, проектът се осъществява под егидата на кмета на град Бат Ям г-н Йоси Бахар и с подкрепата на Българското посолство в Държавата Израел, а Дните на българската култура, се превръщат в един истински празник за българите, живеещи в Израел, както и за другите славянски общности. Но най-ценното, което разбира човек още от първия път, е че тук се създава неповторима атмосфера на приятелство и творчески контакти между организатори, участници и гости, не само от България, но и от различни точки на света, които не само придават пъстра интернационалност на събитието, но обогатяват преживяванията с разкази, информация, даже с филми, които показват какво наистина се случва в държавите, в които живеят, какво правят българите по света за да съхранят традициите, словото, писмеността и националната ни култура и идентичност. И не само дните, нощите се оказват къси за интересните срещи и разговори, за неформални творчески четения и съвместно творчество, много смях и настроение. В Израел живеят около два милиона руски евреи, чехи, поляци и арменци, много украинци бягат от войната в Украйна, а българската общност наброява поне 50 000души. Българската общност в Израел поддържа и с радост очаква ежегодния фестивал „Българска душа на святата земя“. Самата Весела Райчинова разказва, че идеята за този фестивал е възникнала от друг фестивал, който се провежда всяка година в България, в град Пазарджик – „Израел, мой възлюбен“, организиран от голяма група почитатели на Израелската държава, история и култура. Традиционно вече, една голяма група, с ръководител Екатерина Тодорова, присъства и подкрепя фестивала в Бат Ям, в Израел. Откриването на фестивала „Българска душа на святата земя“ 2019 започна традиционно с откриване на изложба в Зала „Мендел“ в Тел Авив, Яфо. Тази година, изненадата за публиката на в областта на изобразителното изкуство, беше самостоятелната авторска изложба „Стъпки по пясъка на Святата земя“ (живопис, смесени и новаторски техники) на художничката, журналист и арт-експерт, д-р Райна Дамяни. Експозицията, съставена изцяло от 22 нови и нестандартни творби, уникално съчетали оригинални български шевици, през залез и картини, посветени на Марк Шагал, както и илюстриращи свещени знаци от историята и културата на България (Българската розетка) и Израел. Една изложба, изразяваща перфектно смисъла на Българската душа на святата земя. Главното събитие на първата фестивална вечер беше постановката „Любовта не може просто да отмине“, моноспектакъл на невероятно талантливия Симеон Владов, с режисьор и драматург популярният и многократно цитиран в социалните мрежи писател Радослав Гизгинджиев. Един уникален тандем, който завладя тотално публиката от първата секунда до самия край с невероятната сила на текста, посланията и превъплъщенията на Симеон Владов, който несъмнено е майстор на жеста и душевните състояния на героя. Адмирациите след това не стихнаха и за младия писател и драматург, авторът на бестселърите „Рай“, „Повече от любов“ и на много други книги, а също и поет, Радослав Гизгинджиев, когото Весела Райчинова представи и с последната му книга „Лепири: Между сянката и светлината “, роман, свързан с изследователския труд на автора, издаден в отделна книга за вампирите в народните песни и предания. Романът, от който не остана нито една бройка, а желаещи да я прочетат и притежават, имаше и в следващите дни, е нестандартна, невписваща се в представи и шаблони книга, в която посланията и мислите са достигнали такава неочаквана дълбочина и сензитивност, наистина огледало, „между сянката и светлината“, в което не само да се огледаш, но и да преминеш през него и да си зададеш въпроса: Кой е вампирът? Весела Райчинова (Сели) умело насочи вечерта към литературата и представи някои от специално поканените на фестивала наградени автори, с първи награди от литературния конкурс за поезия, разказ и есе „Небесни меридиани“, който се проведе миналата година. Голямата награда на конкурса, на името на големият българо-еврейски поет Мони Папо, кобеше връчена на една млада авторка, която живее, учи и работи в Ерфурт, Германия – Елена Живкова за разказа си „Балкани“. Елена, която е завършила българска филология и се оказа, освен писателка и много талантлива поетеса, загърбва журналистиката, за която е мечтала, но по думите и, не е за нея и завършва в момента образование за детска учителка, в което намира истинското си призвание, може би и по традиция от майка и, също учител по професия. Следващият, награден с първа награда за поезия млад автор, в неговата възрастова категория, Дилян Димитров, живее със семейството си и учи във Франция. Само на 23 години, носител на много литературни награди от конкусри, с изключително разнообразни области на интереси, образования и професии – литература, туризъм, фотография, с изключителен организаторски талант и общителен характер, в което се убедихме лично през следващите дни. С характерната си за интелигентен човек скромност, той акцентира не върху поезията и наградата си, а представи късометражен филм за най-голямото българско училище в Париж „Иван Вазов“, в което работи и неговата майка. Наистина, с гордост разказа как се работи и преподава там, въвеждането и на онлайн обучение за български деца, от целия свят и още много интересни факти. Бяха представени и другите две носителки на първи награди за поезия – Катя Кремзер, която живее и работи във Виена, но издава книгите си в България и Мина Карагьозова, поетеса от Хасково, която получи три награди от конкурса „Небесни меридиани“. Неочаквано за вечерта, певицата Елена, която живее в Гърция, изпълни нова авторска песен, като поздрав към поетесата Катя Кремзер, написана по нейния стих „Ще те погаля с поглед“ от стихосбирката „Пясъчна роза“, която беше представена миналата година. На сцената беше поканена и обичаната от всички журналистка Димитрина Кюркчиева от предаването „Арт-ефир“ по БНР, която участва още от самото начало във фестивала и като поет, и като журналист и вече се счита за част от организаторския екип. Българската публика и на двете вечери беше трогната и развълнувана от изпълненията на децата от вокалната формация „Южнячета“ от Хасково, които представиха хорово български народни песни и индивидуални изпълнения. Групата, водена от вокалния си ръководител Боян Митев е много популярна и в България, участници са в огромен брой фестивали и конкурси, носители на множество награди. Програмата продължи непринудено до късно, но присъстващите не бяха отегчени, напротив, много дълго и сърдечно разговаряха и се снимаха за спомен с участниците, нещо което е много характерно за хората тук – дългите раздели. Точно това се случи и с всички нас, които не се познавахме преди това – след тази вечер, вече бяхме приятели, научили един за друг и от сцената, и от разговори в една непринудена атмосфера, която самата Весела Райчинова създава на основата на равнопоставеност и приятелство, една от основните идеи на този форум. Като че ли от Бог събрани, групата на участниците продължи на следващия ден с посещение на Старо Яфо и пристанището, водени, по желание, от предпочитания гид на всички – колоритната Вивиан Леви, майка на Весела Райчинова и сестра на известния ни поп певец, преподавател и ментор в „Две капки вода“, Етиен Леви, който пристигна същия ден, след финала на състезанието в България, за да вземе участие в грандиозния концерт, предвиден за втората фестивална вечер. За концерта, не могат да се спестят суперлативите. Звезди, като Дони и Нети, познати вече на българската публика в Израел, бяха подготвили нов репертоар, специално за посещението си тук, изцяло на иврит, с еврейска музика. Обичаният от всички българи в Израел и невероятен изпълнител на български и на иврит, Етиен Леви, който освен собствения си рецитал, изпълни песни и с Дони, както и новия си дует с известния и у нас певец Ави Бенеди, който е голям приятел на България и често прави записи там, също и в дуети с български изпълнители. Ави Бенеди изпя за българската публика в Тел Авив повечето от най-известните си песни, на фона на техните видеоклипове, а в неформалните разговори по-късно вечерта разказа и историята си за музикалните контакти и изяви в България, за прекрасните впечатления от професионализма и таланта на българските певци. Тази година, за втори път слушахме невероятния глас на народната певица Петя Кенанска от Хасково, чийто репертоар и невероятно изпълнение, далеч надхвърлят типичната народна песен и се отличават с висок професионализъм и интернационално звучене. За нейното представяне на втората, концертна вечер на фестивала, прочетох възклицанието: „Ето, това казахме в Израел!“. Участваха още певицата Стефка Петкова, младата народна певица и гайдарка Мариана Маринова, балет „Цион“ от Стара Загора, както и обичаните от всички малки и млади изпълнители от вокалната формация „Южняче“. Никой от нас не усети и не съжали за късния час, в който се разделихме, по типичния за тук радушен и дълъг начин, въпреки, че за следващата сутрин, до която оставаха броени часове, беше предвидено рано тръгване за Йерусалим. За всеки от нас това свещено място притежава различни символи, значение и святост, но е единно, като желание да се поклоним на гроба и Голгота, където е бил разпънат Спасителя, да се помолим и на каменната плоча, където е било положено тялото му след това. Хората коленичат в молитви пред нея и освещават всичко, което носят за себе си, близки и познати. А след това, с безкрайно търпение се изчаква огромната опашка от туристи и поклонници, които искат да влязат и да се поклонят на самия Божи гроб. Останалата част на източен Йерусалим впечатлява с атмосферата на пъстрите магазини и пазари, където лесно можеш да се загубиш, а температурата навън гони 40 градуса по Целзий. Затова, последната ни спирка беше Стената на плача, мястото, където се отправят молитви, (от жени и мъже разделени), но както от дълбоко-религиозни ортодоксални евреи, така и от обикновените туристи, приготвили листчета с желанията си, които да оставят в някоя цепнатина на стената. За музеите в Йерусалим не остана време, а Гестиманската градина видяхме от прозореца на автобуса, но винаги е така – не може да се обхване и види всичко. Затова човек се връща тук при всяка възможност, за да открива за себе си историята, да разбере по-добре възникването на християнската религия и събитията, които я предхождат, да види с очите си съжителството на трите религии, да разбере по-добре защо тези хора са се събрали преди седемдесет и една години да възстановят земята си и да обединят народа си в съзидание и опазване на Светите за цялото човечество места. С времето, човек разбира и какво е да живееш в постоянно напрежение и заплаха от провокации и ракетни нападения, нещо с което са свикнали и не показват страха си, чувства се само една увереност, че държавата Израел трябва да съществува, те са я отвоювали и изградили само за този кратък период, превърнали са пустинните хълмове в райска градина и се счита за безусловно задължение да се полива и поддържа всичко, което е засадено. Минали са през войни, непризнаване и заплахи, което съществува и до сега, но населението живее с единственото желание за мир, уважение и разбирателство между хората и народите. Този древен народ – гонен, изтребван и изстрадал по времето на Холокоста и Втората световна война, не забравя болката от многобройните човешки жертви, но не показва омраза или враждебност към никого. Пази древните си знания и традиции, образованието е издигнато в култ и раждаемостта е висока, народ, който отстоява и мисли за бъдещето си. Много хора се възмущават от мерките за сигурност за влизане и излизане от страната. Но като разбереш, как и защо всички млади хора, включително и момичетата, минават три години военна служба и се учат в опасни за живота обстоятелства да отбраняват Родината и близките си от нападения, как някои от тях биват коварно убити, през прокопани с километри тунели, тогава започваш да разбираш и приемаш техните извънредни мерки за сигурност, но и да се учиш на тяхната отвореност към хората, толерантност и уважение. Да си дадеш сметка защо за всяка цивилизована държава в света отношението към евреите е пробен камък, както за политиците, така и за обществото.", "date": "2019.06.11", "title": " Приятелството – пет години фестивал „Българска душа на Святата земя“"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%be%d1%82%d0%ba%d1%80%d0%b8%d0%b2%d0%b0-%d0%ba%d1%80%d1%8a%d0%b3%d0%bb%d0%b0-%d0%bc%d0%b0%d1%81-2/", "text": "Утре от 10.00 часа на „Дондуков 2“ президентът Румен Радев ще открие кръгла маса на тема „Предстоящ избор на главен прокурор – критерии  и обществени очаквания“. За участие са поканени представители на неправителствения сектор – организации, имащи отношение към съдебната система и съсловни професионални  организации на юристи, съобщават от президентството. Кръглата маса е в продължение на поредицата от разговори, които президентът проведе с представители на съдебната и изпълнителната власт във връзка с критериите за избор и правомощията на следващия главен прокурор. Срещите целят да отговорят на обществените очаквания за прозрачна процедура за избор на следващ главен прокурор, която завършва с указ на държавния глава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Президентът Радев открива кръгла маса за избора на главен прокурор"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%81%d1%82%d1%80%d0%b5%d0%bc%d0%b5%d0%b6%d1%8a%d1%82-%d0%bd%d0%b8-%d0%b5-%d0%b4/", "text": "„До 1 седмица ще пристигне официалното предложение за F-16, което официално ще коментираме с тях”. Това обяви пред   военният министър Красимир Каракачанов. „Нашият стремеж е ясен – да купим най-добрия самолет за нашата изтребителна авиация”, каза още Каракачанов. „Не купуваме самолети само за да имаме самолети, не ги купуваме само за охрана на въздушното пространство, не ги купуваме само, за да правим авиошоу, купуваме авиация, която, не дай си Боже, може да се наложи да участва в бойни действия”, заяви Каракачанов. Вицепремиерът обясни още, че относно сделката има три големите въпроса. Първият е цената, както и оборудването и въоръжението на самолетите. Вторият е индустриалното сътрудничество, за което отговоря министерството на икономиката. Третият е начините на плащане, което е задачата на финансовото министерство. „Има вариант сумата да бъде депозирана на сметка, от нея ще се тегли при всеки етап от сделката”, коментира Каракачанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Министър Каракачанов: Стремежът ни е да купим най-добрия самолет за нашата изтребителна авиация\t"}
{"url": "https://trud.bg/%d0%b1%d0%be%d1%82%d0%b5%d0%b2%d0%b3%d1%80%d0%b0%d0%b4-%d0%bd%d0%b0%d0%b3%d1%80%d0%b0%d0%b6%d0%b4%d0%b0%d0%b2%d0%b0-%d0%b1%d0%b0%d0%bb%d0%ba%d0%b0%d0%bd-%d1%81%d1%8a%d1%81-100-000/", "text": "Огромна премия се готви да даде община Ботевград на баскетболния клуб „Балкан“, който миналия месец спечели мъжкото първенство на България. Ръководството на общинския съвет е внесло докладна записка с искане за отпускане на финансови средства на Баскетболен клуб „Балкан“ в размер на 100 000 лв.  „През спортно-състезателния сезон мъжкият баскетболен отбор на „Балкан“ постигна изключително високи резултати и сериозни успехи в представянето си както в европейските клубни турнири, така и в домашното първенство – гласи част от мотивацията. – Кулминацията бе спечелената шампионска титла от първенството на Националната баскетболна лига, пета в историята на клуба и първа след промените в обществено-икономически условия на страната.“  Предложението ще бъде разгледано на следващото заседание на съвета на 13 юни.", "date": "2019.06.11", "title": " Ботевград награждава „Балкан“ със 100 000 лв."}
{"url": "https://trud.bg/%d0%ba%d1%80%d0%b5%d0%bc%d1%8a%d0%bb-%d0%b8%d0%b4%d0%b5%d1%8f%d1%82%d0%b0-%d0%b7%d0%b0-%d1%81%d1%80%d0%b5%d1%89%d0%b0-%d0%bc%d0%b5%d0%b6%d0%b4%d1%83-%d0%bf%d1%80%d0%b5%d0%b7%d0%b8%d0%b4%d0%b5/", "text": "Идеята за възможна среща между президентите на Русия и САЩ на срещата на Г-20 в Осака виси във въздуха, защото Вашингтон не я е конкретизирал досега и не се води предметна дискусия по никакви канали, съобщи пред журналистите помощникът на Владимир Путин Юрий Ушаков, предава РИА Новости. „Що се касае до срещата с американците, какво мога да ви кажа: идеята за възможна среща между Путин и Тръмп в Осака в рамките на Г-20 виси във въздуха, но след като предложи това американската страна засега не конкретизира нищо и засега ние не обсъждаме конкретика по никакви канали – т.е. времето и мястото на провеждането, дневния ред“, заяви Ушаков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Кремъл: Идеята за среща между президентите Путин и Тръмп в Осака виси във въздуха"}
{"url": "https://trud.bg/%d1%81%d0%be%d0%ba%d0%be%d0%bb%d0%be%d0%b2-%d0%bf%d0%b0%d0%ba-%d1%81%d1%80%d0%b5%d0%b4-%d0%bb%d1%8a%d0%b2%d0%be%d0%b2%d0%b5%d1%82%d0%b5-%d1%81%d0%bb%d0%b5%d0%b4-2-%d0%b3%d0%be%d0%b4/", "text": "Цветан Соколов се завръща в националния отбор по волейбол след двегодишно отсъствие. Европейският клубен шампион с „Кучине Лубе“ (Чивитанова) ще се присъедини към „лъвовете“ за срещите от група 10 от Лигата на нациите във Варна този уикенд. В Двореца на културата и спорта гостуват отборите на Австралия, Япония и Италия, а освен диагонала в тима се завръщат още Теодор Тодоров, Владислав Иванов и Мартин Атанасов. Те получиха по-дълга почивка от селекционера Силвано Пранди и пропуснаха първите два турнира от надпреварата. Четиримата влизат на местата на Велизар Чернокожев, Валентин Братоев, Мартин Иванов и Николай Колев.  Очаква се на линия да е и Тодор Скримов, който получи контузия по време на турнира в Китай.  „Честно казано, в досегашните мачове се представихме доста неубедително, дори зле – призна Пранди при завръщането от Китай. – Отдавам го до голяма степен на тежките пътувания и голямата часова разлика. Тези шест мача ми бяха достатъчни, за да направя своите оценки и на кого бих могъл да разчитам в бъдеще. Със сигурност сега във Варна ще имаме малко по-друго лице, ще излезем по-категорични в срещите.“  Промените в отбора ще продължат и за следващия турнир в Бразилия идната седмица.", "date": "2019.06.11", "title": " Соколов пак сред „лъвовете“ след 2 години"}
{"url": "https://trud.bg/%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b8-%d0%b4%d0%b0-%d0%bf%d0%be/", "text": "Председателят на Народното събрание Цвета Караянчева изрази подкрепата на България за усилията, които Косово полага за интегриране в Европейския съюз. Тя разговаря с председателя на парламента на Република Косово Кадри Весели, който е на посещение в София. Това съобщиха от пресслужбата на НС. България ще продължи да подкрепя и подпомага усилията на всички страни от региона на Западните Балкани, които желаят да станат част от ЕС, заяви Цвета Караянчева. Тя припомни, че тази тема беше сред основните акценти по време на първото за България председателство на Съвета на ЕС през 2018 г. Ние сме готови да окажем помощ на страните от региона, защото знаем колко е труден процесът на интеграция и колко е важно да можеш да разчиташ на приятелска подкрепа, подчерта председателят на Народното събрание. Председателят на парламента на Република Косово Кадри Весели изрази благодарност към България за подкрепата, която оказва на Косово и посочи, че страната ни е успяла да привлече вниманието към темата за присъединяването на страните от Западните Балкани към ЕС. Членството в ЕС е стратегически приоритет за Косово, знаем, че изпълнението на тази цел е свързано с редица предизвикателства, но сме готови да предприемем необходимите действия, добави той. Благодарим на България за оказаната подкрепа и се надяваме тя да продължи да ни подпомага и занапред, подчерта Кадри Весели. Сред обсъдените теми бяха възможностите за задълбочаване на сътрудничеството между парламентаристите от двете страни. Особена роля в него трябва да имат народните представители от групите за приятелство в двете законодателни институции, които могат да способстват за развитието и разширяването на сътрудничеството в различни области, подчерта Цвета Караянчева. Председателят на Народното събрание Цвета Караянчева подари на своя косовски колега почетен плакет на българския парламент, посветен на 140-ата годишнина от Учредителното събрание и приемането на Търновската конституция, и му показа пленарната зала на Народното събрание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Караянчева: България ще продължи да подкрепя усилията на Косово за присъединяване към ЕС"}
{"url": "https://trud.bg/%d1%82%d1%80%d0%b8%d0%bc%d0%b0-%d0%bc%d0%be%d1%80%d1%8f%d1%86%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f-%d0%bd/", "text": "Трима моряци загинаха при експлозия на руски танкер в търговското пристанище на дагестанската столица Махачкала на Каспийско море, съобщи БНТ. Други трима са в болница, включително един с 95% изгаряния. На борда е имало общо 12 души. Инцидентът е станал при източване на петролни продукти. В машинното отделение и избухнала газовъздушна смес. Последвалият пожар е локализиран, но борбата с огъня е затруднена от високата температура в машинното отделение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Трима моряци загинаха при експлозия на руски танкер в Каспийско море"}
{"url": "https://trud.bg/%d0%bd%d0%be%d0%b2%d0%b8-%d0%bc%d0%b5%d1%80%d0%ba%d0%b8-%d1%81%d1%80%d0%b5%d1%89%d1%83-%d0%be%d0%bf%d0%b0%d1%81%d0%bd%d0%b8-%d0%b3%d1%80%d0%be%d0%b1%d0%b8%d1%89%d0%b0/", "text": "Катафалките – само с охладителни системи Здравното министерство въвежда промени в наредбата за изискванията към гробищните паркове, които ще намалят опасността от зарази, идващи от покойниците. Въвеждат изисквания за катафалките, ковчезите, местата за покойници и др. Погребване извън гробищен парк ще се допуска само по изключение. То ще става само на терени извън урбанизираната територия на населените места, върху които има изградени сгради за извършване на богослужение. Мярката цели премахване на възможността да бъдат образувани нерегламентирани гробищни паркове в жилищни райони. Към момента т.нар. погребение по заслуги става с решения на общинските съвети без да има ясни изисквания къде може да се извършва то. Такива погребвания водят до риск от замърсяване и влошаване качеството на питейната вода в населените места, тъй като много често се извършват над водопреносната им мрежа, пише в мотивите към наредбата. Чрез почвата живи организирми могат да попаднат по кожата на хората и в растенията. В нея могат да преживяват с години микроорганизми, причиняващи тетанус, антракс, ботулизъм и др. Според новите изисквания, транспортните средства за погребения трябва да имат техника за отчитане на температурата в товарния сектор и специализирани охладителни системи, когато ще се използват за пренасяне на покойници извън страната или до друго населено място. Прецизират се и разпоредбите, свързани с изискването за третиране на почвата, ковчезите и контейнерите, с който ще се пренасят и погребват тленните останки, с подходящи биоциди. Има и текстове за ползването на специално работно облекло от погребалните служители и изисквания за обработването на почвата с подходящи биоциди при погребване на останките на починал от заразно заболяване човек. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Нови мерки срещу опасни гробища\t"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d0%b4%d0%b5%d0%b2%d0%b5%d1%82-%d0%be%d1%82-%d0%be%d0%b1%d0%b2/", "text": "Апелативният специализиран наказателен съд потвърди изцяло определението на първоинстанционния съд от 3 юни 2019 г., с което бяха задържани под стража девет от десетимата обвинени от Специализираната прокуратура за участие в организирана престъпна група за рекет и разпространение на наркотици в Монтана и регион. Това съобщиха от пресслужбата на държавното обвинение. Сред задържаните е ръководителят на групата  . По искане на обвинението на десетия от групата бе определен „Домашен арест“ заради влошено здраве. Участниците в престъпното сдружение бяха задържани в Монтана и София на 30 май 2019 г. при операция на Специализираната прокуратура, ГДБОП и ГДНП. Претърсени бяха десетки адреси и автомобили. При действията по разследването на три адреса бяха намерени и иззети различни по количество и вид наркотици и над 20 000 лева в брой. В къщата на ръководителя Мартин Антов бяха открити мачете и брадва, а в колата му – метална палка. Определението на Апелативния специализиран наказателен съд е окончателно и не подлежи на обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Спецсъдът остави в ареста девет от обвинените за рекет и наркотици в Монтана"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b8%d0%bd%d1%81%d0%bf%d0%b5%d0%ba%d1%82%d0%b8%d1%80%d0%b0-%d0%bd%d0%be%d0%b2%d0%b8-%d0%b6%d0%bf-%d1%83%d1%87%d0%b0%d1%81%d1%82%d1%8a%d1%86/", "text": "Локомотивът, с който , е наета от частна компания, научи „Труд“. Красивата червена машина Siemens с логото на австрийските железници OBB (Österreichische Bundesbahnen), която предизвика интереса и на ентусиастите от специализираните групи във фейсбук, е предоставена от български частен превозвач, опериращ в сферата на товарния транспорт, за да не се натоварва графикът на държавната БДЖ, която и без това изпитва недостиг на локомотиви. Въпросният локомотив е използван и при предишни инспекции. С него министър-председателят, придружен от министъра на транспорта, информационните технологии и съобщенията Росен Желязков, министъра на финансите Владислав Горанов и вицепремиера Томислав Дончев, провери работата пополагането на нов железен път по отсечката София-Елин Пелин, Скутаре-Оризово и огледа ремонтираната гара Пазарджик, гара Тодор Каблешков и гара Белозем. Общо 400 км железопътна инфраструктура ще бъде модернизирана по текущите проекти. Така ще се постигне намаляване на времето за пътуване между София и Пловдив до 1 час и 10 минути. След завършването на отсечката, влаковете по нея ще се движат със 160-200 км/ч. В настоящия програмен период се работи по рехабилитацията на 30 жп гари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Премиерът инспектира нови жп участъци с частен локомотив"}
{"url": "https://trud.bg/%d0%be%d1%82-%d0%b4%d0%bd%d0%b5%d1%81-%d1%81%d1%80%d0%b5%d1%89%d0%b0-%d0%bd%d0%b0-%d0%bf%d0%be%d0%b3%d0%bb%d0%b5%d0%b4%d0%b8-%d0%bd%d0%b0-%d0%bc%d0%be%d1%81%d1%82%d0%b0-%d0%bd%d0%b0/", "text": "На Моста на влюбените със съдействието на Софийска община бе открита уникалната фотозложба „Среща на погледи”. Тя е създадена по повод на Шестия световен конгрес на информационните агенции, който се провежда в София от 13 до 15 юли и чийто домакин е БТА. В изложбата участват агенции от 55 държави с фотографии на тема културната идентичност днес и мястото на религията и изкуството в нея. „Въпреки, че сякаш светът отдавна е „разомагьосан” и имаме усещането, особено в Европа и Америка, че нашето време е на рационализъм и атеизъм, религиозният плам продължава да разпалва надежди и войни, да сплотява общностите и да крепи морала им. И изкуството като религиите е „авариен изход” за човека – от баналността на всекидневието му, от принудите на историята, от посредствеността и насилието. И е твърде печално, когато то, докато ни спасява, на свой ред трябва да бъде спасявано, какъвто мотив също присъства във фотографиите”, казва доц. Георги Лозанов, който заедно с Иво Хаджимишев са куратори на изложбата. В своята цялост тя представя пърстрата мултикултурна картина на съвремения свят.  ", "date": "2019.06.11", "title": " От днес „Среща на погледи“ на Моста на влюбените"}
{"url": "https://trud.bg/%d0%bc%d0%b2%d1%80-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d1%86%d0%b5%d0%bd%d1%82%d1%80%d0%b0%d0%bb%d0%bd%d0%b0-%d0%b6%d0%bf-%d0%b3%d0%b0%d1%80%d0%b0-%d0%b2-%d1%81%d0%be%d1%84%d0%b8/", "text": "Рутинни проверки текат на Централна жп гара София след телефонна заплаха, съобщиха от пресслужбата на Министерство на вътрешните работи. Към 18.30 часа днес на телeфон 112 е получено злоумишлено телефонно обаждане за района на Централна жп гара в София. Веднага към мястото са насочени специализирани екипи. Предприемат се стандартни процедури в района и действия за изясняването на сигнала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " МВР проверява Централна жп гара в София след телефонна заплаха"}
{"url": "https://trud.bg/%d1%8e%d0%bd%d0%ba%d0%b5%d1%80-%d0%b5%d1%81-%d0%bd%d1%8f%d0%bc%d0%b0-%d0%b4%d0%b0-%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f-%d0%bf%d0%be%d0%b2%d0%b5%d1%87%d0%b5-%d0%b7%d0%b0-%d0%b1%d1%80/", "text": "Брюксел няма да преговаря за нова сделка за Брекзит независимо от това кой ще наследи Тереза Мей като премиер на Великобритания, заяви Жан-Клод Юнкер, цитиран от консервативното британско издание The Telegraph, което намира в това изказване намек за предстоящо излизане на Великобритания от Европейския съюз без споразумение. Вестникът посочва, че всички кандидати за поста председател на Консервативната партия обещават да опитат да предоговорят сделката за Брекзит със Съюза, която включва резервен план за ирландската граница. Фаворитът, Борис Джонсън, увери, че Обединеното кралство ще излезе от ЕС без сделка, освен ако договорът не бъде предоговорен преди крайния срок на 31 октомври. „Няма да има преговори“, заяви председателят на Европейската комисия на мероприятие в Брюксел.  „Това не е договор между Тереза Мей и Юнкер, това е договор между институции“, констатира той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Юнкер: ЕС няма да преговаря повече за Брекзит, независимо от това кой е премиер на Великобритания"}
{"url": "https://trud.bg/%d1%88%d0%ba%d0%be%d0%bb%d0%b0-%d0%b7%d0%b0-%d0%ba%d0%b0%d1%81%d0%ba%d0%b0%d0%b4%d1%8c%d0%be%d1%80%d0%b8-%d0%be%d1%82%d0%b2%d0%b0%d1%80%d1%8f-%d0%bd%d1%8e-%d0%b1%d0%be%d1%8f%d0%bd%d0%b0/", "text": "Търсят се всякакъв тип хора Школа за каскадьори отваря в края на юли „Ню Бояна филм студиос”, обяви изпълнителният директор Ярив Лернер. „Имаме голям недостиг на жени каскадьори,“ обясни г-н Лернер, тъй като във филмите напоследък жените имат все по-голямо участие.” Ярив Лернер подчерта, че в киноцентъра не търсят само млади хора с идеални пропорции, а всякакви типажи. „Представете си една сцена, в която кола се забива в супермаркет и се разлетяват купувачи. Нали ако всичките приличат на фотомодели, това моментално ще отблъсне зрителя като нереалистично. Затова ни трябват и пълни, и слаби, и възрастни, и млади.” Все пак той допълни, че при каскадите в Бояна поставят сигурността на първо място. „Въпреки че каскадьорската работа е доста добре платена, мотивацията на тези, които идват при нас, не бива да са парите. Нито жаждата за адреналин. Трябват ни разумни хора, които търсят интересната, разнообразна работа и обичат това, което ще правят.” Курсът за каскадьори ще започне през юли. Желаещите трябва да следят сайта на „Ню Бояна имидж”, където ще има обява първо за подготвителен курс, който ще се казва „Fit For Film”. В него бъдещите каскадьори ще се подготвят физически всеки ден от 19 до 20 ч. След това ще бъдат обявени и специализираните курсове за различни видове каскади – бой с мечове, каскади с коли, с огън и т.н.", "date": "2019.06.11", "title": " Школа за каскадьори отваря „Ню Бояна”\t"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d0%b8-%d0%bf%d1%80%d0%be%d0%b2%d0%b5%d1%80%d0%b8%d1%85%d0%b0-%d1%82%d1%80%d0%b8-%d0%ba%d1%8a%d1%89%d0%b8-%d0%b7%d0%b0-%d0%b3%d0%be%d1%81%d1%82%d0%b8-%d0%b2/", "text": "Експерти на Министерство на земеделието, храните и горите и Държавен фонд „Земеделие“ извършиха три проверки на проектни предложения, подадени чрез МИГ „Минерални бани-Черноочене“. Два от обектите са в с. Минерални бани, а другият е в с. Паничково, съобщиха от пресслужбата на МЗХГ. Проверките целят да се установи на място дали обектите, които кандидатстват за финансиране, работят по предназначение и дали съответстват на исканата от кандидата инвестиция по проекта. Резултатите от тези три проверки ще бъдат предадени с доклад на Държавен фонд „Земеделие“, след което ще бъдат разгледани и вероятно одобрени. Първата проверка бе на кандидат, подал проектно предложение за преустройство и смяна на предназначение на съществуващ семеен хотел, в център за обучение за кадри в сферата на туризма. Обектът се намира в с. Минерални бани. Стойността на исканата субсидия е в размер на 142 666 лв. Собственичката на обекта изрази надежда, че сградата ще се превърне в център за професионално обучение по 20 професии за хора от региона. „Туризмът в с. Минерални бани се развива и има нужда от нови работници“, каза собственичката на обекта. В проекта са заложени инвестиции за изолация на къщата, смяна на покрива, обзавеждане на кабинетите и една голяма зала за обучение. Вторият подаден и одобрен от Местната инициативна група проект е за интегрирано предоставяне на услуги в туризма и спорта – изграждане на басейн за възрастни хора и деца. Субсидията е на обща стойност от 193 894 лв. Двете къщи за гости са изградени по ПРСР 2007-2013г. и сградите се използват по предназначение. При проверката се установи, че двете къщи са посещавани от туристи. През последните три години има реализирани по около 2000 нощувки, за което по време на проверката бяха предоставени регистри и попълнени декларации. Проектът е в процес на мониторинг от ДФЗ. Проектното предложение за изграждане на басейн с прилежащи помещения е с цел подобряване на туристическите услуги, които се предоставят от двете къщи. На територията на МИГ ,,Минерални бани-Черноочене” беше проверен и още един проект. Той е за изграждане на къща за гости -център за настаняване на възрастни хора. Предвидени по проекта са строително-монтажни дейности, като стойността на исканата от бенефициента субсидия е в размер на около 100 000 лв. Представител на архитектурно бюро, изготвил проектната документация за инвестиционния проект заяви, че на терена ще бъдат простроени три къщи за гости, като от страна на бенефициента се иска субсидия само за една от къщите. Предстои да бъдат проверени още 7 от общо  , кандидатствали за развитие на туристически дейности. Поредността им се определя от медиите. Проверените днес обекти бяха подадени от БНР. Проверките и резултатите от тях се излъчват на живо във фейсбук страницата на министър Танева и могат да бъдат гледани тук: https://www.facebook.com/desitanevagerb/. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Експерти провериха три къщи за гости в Хасковско"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82-%d0%b7%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%be%d1%82%d0%be-%d0%b7%d0%b0-%d1%82%d0%b5%d1%80%d0%be%d1%80%d0%b8%d0%b7%d1%8a%d0%bc-%d0%bc/", "text": "Политологът и съавтор на книгата „Ислямска държава“ Татяна Дронзина коментира пред  , че радикализираното момче от Пловдив има път назад. 16-годишен ученик е обвинен за тероризъм. Според службите той е вербуван от групировката „Ислямска държава“. Според нея той не е преминал границата и не е извършил насилие. Тя смята обаче, че е имал намерение да убива. „Защото човек, който не смята да го прави, не държи 15 кг взривни вещества у дома си, не държи символи на ИДИЛ, която превърна милиони хора в бежанци и изби хиляди. Но то има път назад, защото не е извършило насилие,“ заяви Дронзина. Специалистът бе категорична, че не е било добра идея случаят с момчето да се разгласява. Тя обясни, че според нея в интернет се вербуват кандидат-джихадисти, истински – само на живо. Експертът не изключи възможността да има вербовъчна мрежа у нас и да са се срещали и на живо. „Фразата ‘Точно с мен няма да се случи“ е лоша защита срещу радикализацията и тероризма, ние сме част от НАТО и ЕС“, коментира Дронзина. Според нея трябва да има безплатна линия, която да помага на родители, чиито деца са се сблъскали с радикализация, за да имат специализирана помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Експерт за задържаното за тероризъм момче от Пловдив: Имал е намерение да убива"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-420/", "text": "Докога ще се търпят недъзите в българския футбол? Препечатваме тази статия на Тодор Живков в „Работническо дело” от 13 юни 1970 г., която звучи достоверно и днес.           „Биволъ“ си е напазарувал евтини имоти по същата схема като „Апартаментгейт“ Публикуваме и трите нотариални акта, с които „Труд“ разполага.           Българският прът в колелото на ПЕС Да предложиш на структурите братоубийствена война в навечерието на избори е голяма грешка – статия в dutchnews.               Притесненията на министър Каракачанов Да си сложиш подписа под 2 млрд. лв. народни пари, не е лесно решение – коментар на Спирдон Спирдонов.           Големият брат Силует на отиващия си посланик на САЩ в България Ерик Рубин.           Не сме земя на гейове, но ги има „Педераст“ тръгва от капитализма и се утвърждава през социализма заедно със съкратената форма „педал“ – „Легенди и истини в българската история“ с Росен Тахов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Вижте акцентите в броя на вестник „Труд“ в сряда, 12 юни 2019"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d1%81%d0%b2%d0%b5%d1%82%d1%8a%d1%82-%d0%bf%d1%80%d0%b5%d0%b6%d0%b8%d0%b2%d1%8f%d0%b2%d0%b0-%d0%b4%d1%8a%d0%bb%d0%b1%d0%be%d0%ba%d0%b0-%d0%ba%d1%80%d0%b8%d0%b7/", "text": "Светът преживява дълбока криза и може да е на ръба на война, каза днес френският президент Еманюел Макрон, цитиран от Ройтерс. „Мисля, че хаосът е тук. И мисля, че е отговорност на нашето поколение не да чакаме нова война, а да гледаме света такъв, какъвто е“, заяви Макрон в реч по случай стогодишнината на Международната организация на труда (МОТ) в Женева. „Смятам, че днес ние сме на ръба до време на война, ако не се погрижим. И тази война присъства в нашите демокрации – това е дълбоката криза, през която преминаваме. Можем да изберем да ходим в просъница. Но ако искаме истински напредък, е необходимо да поемем някои сериозни ангажименти“, каза той. Макрон призова за всеобща социална защита и компенсация за хората, чието препитание е заплашено от технологичните и климатичните промени. Според него неравенството подхранва авторитаризма. Избирателите си казват – „демокрацията не ни защитава от неравенството, причинено от обезумелия капитализъм, затова нека да затворим границите си, да построим стени и да напуснем многостранния подход“, заяви той, очевидно критикувайки американския президент Доналд Тръмп. Макрон, който се представя за лидер на либерално движение, противопоставящо се на възхода на крайната десница в Европа, призова за глобални усилия във връзка с опасностите от неравенството, безконтролните технологии и климатичните промени. Неговата реч продължи 44 минути, доста по-дълго от изказванията на други лидери, говорили на събитието, включително руския министър-председател Дмитрий Медведев и германската канцлерка Ангела Меркел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Макрон: Светът преживява дълбока криза и може да е на ръба на война"}
{"url": "https://trud.bg/%d0%be%d1%82%d0%b2%d0%be%d0%b4%d0%bd%d1%8f%d0%b2%d0%b0%d1%82-%d1%81-%d0%bf%d0%be%d0%bc%d0%bf%d0%b8-%d0%b4%d0%b2%d0%be%d1%80%d0%be%d0%b2%d0%b5-%d0%b2-%d1%85%d0%be%d1%82%d0%bd%d0%b8%d1%86%d0%b0/", "text": "70 литра на квадратен метър са се изсипали над великотърновското село Хотница за 40 минути в нощта срещу вторник. Продължава отводняването на засегнатите дворове на 12 къщи, работят три помпи, осигурени от Регионална дирекция „Пожарна безопасност и защита на населението“. С багери, фадроми и строителна техника продължава разчистването на наносите и прокопаването на урви за отвеждане на водата. Кметът на община Велико Търново Даниел Панов лично ръководи и координира дейностите в селото. Заедно с кмета на селото Десислав Йорданов и с експерти от дирекция „Строителство и устройство на територията“ той обходи всички седем улици, пострадали от водата. Панов посети и засегнатите частни имоти. На трите най-пострадали отсечки ще бъде насипана фракция. За възстановяването на инфраструктурата, канавките и за ново отводняване ще сезираме комисията за бедствия и аварии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Отводняват с помпи дворове в Хотница\t"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-212-%d0%bf%d0%b8%d1%8f%d0%bd%d0%b8-%d0%b8-48-%d0%b4%d1%80%d0%be%d0%b3%d0%b8%d1%80%d0%b0%d0%bd%d0%b8-%d1%88%d0%be%d1%84%d1%8c%d0%be%d1%80%d0%b8-%d0%b2-%d0%b0/", "text": "20807 водачи са проверени по време на последната операция за употреба на алкохол, наркотични вещества и техните аналози. Тя се проведе в седмицата от 3 до 9 юни и бе организирана по линя на Европейската мрежа на службите на Пътна полиция – TISPOL, съобщиха от пресслужбата на МВР. По време на проверките е установено, че 212 водачи са употребили алкохол, а 48 са управлявали след употреба на наркотични и упойващи вещества. За сравнение, при проведената последна подобна операция през месец декември 2018 година, проверените водачи са били 19624, установените случаи на употребили алкохол са били 204, а 42 са управлявали МПС след употреба на наркотични вещества и/или техните аналози. По време на операцията екипите са установили още 286 нарушения за управление на моторно превозно средство без задължителната застраховка Гражданска отговорност. На 480 водачи са отнети свидетелствата за управление на МПС заради неплатени в предвидения от закона срок, от екипите са връчени 3100 електронни фишове на водачи и 237 на техни спътници. При проверките от екипите са открити 9 издирвани лица, установени са и 2 случая на превозване на крадени стоки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Спипаха 212 пияни и 48 дрогирани шофьори в акция на TISPOL"}
{"url": "https://trud.bg/%d0%bc%d0%be%d1%80%d0%bc%d0%be%d0%bd-%d0%bc%d0%b8%d0%bb%d0%b8%d0%be%d0%bd%d0%b5%d1%80-%d1%82%d1%8a%d1%80%d1%81%d0%b8-%d1%81%d1%8a%d0%bf%d1%80%d1%83%d0%b3%d0%b0-%d1%81-%d0%be%d0%b1%d1%8f%d0%b2%d0%b0/", "text": "Мормон милионер от щата Юта реши да открие любовта по много нетрадиционен начин, като публикува обява за съпруга върху билборди в щата, предават от Oddity Central. Името на американския богаташ остава скрито, а от дамите, борещи се за сърцето му, се иска да се явят на прослушване, описано като „ексклузивно VIP събитие“, на което ще се реши коя е щастливката. До момента хиляди жени са се свързали с агенцията за запознанства, представляваща тайнствения милионер. Всички кандидатки са попълнили анкета, в която е трябвало да опишат телата си и да отговорят на множество въпроси, свързани с религията им. Агентката Ерин Шуц, работеща с милионера, го описва като мъж между 30 и 45 години, който е изпробвал всички традиционни начини за запознанство и затова е рискувал с билборда. Въпреки че датата, обявена за среща с мормона милионер бе на 7-ми щни, от агенцията приканват всички дами, неуспели да кандидатстват, да се включат, за евентуални бъдещи подобни кастинги.", "date": "2019.06.11", "title": " Мормон милионер търси съпруга с обява върху билборд"}
{"url": "https://trud.bg/%d1%88%d1%83%d0%bc%d0%b5%d0%bd-%d1%81%d1%82%d0%b0%d0%b2%d0%b0-%d1%82%d1%80%d0%b8%d0%b4%d0%bd%d0%b5%d0%b2%d0%bd%d0%b0-%d1%81%d1%82%d0%be%d0%bb%d0%b8%d1%86%d0%b0-%d0%bd%d0%b0-%d1%80%d0%be%d0%ba%d0%b0/", "text": "От 14 до 16 юни Шумен е домакин на Рок фест. В него ще се включат 15 български и чуждестранни групи, всяка вечер на сцената на парк „Студентски“ ще свирят по пет банди. Програмата на рок феста бе представена от организаторите от Сдружение „Рок Общество“ във вторник. Фестивалът се провежда с финансовата подкрепа на Община Шумен, която го финансира с 25 000 лв. Организаторите обещават феста да се превърне в празник на рок музиката, ще има по нещо за всички възрасти, включително и за 70+. Специални гости на събитието ще бъдат групите Dark Blue Inc. и Saints ‘N’ Sinners. За първи път тази година ще има битка между български рок банди – „Battle of BG bands” в петъчната вечер. За аплодисментите на публиката ще се борят групите Terravore, Enthronement, Revolutions Per Minute, The A.X.E Project, Headmaster. Програмата ще завърши с изпълнения на Черно фередже.  Оформени са и места за разполагане на палатки, както и паркоместа за зрителите с автомобили. Концертите ще са от 18 до 23 часа. На сцената в събота ще се качат Бараби Блус Бенд, Стенли, Urban Grey, победителят от битката между българските групи и Dark Blue Inc. Във втората фестивална вечер ще участват СприМа, Lost Sensation, Day of Execution, Fat White Chiefs и Saints ‘N’ Sinners.  В първия ден от фестивала входът е свободен. За следващите два дни еднодневният пропуск е 15 лв., а двудневният – 25 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Шумен става тридневна столица на рока\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d1%8a%d0%b6-%d0%be%d0%b1%d0%b5%d0%b7%d0%be%d0%b1%d1%80%d0%b0%d0%b7%d0%b8%d0%bb-%d0%bb%d0%b8%d1%86%d0%b5%d1%82%d0%be-%d0%bd%d0%b0-%d0%b6/", "text": "По искане на Районна прокуратура – Сливен, съдът задържа под стража Атанас Н. Той е обвинен за това, че на 09.06.2019 г. в гр. Сливен, е причинил средна телесна повреда, в условията на домашно насилие, изразяваща се в обезобразяване на лицето на жена – престъпление по чл.131, ал.1, т.5а, вр. чл.129, ал.1, вр. ал.2 от НК. Това съобщиха от пресслужбата на държавното обвинение. Според прокурора, налице е обосновано предположение за това, че Атанас Н. е извършил престъплението, в което е обвинен. Представителят на държавното обвинение е категоричен, че обвиняемият може да се укрие или да извърши ново престъпление. Съдът прие мотивите на прокурора и задържа под стража Атанас Н. Определението на Районен съд – Сливен може да бъде обжалвано пред Окръжния съд в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.11", "title": " Задържаха мъж, обезобразил лицето на жена в Сливен"}
