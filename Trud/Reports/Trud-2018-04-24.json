{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%b2%d1%8a%d0%bd%d1%88%d0%bd%d0%b8%d1%82%d0%b5-%d1%80%d0%b0%d0%b1/", "text": "Германският министър на външните работи Хайко Маас обвини сирийския лидер Башар Асад в “безчовечно поведение” в реч в ООН, предаде ДПА. Маас произнесе втората си реч в Обединените нации в рамките само на няколко седмици. Берлин се опитва да засили позициите на кандидатурата си за място в 15-членния Съвет за сигурност на ООН преди изборите за заемането му на 8 юни. Германия отказа да се присъедини към САЩ, Великобритания и Франция във военните им удари по Сирия заради предполагаемата химическа атака в Дума, последното предградие на Дамаск, което още беше под контрола на бунтовниците. Тя обаче изрази политическа подкрепа за решението им. “Безчовечното поведение на режима на Асад е посегателство срещу основните ценности на международната общност”, каза Маас. “Не бива да си затваряме очите за това. Погазванията на фундаментални норми на международното право не може да остават безнаказани.” Той добави, че безизходната ситуация в Съвета за сигурност на ООН “крие опасно предизвикателство за способността на международната общност да действа”. Германия, Белгия и Израел се съревновават за две места в съвета, запазени за западноевропейски и други страни. На изборите през юни ще бъдат избрани общо пет страни, които да влязат в него като непостоянни членки за срок от две години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Германският министър на външните работи нарече Асад “безчовечен” в реч в ООН"}
{"url": "https://trud.bg/%d0%b7%d0%b5%d0%bb%d0%b5%d0%bd%d0%b8%d1%82%d0%b5-%d0%bf%d0%b0%d0%ba-%d0%bb%d1%8a%d0%b6%d0%b0%d1%82-%d1%82%d0%be%d0%b7%d0%b8-%d0%bf%d1%8a%d1%82-%d0%b7%d0%b0-%d0%ba%d0%be/", "text": "Няма защитени растителни видове в частния имот край плажа „Корал“ в община Царево – това отговориха след официално запитване на „Труд“ от Министерството на околната среда и водите. Повод за въпросите на вестника бе поредният „скандал“, сътворен от „зелените“ в края на миналата седмица. Тогава „еколозите“ организираха протест в района на „Корал“, заради заграден частен имот, който се намира зад плажа. По подобен начин „природозащитниците“ няколко месеца лъгаха цяла България, че ще се застроят 48% от НП „Пирин“. А по-късно сами признаха, че става дума за ски писти само в 2 на сто от парка. Сега прилагат същата схема за „Корал“. Този път лъжата на „зелените“ е, че в парцела, закупен от испанската мега компания „Ибердрола Груп“ за 40 милиона лева, има блатни кокичета, които са защитен вид. Отделно „природозащитниците“ наложиха мнението, че става въпрос за защитена територия.  Нито едно от тези неща не е вярно, видно от отговора на МОСВ. Оттам са категорични, че имотът, в който „Ибердрола Груп“ ще строи еко селище по всички екологични световни стандарти, не е в защитена територия. Относно другата манипулация на „зелените“ – че има блатно кокиче в парцела, от ековедомството отговарят следното:  „В MОСВ, респективно в РИОСВ-Бургас няма данни за наличие на блатно кокиче (Leucojum aestivum L.) и защитени видове растения в конкретния имот“. „Зелените“ дори поставиха безумното искане държавата да откупи имота от „Ибердрола Груп“, тоест от парите на данъкоплатците да се дадат поне 40 милиона лева. Всъщност истината е, че на „Корал“ „еколозите“ стоят по цяло лято без пари, като след себе си оставят тонове боклук.  От „Ибердрола Груп“, чийто годишен оборот е 32 милиарда евро,   В нея те обясниха, че откакто са собственици на имота, той нерегламентирано се ползва от туристи, които на практика го унищожавали. От фирмата всяко лято чистели купчините отпадъци, оставени от къмпингуващите, като тази година решили вече да сложат ограда.", "date": "2018.04.24", "title": " „Зелените“ пак лъжат, този път за „Корал“\t\t\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b2%d1%83%d1%87%d0%b8%d1%87-%d0%b1%d0%bb%d0%b0%d0%b3%d0%be%d0%b4%d0%b0%d1%80%d1%8f-%d0%bd%d0%b0-%d0%bf%d1%80%d0%b5%d0%bc%d0%b8%d0%b5/", "text": "Благодаря на премиерите на България, Гърция и Румъния за подкрепата по пътя ни към Европа. Това каза сръбският президент Александър Вучич по време на пресконференция след  Съвета за сътрудничество на високо равнище между Сърбия, България, Гърция и Румъния в Букурещ. „Днес имаме конкретни разговори и изводите са, че ще създадем съвместна работна група, която ще бъде на транспортните и комуникационните ни министри, за да могат да конкретизират проектите, които дискутирахме днес. Трябва да работим изключително бързо“, заяви той. Вучич поясни, че Сърбия има увеличен стокообмен с Румъния, България и Гърция и увеличение на туристопотока. „Вярваме, че тези четиристранни срещи са изключително важни. Ние сме единствената страна, която не е членка на ЕС все още, затова ни е важна подкрепата на Румъния, България и Гърция по пътя към ЕС“, заяви той. По думите му на срещата са разговаряли за магистралата към България, за финализиране и на сегмента за магистрала към Скопие, както и за модернизиране на жп линията Ниш- Димитровград, дигиталната инфраструктура, както и как да се преодолеят проблемите и предизвикателствата, съществуващи в региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Александър Вучич: Благодаря на премиерите на България, Гърция и Румъния за подкрепата по пътя ни към Европа"}
{"url": "https://trud.bg/%d0%b4%d0%b0%d1%8f%d0%b4%d0%b6%d0%b8%d0%b8-%d0%bf%d1%80%d0%b8%d0%b1%d0%b8%d1%80%d0%b0%d0%bb%d0%b8-%d0%b4%d0%be-600-%d0%b5%d0%b2%d1%80%d0%be-%d0%be%d1%82-%d1%84%d0%b8%d1%80%d0%bc%d0%b8/", "text": "Над 11 служители на ДАИ-Благоевград бяха арестувани вчера при внезапна акция на специализираната прокуратура и ГДБОП. “Касае се за организирана престъпна група, която е работила в ДАИ-Благоевград. Групата е искала и получавала подкупи от представители на транспортни фирми, за да не им се съставят наказателни постановления за административни нарушения. Вземани са от 300 до 600 евро. Продължаваме събираните на доказателства, все още се работи”, каза Петър Белчев от спецпрокуратурата в София, който лично дойде в Благоевград и ръководеше акцията. Операцията стартира рано сутринта във вторник. Първите, които били оковани с белезници, били дежурните служители на пункт на ДАИ на входа на Благоевград по пътя за столицата. Около 9 часа в сградата на ДАИ в Благоевград нахлули цивилни и полицаи от ГДБОП. До обяд бяха изведени от сградата 11 души. А вътре се извършваха претърсвания и изземвания. При арестите никой не е оказал съпротива, нито е имало сцени на припаднали или внезапно разболели се. Задържаните мълчаха и не пожелаха да говорят с медиите при отвеждането им към килиите. Рано сутринта имаше изпити на водачи, които гледаха ошашавено акцията, но операцията не спря ритъма на работа в инспекцията. Сред арестуваните повечето са служители, които са се занимавали с тирове и транспортни фирми. С белезници от сградата бе изведен и Бойко Ханджийски, който е бивш шеф на ДАИ Кюстендил, а сега оглавява отдел в Благоевград. Сигналът за рекета, извършван от групичката даяджии е подаден преди месец и заподозрените са били активно наблюдавани, казаха информирани източници. “След прецизно преглеждане на доказателствата ще преценим на кого да се повдигне обвинение и по какъв състав”, каза още наблюдаващият прокурор по случая. Тепърва ще се установява колко време е работила престъпната схема. Това не са първите задържани от ДАИ-Благоевград. Преди време бяха арестувани двама служители с подкупи, търсени пак от тираджии.", "date": "2018.04.24", "title": " Даяджии прибирали до 600 евро от фирми\t\t\t"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0%d1%82%d0%b0-%d0%be%d0%b1%d1%89%d0%b8%d0%bd%d0%b0-%d1%88%d0%b0%d0%bc%d0%bf%d0%b8%d0%be%d0%bd-%d0%bf%d0%be-%d1%80%d0%b5%d1%86%d0%b8%d0%ba%d0%bb%d0%b8/", "text": "„Столична община е преизпълнила целите за рециклиране на битови отпадъци, заложени в Закона за управление на отпадъците. Според него, в срок до 1 януари 2018 г., общините във всеки от регионите трябва да постигнат цел за подготовка за повторна употреба и рециклиране на отпадъчни материали, включващи хартия и картон, метал, пластмаса и стъкло от домакинствата и подобни отпадъци от други източници  (битови отпадъци) – най-малко 40% от общото им тегло. Столична община още през 2016 г. беше изпълнила 51% рециклиране на битовите си отпадъци. През следващата година, когато излязат резултатите за 2017 г., очакваме те да са още по-добри, защото отчитаме сериозно повишаване и в навиците на гражданите да събират и изхвърлят разделно отпадъците си“. Това обяви зам.-кметът по екология в СО Йоана Христова по време на презентацията си, посветена на Управлението на отпадъците в СО, в рамките на форума „Екообщина“, организиран от Френското посолство в България. В изказването си Христова подчерта още, че в резултат на цялостната система на СО по сметосъбиране и оползотворяване на столичния битов отпадък, който средно на ден е около 1200 т, процентът на депониране на отпадъци е спаднал на 16%. За сравнение – през 2007 г. този процент е 100%. „Изключително важно е да се търсят ефективни решения за оптимизиране на целия процес по управление на отпадъците, които да са еднакво добре балансирани, с мисъл както за околната среда, така и за инвестираните средства“, допълни още тя.", "date": "2018.04.24", "title": " Столичната община – шампион по рециклиране на битов отпадък\t\t\t"}
{"url": "https://trud.bg/%d0%b2%d0%b8%d0%be%d1%80%d0%b8%d0%ba%d0%b0-%d0%b4%d1%8a%d0%bd%d1%87%d0%b8%d0%bb%d0%b0-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5/", "text": "Уверявам премиера Бойко Борисов в подкрепата на Румъния за целите на Българското европредседателство. Това каза Виорика Дънчила, министър-председател на Румъния по време на пресконференция след Съвета за сътрудничество на високо равнище между Сърбия, България, Гърция и Румъния в Букурещ. „Искам да поздравя президента Вучич. Оценявам ролята на Сърбия като фактор за стабилност в Западните Балкани и позитивната роя по отношение на сътрудничеството и помирението в региона. Искам да го уверя в нашата подкрепа в процеса на присъединяване в ЕС. В същото искам да приветствам премиера Бойко Борисов на тази среща и да го уверя в нашата подкрепа за постигане на целите на Българското председателство, където Западните Балкани имат ключово място“, заяви Дънчила. Тя отчете, че гръцкият премиер Алексис Ципрас е за първи път в Румъния. Тя поясни, че днес е дискутирано икономическото сътрудничество и определянето на конкретни проекти, които четирите държави могат съвместно да реализират, както и за формата 16 + Китай. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Виорика Дънчила, министър-председател на Румъния: Уверявам Бойко Борисов в нашата подкрепа за постигане на целите на Българското председателство"}
{"url": "https://trud.bg/%d0%b1%d0%be%d0%b4%d0%b8%d0%b3%d0%b0%d1%80%d0%b4-%d0%bd%d0%b0-%d0%be%d1%81%d0%b0%d0%bc%d0%b0-%d0%b1%d0%b5%d0%bd-%d0%bb%d0%b0%d0%b4%d0%b5%d0%bd-%d0%bd%d0%b0-%d1%81%d0%be%d1%86%d0%b8%d0%b0%d0%bb%d0%bd/", "text": "Тунизиец, за когото се смята, че е бил бодигард на убития лидер на “Ал Кайда” Осама бен Ладен, живее в Западна Германия и получава по 1168 евро месечно социални помощи, предаде Би Би Си. Данните са съобщени от регионалното правителство в Северен Рейн-Вестфалия по искане на крайнодясната партия “Алтернатива за Германия”. Мъжът е известен като Сами А. (42 г.). Живее в Бохум заедно със съпругата си и 4-те им деца и отрича джихадистки връзки. През 1999 г. получава временно разрешително за жителство. Разследван е за връзки с “Ал Кайда”, но обвинения не са му били повдигани. Депортацията му в Тунис е отхвърлена заради опасения, че може да бъде измъчван там. Убежище също не му е предоставяно, тъй като е сметнат за риск за сигурността и всеки ден трябва да се подписва в полицията. Според свидетелски показания, смятани за достоверни от съд в Дюселдорф, е бил охранител на Бен Ладен през 2000 г. в Афганистан.", "date": "2018.04.24", "title": " Бодигард на Осама бен Ладен на социални помощи в Германия"}
{"url": "https://trud.bg/%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%b7%d0%b0-%d0%b4%d0%b2%d0%be%d0%b9%d0%bd%d0%b8%d1%8f-%d1%81%d1%82%d0%b0%d0%bd%d0%b4%d0%b0%d1%80%d1%82-%d0%bf%d1%80%d0%b8-%d1%85%d1%80%d0%b0/", "text": "В официалната си страница във „Фейсбук“ българският представител в Европейския парламент и заместник-председател на ВМРО Ангел Джамбазки излезе с остра позиция по отношение на двойните стандарти при храните. Цитирайки резултати от сравнително изследване на етикетите, съдържанието, качествата и цените на хранителни продукти в България и в различни държави в Западна Европа, Джамбазки за пореден път остро разкритикува лицемерието и двойния стандарт, което Брюксел налага в западната част на Стария континент. Двойният стандарт в ЕС. Отново. Когато фактите говорят, брюкселските лицемери и българските им микрофони мълчат. Гузно. Отдавна предупреждаваме, че във фалшивия патос на „европейските ценности“ има тежка пробойна. Именно, че тези с „ценностите“ ни смятат за втора ръка, второ качество хора, които не заслужават качествена храна, а могат да консумират каквото има и каквото остане. Преди дни министърът на земеделието Румен Порожанов представи резултатите от ново, този път още по-мащабно сравнително изследване на етикетите, съдържанието, качествата и цените на хранителни продукти в България и в различни държави в Западна Европа. Ето и малко цитати от изследването: „Сравнението на етикетите сочи, че при 40 продукта (75,5% от обхванатите продукти) информацията на етикетите е идентична, а при 13 продукта (24,5%) са налице различия в представената информация по отношение на състав и/или хранителна стойност. Различията в етикетите се отнасят за: мляко за малки деца, моцарела, безалкохолни напитки, сладкарски, тестени и шоколадови продукти и зеленчуков бульон.“ Съществени различия се откриват при следните продукти: „Мляко за малки деца – по-високо съдържание на растителни мазнини (вкл. палмово масло) в българския аналог за сметка на по-малко съдържание на мляко на прах. Продуктът от България не съдържа млечна суроватка на прах и е с по-ниско съдържание на микроелементи и витамини. Въпреки че българският аналог може да се определи като с по-ниско качество, той се предлага на сходна цена с тази в Италия.“ „Сирене моцарела – разлика в цвета и вкуса на продуктите, наличие на шупли в разрезната повърхност и утайка в саламурата на българския аналог. Продуктът от България е с по-ниско нетно количество и по-малко количество сирене в опаковката, за сметка на повече саламура.“ Бързо замразени багети – по-малко колбас и твърдо сирене в продукта на българския пазар, за сметка на повече чушки, доматено пюре и хлебна база. Млечен шоколад – по-ниска масленост и по-ниско съдържание на какао в българския аналог. В млечен шоколад от друга марка е установено по-малко съдържание на лешници в продукта на българския пазар. Безалкохолни напитки – разлики в състава, степента на газираност, вкуса и енергийната стойност. При безалкохолна напитка с вкус на портокал от една и съща марка, българският аналог е с малко по-ниско плодово съдържание в сравнение с продукта от Австрия и съдържа глюкозо-фруктозен сироп вместо захар. Тъй като продуктът е широко разпространен в цяла Европа е направено допълнително сравнение на етикетите с още пет други държави-членки на ЕС (Италия, Испания, Белгия, Германия и Унгария), според което плодовото съдържание варира от 5% в Българи и Унгария до 12% в Италия. В Италия, Белгия, Германия и Австрия продуктът съдържа захар, а в България, Унгария и Испания – фруктозо-глюкозен сироп. Сравнението на цените показва същата нелицеприятна картинка. Данните сочат, че при 31 продукта (58% от обхванатите продукти) цените в България са с между 0,4% и 64,8% по-ниски от тези в съответната държава-член на ЕС Като цяло цените на шоколад, бисквитени изделия и безалкохолни напитки в България са съществено под тези в останалите държави-членове на ЕС, обхванати в проучването. 22 продукта (42% от обхванатите продукти) се предлагат по-скъпо в България (от 1% за сирене „Бри“ в Чехия до 166% за една марка паста в Италия) отколкото в другата държава-член на ЕС, като впечатление прави: Италия – драстична разлика при една марка макаронени изделия, чиито цени в България са около 2,5 пъти над тези на италианските аналози. За останалите продукти различията не са толкова съществени – в повечето случаи разликата не надвишава 20% по-скъп продукт в България. И така, по-малко мляко, по-малко какао, по-ниско плодово съдържание, по-нисък грамаж, обаче повече палмово масло, при това в мляко за малки деца (!), но пък на по-високи цени, от тези в Западна Европа. При положение, че стандартите на живот в Източна Европа, където сме ние българите и западната част на континента и съюза коренно се различават. В наша вреда. И тази разлика в стандартите е основната причина за миграционното цунами на млади източноевропейци към Западна Европа. Както вече споменах, за тази разлика в качеството на стандартите на храните предупреждаваме отдавна. Първоначално ни се присмиваха, после отричаха, после ни наричаха популисти и накрая си признаха. Както се казва – факти. Затова, следващият път, когато срещнете някоя празноглава, нелепо ухилена кукувица, която на всеки критичен въпрос, насочен срещу лицемерието и двойния стандарт на брюкселските бюрократи Ви отговаря с бодряшки комсомолски лозунги тип „Да, Европа!“, „Повече Европа“ и прочее глупотевини, попитайте я следните няколко неща: Да произвеждаш един и същи продукт, под една и съща марка, на една и съща цена, но със различно съдържание и да продаваш „първото качество“ в западната част, а „втората цедка“ на аборигените в източната част не е ли хранителен апартейд? Съзнателното продаване на по-некачествените продукти на изток, означава ли, че развитите демокрации смятат своите източни съседи за недостойни да оценят и консумират истинско мляко, кафе, шоколад и затова им изпращат един мармот да завива в станиол каквото е останало от трапезата? Отношението към гражданите в източната част, което е образец за колониален манталитет, не противоречи ли на лицемерните лозунги за „общи европейски ценности“? Що за обща ценност може да бъде идеята да продаваш по-некачествено  детско мляко на географски принцип? А решение има. Предлагали сме го в НС, беше отхвърлено, пак ще го предложим. Решението е чуждите вериги да бъдат задължени да предлагат определен процент местна продукция, произведена в България.", "date": "2018.04.24", "title": " Джамбазки за двойния стандарт при храните: Когато фактите говорят, брюкселските лицемери и българските им микрофони мълчат"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b2-%d0%b1/", "text": "Съветът за сътрудничество на високо равнище между Сърбия, България, Гърция и Румъния се проведе в двореца „Виктория“, а домакин на срещата беше румънският министър-председател Виорика Дънчила. В нея взеха участие още българският премиер Бойко Борисов, гръцкият премиер Алексис Ципрас и сръбският президент Александър Вучич. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Вижте Бойко Борисов на Балканската среща в Букурещ през обектива на “Труд”"}
{"url": "https://trud.bg/%d1%83%d0%bd%d0%b3%d0%b0%d1%80%d0%b8%d1%8f-%d0%bd%d0%b0%d1%87%d0%b5%d0%bb%d0%be-%d0%bd%d0%b0-%d0%b2%d0%b8%d1%88%d0%b5%d0%b3%d1%80%d0%b0%d0%b4%d1%81%d0%ba%d0%b0%d1%82%d0%b0-%d1%87%d0%b5%d1%82%d0%b2/", "text": "XV-то издание на международното изложение „Културен туризъм“ се проведе от 19 до 21 април, което е първият специализиран форум за популяризиране на културния туризъм и неговото значение за България като туристическа дестинация. За поредна година държавни и неправителствени организации, общини и музеи, научните среди, бизнесът и представители на дипломатически мисии представят във Велико Търново своята дейност, добри практики и събития, които формират визии за този вид туризъм. Тази година една от изненадите сред изложителите представляваше колоритният щанд на Вишеградската четворка – V4 (Унгария, Полша, Словакия и Чехия), който видимо будеше интерес и привличаше любопитните погледи на гостите на изложението със своите внушителни фототапети разположени на 16 квадратни метра площ, показващи забележителностите, символите на столиците от Вишеградската четворка – Будапеща, Братислава, Варшава и Прага. Част от спиращите пред щанда споделяха своите преживявания и впечатления от своите вече осъществени посещения, а други споделяха, че с удоволствие ще посетят страните от Централна Европа, разглеждайки екскурзиите предлагани на място от партньорската туристическа агенция Крис Еър ООД. Представителите на посолството на Унгария и Унгарския културен институт в София предлагаха на посетителите хапки унгарски колбаси, унгарска ракия и прочутото токайско вино, любимото питие на Бетовен, Луи XIV и Петър I. Унгарците възпяват и в националния си химн десертното си вино: „правим нектар, извлечен от лозите на Токай”. Луи XIV отпивайки за първи път глътка от кехлибарения еликсир възкликва: „Вино за Кралете, Кралят на Вината”. На туристическото изложението Унгария представи и своите унгарски уникати, така нар. „Хунгарикуми“, част от които бях показани и представени на щанда. В момента те са 70 на брой като непрекъснато се увеличават. Защитени са със специален закон. „Хунгарикумите“ могат да пренесат всеки посетител жаден за приключения в света на културата, спорта, науката и гастрономията. Неразделна част от визитката на дунавската страна са още унгарската Пуста, Националния природен парк Хортобадь, известното кубче Рубик, брилянтните умове на Янош Нойман, пионер на съвременния цифров компютър и прилагането на теория на операторите към квантовата механика, сестрите Полгар, гении в шаха и много други. Част от по-възрастните посетители на изложението виждайки снимката от корицата на биографичната книга на Ференц Пушкаш (един от най-известните футболисти на всички време, завършил кариерата си в Реал Мадрид), си припомниха с умиление и радост своите младини и величието на унгарския футболист. По покана на Унгарския културен институт в Търново гостуваха танцьорите от фолклорния ансамбъл за унгарски народни танци към Младежкия и културен център „Хирьош Агора“ гр. Кечкемет, които в дните на изложението представиха унгарската култура под формата на народни ритми и танци, забавлявахапубликата и се превърнаха в любимците на събитието. Вишеградското участие на изложението начело с Унгария бе отличено с наградата “Оригинално представяне” и бе връчена от Борислав Йорданов управител на Общинската агенция по туризъм “Царевград Търнов” във Велико Търново на Тамаш Будаи първи секретар, търговски аташе на посолството на Унгария в София, Ласло Лукач ръководител на танцовия състав от Кечкемет и Десислава Симеонова управител на Крис Еър ООД. Тридневната програма бе наситена с много музика, песни и танци. Освен това се проведоха тематични кръгли маси, изложение на книги за култура и туризъм. Във Великотърновския университет „Св. св. Кирил и Методий“ Н. Пр. Текла Харангозо, извънреден и пълномощен посланик на Унгария изнесе публична лекция пред студенти и преподаватели по покана на студентите от Дипломатическия клуб „Имхотеп“, а темата на лекцията бе „Сътрудничеството на страните от Вишеградската група, добрите практики на Унгария в областта на дипломацията и търговията, унгаро-българските търговски отношения“. След лекцията на посланика в дискусията се включиха и г-жа Дьорди Димитров, директор на Унгарския културен институт и съветник по културните въпроси към посолството на Унгария в София, както и Шаролта Папаи Мадярне, гост-лектор по унгарски език в Шуменския университет. Г-жа Дьорди Димитров говори по въпросите на културната дипломация и дейността на Унгарския културен институт, в частност културното сътрудничество на страните от Вишеградската група в България, а г-жа Шаролта Папаи Мадярне за начините на обучение в учебните заведения в Унгария и за възможностите за реализация на българския трудов пазар с унгарски език. Н. Пр. Текла Харангозо беше удостоена със званието „Почетен член“ на Дипломатическия клуб „Имхотеп“.  Присъствието на дипломатическата мисия в подобни културно информационни форуми не е случаен. Трябва да припомним, че връзките между двете страни и добрите им отношение датират още в далечното минало. Градинари от района на Търново тръгват на гурбет из Централна Европа още през 18 в. Пренесените знания на българските градинари се доразвиват, изучават и прилагат и в унгарското земеделие на страната. Патладжанът и техниката за напояване са само скромните примери, които са пренесени и стават част от унгарската аграрна култура. Градинарите играят важна роля до ден днешен в укрепване и утвърждаване на връзките между двата народа. По инициативата на техен представител в унгарския парламент, в лицето на Симеон Варга, през месец септември 2016 година парламентите на двете страниприемат единодушно 19 октомври- денят на Св. Иван Рилски- за Ден на българо-унгарското приятелство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Унгария начело на Вишеградската четворка взе наградата за „Оригинално представяне“\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%81%d1%80%d1%8f%d0%b4-12/", "text": " Кадровата криза, която от години е най-сериозният проблем на родните хотелиери, и това лято ще бъде туширана с масов внос на работници от чужбина. Освен украинци и молдовци, за първи път на нашето море ще работят и 30 виетнамци. 3-месечна заетост им осигурява Албена чрез директен договор с виетнамски Център за професионално обучение.   Проблемът с ниските заплати на музикантите от състава на Българското национално радио (БНР) ще бъде обсъден в четвъртък на извънредно заседание на Комисията по културата и медиите. Председателят є Вежди Рашидов инициира срещата, на която ще присъства ръководството на БНР и председателят на Комисията по бюджет и финанси на НС Менда Стоянова.   Няма защитени растителни видове в частния имот край плажа “Корал” в община Царево – това отговориха след официално запитване на “Труд” от Министерството на околната среда и водите. Повод за въпросите на вестника бе поредният “скандал”, сътворен от “зелените”. Те организираха протест в района на “Корал”, заради заграден частен имот, който се намира зад плажа.   Над 11 служители на ДАИ-Благоевград бяха арестувани вчера при внезапна акция на специализираната прокуратура и ГДБОП. “Касае се за организирана престъпна група, която е работила в ДАИ-Благоевград. Групата е искала и получавала подкупи от представители на транспортни фирми, за да не им се съставят наказателни постановления за административни нарушения. Вземани са от 300 до 600 евро. Продължаваме събираните на доказателства, все още се работи”, каза Петър Белчев от спецпрокуратурата в София Комисията за енергийно и водно регулиране няма да има право да контролира сделки с енергийни дружества. Депутатите от енергийната комисия в парламента отхвърлиха вчера предложението на “Обединените патриоти” регулаторът да разрешава или спира сделки, при които се продават над 20% от капитала на стратегически енергийни предприятия. Идеята за засилване на контрола на КЕВР беше лансирана след новината, че “Инерком” е избрана за купувач на активите на ЧЕЗ в България. Заради нея водим черната класация на ЕС по убити на пътя – коментар на Цветан Гемишев       Да се реанимира политическия труп на синята партия се оказа безперспективно занятие – анализ на д-р Борислав Цеков       Интервю с председателя на „Патриоти за София” Карлос Контрера         Анализ на проф. Станислав Семерджиев, ректор на Националната академия за театрално и филмово изкуство (НАТФИЗ) „Кръстьо Сарафов“        ", "date": "2018.04.24", "title": " Вижте акцентите от броя на “Труд” в сряда, 25 април 2018"}
{"url": "https://trud.bg/36-%d0%be%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%89%d0%b5-%d1%81%d0%bf%d0%b5%d1%81%d1%82%d1%8f%d0%b2%d0%b0%d1%82-%d0%bf%d1%80%d0%b5%d0%b7-2018-%d0%b3/", "text": "Близо 36% от българите имат намерение да увеличат спестяванията си през 2018 г., докато 69% предпочитат да увеличат разходите си за пазаруване. Това показва проучването „Обсерватория“ на финансовата група BNP Paribas Personal Finance. То разглежда потребителските нагласи в 17 страни от ЕС, сред които и България. Младежите (74% от тях) са по-склонни да спестяват, отколкото българите на средна възраст (62%).  През настоящата година само 47% от европейците планират да харчат повече, докато у нас процентът е над средния за ЕС. Също така 35% от българите заявяват, че през последните 12 месеца покупателните им възможности са се увеличили. Поколението на милениумите у нас (18-34 годишните) е сред най-големите оптимисти в Европа за бъдещето им развитие в родината. Делът на позитивните младежи у нас е 83%, докато в Европа единствената страна с по-голям процент е Дания – 86%. Проучването се съсредоточава към магазините на бъдещето и потребителските нагласи на българите. Според него 60% от младото поколение потребители биха заменили онлайн търговията с ново поколение магазини, които предлагат изживяване на клиента, а според други 45% физическите търговски обекти ще изчезнат до 10 години и ще пазаруваме само по интернет. Въпреки това, генералният извод от проучването показва, че дори покупките чрез интернет да са широко разпространени при всички категории продукти, няма категорична тенденция за насочване само към онлайн пазаруването, дори и при младите потребители. 90% от младите у нас предпочитат да видят и пробват стоката във физически магазин, като голяма част от тях следят продуктите на любимите си марки в социалните мрежи. От прочуването става ясно, че продавачите в магазините не са формиращ фактор при избора на покупка на младите (45%) – те предпочитат да комуникарат директно с търговеца.  По отношение на потребителските навици – 92% от българските младежи не искат да чакат на опашки в магазините, а 60% от тях искат да има възможност за сканиране на покупките без да се налага да ги вадят от кошницата. Седем от десет българи предпочитат да пазаруват практично и полезно, като 88% от тях търсят качествени продукти, а други 55% от младежите у нас пазаруват предимно евтини стоки. Кварталните магазини са предпочитани за пазаруване на дрехи и обувки от 69% от българите над 35 години, показва проучването на BNP Paribas Personal Finance. По този показател малките търговски обекти изместват големите търговски центрове (65%) и универсалните магазини в центъра на града (63%). В категорията храна, обаче, супермаркетите водят с дял от 78%. При младежите се наблюдава обратната тенденция – моловете се харесват от 74%, а кварталните магазини от 70%. Същият процент и при младите – 78%, предпочитат да пазаруват хранителни продукти от големите вериги. Аутлет центровете набират популярност и се класират със 67% интерес от страна на младежите и 62% от хората над 35 години у нас.", "date": "2018.04.24", "title": " 36% от българите ще спестяват през 2018 г."}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%80%d1%83%d0%bc%d1%8a%d0%bd%d0%b8%d1%8f-%d0%b3%d1%8a%d1%80%d1%86%d0%b8%d1%8f-%d0%b8-%d1%81%d1%8a%d1%80%d0%b1%d0%b8%d1%8f-%d1%84%d0%be%d1%80%d0%bc/", "text": "България, Румъния, Гърция и Сърбия обсъдиха конкретни проекти за развитието на Балканите по време на Съвета за сътрудничество на високо равнище, който се проведе в Букурещ. Транспортните коридори, енергийната и дигиталната свързаност бяха във фокуса на разговорите между премиерите Бойко Борисов, Виорика Дънчила, Алексис Ципрас и президента Александър Вучич. Лидерите решиха да се формират работни групи на министрите на транспорта и съобщенията на четирите страни, които да финализират проектите преди срещата от формата 16+1 през юли в София. „Това, че срещите ни продължават да се провеждат, е една добра новина. Ние нямаме намерение да излизаме с декларации, ние искаме инфраструктура, пристанища, искаме да напреднем“, каза премиерът Борисов, който през есента миналата година домакинства във Варна първия форум в този формат. Той отново призова за разбирателство и диалог на Балканите, подчертавайки, че проблем в която и да е държава става всеобщ за региона. Министър-председателят на Гърция Алексис Ципрас посочи, че целта на четиристранния съвет е да допринася за мира, стабилността и сигурността в региона. „Балканите имат потенциал и ние сме тук, за да използваме възможностите за развитие според нашите интереси, а не само според дневния ред на трети страни“, каза Ципрас. Той съобщи, че страната му обмисля да се включи в инициативата 16+1. Гръцкият, както и румънският премиер Виорика Дънчила, оцениха високо постигнатото по време на Българското председателство на Съвета на ЕС. Те откроиха приоритета Западни Балкани и потвърдиха подкрепата си за процеса на евроинтеграция на страните от региона. Президентът Александър Вучич благодари за ангажираността към Западните Балкани и конкретно към Сърбия и подчерта готовността и на четирите страни от Съвета за ускоряване на реализацията на инфраструктурните проекти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " България, Румъния, Гърция и Сърбия формират работни групи за ускоряване на инфраструктурните проекти на Балканите"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b3%d0%be%d1%80%d0%b4-%d1%81%d1%8a%d0%bc-%d1%81-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8%d1%8f/", "text": "България, Гърция, Румъния трябва да направим всичко възможно с нашите братя да сме голямо семейство на Балканите. Това каза премиерът Бойко Борисов по време на пресконференция след Съвета за сътрудничество на високо равнище между Сърбия, България, Гърция и Румъния в Букурещ. По думите му, която и държава да има проблем на Балканите, той пряко рефлектира върху всички. „Сама по себе си срещата, че продължава да се осъществяват на четирите държави, е една добра новина. Няма като Вишеградската четворка да правим декларации. Ние искаме дигитална инфраструктура, свързаност, пристанища и на двустранните си отношения, които имаме – вдигане на ръста на икономиката и съответно в тези сфери като култура и туризъм да напреднем“, заяви Борисов. „Благодарен съм и с цялото си уважение се отнасям към това, което направи Жан-Клод Юнкер, министърът за външните работи Могерини, обикаляйки Западните Балкани. Същото прави и председателят Туск. Не можем да подминем и личната ангажираност на канцлера Меркел по въпроса“, поясни Борисов. Според него не са леки решенията, които Вучич трябва да взима. „Без да преглътнем Косово, Босна и Херцеговина, не можем Балканите да вървим напред. Горд съм с политическия елит на Балканите“, допълни премиерът Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Бойко Борисов: Горд съм с политическия елит на Балканите\t\t\t"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bd%d1%81%d1%82%d1%81-%d0%b5%d0%b4%d0%b8%d0%bd%d0%be%d0%b4%d1%83%d1%88%d0%bd%d0%be-%d0%be%d1%82%d1%85%d0%b2/", "text": "Вицепремиерът Валери Симеонов, който е председател на НСТС, съобщи след края на заседанието му, че съветът единодушно е отхвърлил законопроекта за изменение и допълнение на Кодекса за социално осигуряване /КСО/, внесен от Корнелия Нинова, Цветан Цветанов и група народни представители поради несъвместимост с действащата Наредба за социално осигуряване  и създаването на неравнопоставеност между родителите и децата на загинали военнослужещи и останалите работници и служители. С промените в КСО се предлага родител на загинал военнослужещ по време на мисия зад граница да получава пенсия. Промяната се отнася до родителите на 23-ма военни, загинали в  Ирак и Камбоджа. Не е бил постигат и консенсус по проекта на постановление на МС за изменение и допълнение на Правилника за прилагане на Закона трудовата миграция и трудовата мобилност, с които се цели облекчаването на режима за “синя карта”, както и на режима преминаване от регистрационен към разрешителен режим на работа на сезонни работници и служители. Няма консенсус и по проекта на постановление на МС за приемане на Наредба за вида и изискванията за създаването и съхраняването на електронни документи в трудовото досие на работника или служителя, въпреки че всички социални партньори са единодушни, че това е прогресивна и полезна мярка, свързана със създаването на електронна работна документация на работниците и служителите към работодателя, както и възможността за електронна обработка и движение на документите, коментира вицепремиерът. Той изтъкна, че основното разминаване е било по позицията за създаването във всяка фирма от работодателя на условия за достъп до системата, както и за подаване на данни за тези документи. Социалният министър Бисер Петков напомни, за мотивите за предложенията за промени в  Правилника за прилагане на Закона трудовата миграция и трудовата мобилност. С предлаганите промени се регламентират се разпоредбите по ускорената процедура за предоставяне на решение във връзка с издаване на разрешение за сезонен работник, който поне веднъж е работил на територията на България като такъв през последните 5 години. Регламентира се процедурата за случаите, когато сезонният работник продължава да работи при същия работодател след изтичане на срока на регистрацията на сезонната заетост, при което се преминава към разрешителен режим до 9 месеца. Урежда се и процедурата за случаите, в които след изтичане на срока на регистрацията на сезонната заетост сезонният работник продължава да работи при друг работодател, при което се преминава към разрешителен режим до 9 месеца. Отпада изискването работодателят да представи доказателства за извършването на предварително проучване на пазара на труда (т.нар. “пазарен тест”) при кандидатстване за синя карта на ЕС, предвижда се и завишаване на квотите за наемане на работници от трети държави от десет на двадесет процента, а за малките и средни предприятия от 10 на 35 процента. Част от промените е предвидено да влязат в сила от 23 май, когато влизат в сила и промените в закона, а друга част – с обнародването на измененията. По темата за проекта на постановление на МС за приемане на Наредба за вида и изискванията за създаването и съхраняването на електронни документи в трудовото досие на работника или служителя, министър Петков уточни, че на заседанието не е било постигано съгласие за поемане от работодателите на разходите, свързани с устройствата за достъп до информационната система, създадена от работодателите, и заплащане на наем на интернет, ако такъв е необходим за достъп до тази система, както предлага КНСБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Валери Симеонов: НСТС единодушно отхвърли законопроекта за изменение и допълнение на КСО"}
{"url": "https://trud.bg/%d0%b8%d0%bb%d0%ba%d0%b0-%d0%b0%d0%bb%d0%b5%d0%ba%d1%81%d0%b8%d0%b5%d0%b2%d0%b0-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%ba%d0%be%d0%bb%d0%b5%d0%b6%d0%b0-%d0%bf%d0%be-%d0%be/", "text": "– Новият закон дава възможност за частна охрана на урбанизирани територии. И затова вие предполагате, че той ще предизвика по-голямо търсене на кадри в сектор „Сигурност“. Но дали тази възможност ще бъде реализирана? Това е въпрос, на който трудно може да се отговори с „да“. Защото всичко е свързано с наличните средства по общините, а в общия случай те са оскъдни или липсват. Даже и да има случаи, в които някой кмет ще се реши да отдели от бюджета си за охранители – четох в „Труд“ за два такива случая – няма да са чак толкова много хората, които трябва да бъдат обучени. – Защо да е подарък? Това е просто синхронизиране на законодателството. Кой може да стане учител? – този, който има съответната квалификация и диплома. А шофьор кой може да стане?- който притежава книжка. Нормално е така да бъде и за охранителите. Като директор на частно учебно заведение, което обучава само охранители, мога да ви кажа, че държавата не ни е дала нито лев. По никакъв повод! Никога! Субсидирането на нашия колеж се извършва само от тези, които които решават да учат в него. Има програми за обучение в различни форми – редовна, вечерна, индивидуална, дуална – с различен брой часове. 1200 до 1600 часа са нужни, за да се добият знанията, нужни за мениджърски позициии в бранша, 960 часа – за лична, банкова и касова охрана и доста по-малко – за охраната по селата. И в стария закон се говореше за задължително обучение на охранителите. Член 28 регламентираше първоначално 40-часово обучение по програма на МВР. Заради него фирмите отвориха учебни центрове – те са 98 в момента, които започнаха да издават удостоверения за обучение „трета степен“. В някои обаче обучението се провеждаше така, че охранителите не знаеха, че са обучавани – печатаха се удостоверения и им се даваха. – Сигурността не е шега работа. Новият закон освен права, дава и нови задължения. Не може човек, който не знае какво прави, а носи наказателна отговорност за действията си да бъде полезен на обществото и на себе си. Един неук човек, макар да е завършил полицейско или военно училище и да е работил 20 г. примерно, може и да навреди на хората, които трябва да охранява. Гледах неотдавна записа за бягството на затворниците от главния вход на централния затвор как действа съдебната охраната. Съдебният охранител на централния вход, като видя бегълците, очевидно беше изненадан. Да си на този пост и да си изненадан – това е много показателно. Той не можа да си извади пистолета дори. Друг е въпросът дали си е помислил или не, че е в населено място и не трябва да стреля. Оръжието му е дадено, за да го използва законосъобразно в определени ситуации. И ако той е на този пост и не може да си разкопчае кобура… не искам да го коментирам. Не коментирам и колегите му, които се струпаха след секунди на входа, и очевидно се чудеха какво да правят. Ще кажа само, че не са обучени. Така е и с кварталния полицай, който отговаря за 7 села. Ако е обучен и е мъж на място, той ще се справи с тези села – те са обезлюдени, той би трябвало да познава като пръстите на ръката си хората, които живеят там – да знае кой краде, кой какво прави. – Те трябва първо да познават наказателното право, административното право, наказателния и административен процес. Трябва да са наясно кога могат и кога не да използват сили и помощни средства. Ние имаме специален учебен предмет „Професионална етика и комуникативни умения“, защото, когато пазиш някой, то става предимно от позицията на човещината. Специалната психология е също важна част от обучението, защото човек без знания в тази област трудно ще забележи признаци на подготовка за терористичен акт или други злонамерени действия. Имаме обучение по основи на правото, по организация на охранителната дейност, по криминалистика, тактическа, бойна и стрелкова подготовка, оръжезнание, банкова охрана и др. Редовната форма на обучение продължава при нас две години с учебни занятия от 8,30 до 14 ч. – Завършилите след активни занимания по 1200-1600 часа са готови за началници на охранителни звена. Когато открихме нашия колеж, нямаше закон за частната охранителна дейност. Появиха се охранители – лични, на инкасова дейност, на банки, на строителни обекти и т.н., но нямаше кой да да ги обучи. Тогава собственикът на колежа ген. Румен Ралчев реши да създаде училище за тях. И по-нататък ние станахме инициатори на изработването на държавни образователни изисквания и на национални изпитни програми – изработихме ги, институциите ги приеха и започнаха да проверяват дали ги изпълняваме. В наредбата, която регламентира държавните образователни изисквания, е записано, че придобилите професионална квалификация ползват предимство при равни други условия при назначаване на работа в охранителните фирми. Но за 15 години нито една охранителна фирма не е зачела това предимство. Сега, с новия закон ще се налага да назначават обучени хора. – Ние си подбираме колежаните – да са физически здрави и да имат психологическа пригодност за професията. Преди три петилетки започнахме с шестима ученици. Преподавателите бяха повече – около десет, колкото са и днес – подбрани хора, квалифицирани, завършили военна или спортна академия, с професионален опит от армията и полицията. Днес вече имаме по 60-70 колежани във випуск, обучили сме общо около 650. Нашият колеж от 2010 г. участва в международното състезание „Бодигард“ с три дисциплини стрелба, майсторско управление на автомобил, търсене на взривни устройства, отразяване на атака и спасяване на ВИП-лица. И нашите ученици показват завидно равнище там. – Те са на възраст от 18 до 45 г. Повечето от задочниците – те са по-възрастните при нас, вече работят като охранители. Младите са средно около 23-годишни. Родителите на повечето от тях са работили с сферата на сигурността. Да, има и такива, току що завършили средно образование, които са гледали холивудски филми и искат да влязат в екшъна с диплома. Но ние още в началото им обясняваме, че ще участват в общественополезна дейност, а не в зрелищен филм. Много млади хора мечтаят от деца за тези професии, които изискват смелост – полицаи, пожарникари… – Има и такива, но са малко. Ние започваме приема от януари и го спираме, като се запълнят местата, а те се запълват обикновено до началото на юни, когато изпитите в академията предстоят. – На конкурсите в полицията се явяват хора на различна възраст и с различно образование. Тези, които ги издържат, отиват на 6-месечно обучение в един от трите центрове за обучение на полицаи – в Пазарджик, Варна и Казанлък, за около 960 часа. Толкова ще се обучават и охранителите. Разликата е, че за обучението на полицаите плаща държавата. А при нас си плащат самите обучавани. 1980 лв. е годишната такса в колежа за редовно обучение и 1200 лв. за задочно. – Това е въпрос, по който законодателят би могъл да помисли.  Има нужда от охранители. Да, те не са малко, около 110 000, двойно повече от полицаите, но напускат, защото възнаграждението не ги удовлетворява. Повечето момчета, които са обучени при нас, и показват отлични качества, минават през охранителните фирми, изтърпяват там унижението – да не се отчита тяхната квалификация, да ги сложат на портала за жълти стотинки и напускат. Отиват на по-добра работа: или в държавните структури за сигурност – жандармерията, НСО, военна полиция, или стават лична охрана на бизнесмени. – Не бих казала. За да спечелиш търг за охрана на обект при обществена поръчка, ти трябва да предложиш най-ниската цена. Като отделиш пари за облекло, осигуровки, данъци и издръжка на администрацията, остават едни триста лева. За тези пари намираш човек какъвто и да е, защото не са много съгласните да мизеруват и оттам качеството на охраната е на изключително ниско ниво. Надявам се новият закон с изискванията за по-добро обучение на кадрите да качи качеството на услугата. Тази година откриха и държавно училище за охранители в „Младост“. Това е добре. – Нищо подобно. Ние помагахме на колегите. Конкуренцията те кара да си жив и да се бориш. – Проблемът не е в липсата на интелигентни млади хора, желаещи да работят в МВР. Проблемът е в тестовете, които са изключително трудни, не са адекватни на изискванията за полицейската професия. Човек разумен, наблюдателен и лоялен ли е нужен на полицията, или математик, който бързо ще изчисли за колко време се празни и за колко време се пълни един басейн от не знам какви дупки? Разговаряла съм с грамотни момчета, които не са могли да издържат тестовете за прием в МВР, и са ужасно обидени от това. Авторите на тестовете или не са в час, или съзнателно са ги направили толкова трудни, за да изключат голяма част от кандидатите чрез тях. Попълнете един тест във фейсбук и ще излезете професор или академик. Попълнете един на полицейски конкурс и ще излезете нещо непредвидимо. – Точно така е. Уви. По много причини. От една страна, душата ме боли, че бивши отговорни служители на армията и полицията са принудени да пазят складове, за да си изкарват хляба. От друга страна се радвам, че за 15 години пречупихме модела на охранителя и доказахме, че той не трябва да е някакъв мускулест тип с татуировки, а човек интелигентен, който си познава професията, и знае как да решава проблемите. Трябва да може да стреля и да владее бойни приложни техники – да, но да ги използва по-рядко. Защото не е добър професионалист, ако прави обратното.  Илка Алексиева е родена в Павликени. Магистър е по биология от СУ Св. “Кл. Охридски” (1991) и по национална сигурност от Военна академия “ Г.С. Раковски” (2000). Била е зам.-директор и директор на 201 СОУ в Панчарево (1991-1995), главен инспектор в Министерството на образованието (1995-1999) и директор на частната езикова гимназия “Белекс” (1999-2002). От септември 2002 г. ръководи Професионалния колеж по охрана и сигурност “Св. Георги победоносец” в София.", "date": "2018.04.24", "title": " Илка Алексиева, директор на Колежа по охрана и сигурност „Св. Георги Победоносец“, пред „Труд“: Охранителят трябва да познава правото, стрелбата – после\t\t\t"}
{"url": "https://trud.bg/%d0%b2%d0%b5%d1%87%d0%bd%d0%b8%d1%82%d0%b5-%d0%bc%d0%b5%d1%80%d0%ba%d0%b8-%d0%b7%d0%b0-%d0%b2%d0%b5%d1%87%d0%bd%d0%be%d1%82%d0%be-%d0%b4%d0%b5%d1%80%d0%b1%d0%b8/", "text": "Две дербита ще съберат погледите утре вечер. За едното ще тръпне целият свят – два от най-успешните отбори на планетата „Байерн“ и „Реал“ ще играят в полуфинал от Шампионската лига. Други два гранда, отдавна популярни само на родна почва, също ще мерят сили. Ще блокират центъра на София с шествията си, ще хвърлят бомбички, ще палят димки… Естествено, че говорим за „Левски“ и ЦСКА. Двата гиганта на футбола ни, които вече 10 години не могат да станат шампиони. А за европейски успехи е несериозно въобще да говорим. Шампиони извън терена ли са поне „Левски“ и ЦСКА? Едва ли. В Турция миналата седмица фенове на „Фенербахче“ пратиха треньора на „Бешикташ“ в болница, където му зашиха главата с пет шева. В Гърция футболен началник прекрати мач в Солун с пищов на кръста. А в Сърбия директно убиха полицай под прикритие на дербито „Цървена звезда“ – „Партизан“. Просто му запалиха бомба в устата. Дори и при хулиганите не сме №1, макар че на „сини“ и „червени“ явно им се иска да се „изявят.“ . Идва ново вечно дерби с вечните мерки за сигурност. Мерки ли? Хайде на бас, че в сряда отново дим ще покрие стадион „Васил Левски“, ще има бомбички, ще има изпочупени возила на градския транспорт. Нищо старо няма да ни е чуждо. Кой е виновникът? Крайно некоректно би било да поставяме всички под общ знаменател. Хиляди ходят на стадиона, за да гледат наистина вечно дерби. С фланелките, с шалчетата, но и с лицата си. Мнозина други обаче остават у дома, страхуват се да не изпаднат в положението на полицайката Гергана Зашева. Нито на Гергана Орлова, пострадала сериозно през 2003-а в сектор „Г“ на „Българска армия“. Страх ги е и то с основание. Част от организираните агитки са проводникът на насилието, граничещо с тероризъм. За тях е по-важно не дали „Левски“ ще бие ЦСКА или обратното, а дали хореографията на съперника няма да е по-атрактивна. Мачът е последната грижа – дербито е на трибуните. След случая с Орлова феновете на ЦСКА нямат бомбени провинения с опасен край. През годините ултрасите на „Левски“, включително в евротурнирите, неведнъж си изкарваха наказания заради простотията си. Дали Йордан Исаев е истинският виновник за наранената полицайка? Срещу самопризнание не можем да спорим, но можем да се съмняваме. Може би е посочен да бъде изкупителната жертва заради чистото си досие и смекчаващи вината обстоятелства. Сигурно е, че няма как да е метнал бомбата на 50 метра разстояние. Ако това се докаже като факт, лекоатлетическата федерация бързо да го вика за подготовка за олимпиадата Токио 2020! Иска се изкупителна жертва, ето я. Тепърва почват дела, доказване на тежестта на телесните повреди. И по стара българска традиция нищо чудно накрая да мине и без виновни. Както с „червения“ случай с Гергана Орлова. Бъдете сигурни – бомбата е метната от безразсъдност, а не от желание да бъде наранен някого. А ако все пак е имало реална цел, то тя е била фенският блок на ЦСКА, а не органите на реда. И в двата случая говорим за истински тероризъм, защото мишената са хора. И големият виновен, и големият невинен. Не е ли възможно човек от органите на реда да е намигнал под мустак при вкарването на бомбата? Дали заради финансов стимул, фенски подбуди или просто от приятелство. Трудно е да се повярва, че при всички камери на стадиона може да се правят бомбички по време на дербито. Ако е вярно, значи камерите не искат да снимат този акт. Полицаите охраняват шествия на фенове, забулени с шалове и суичъри. Защо тогава забранихме бурките? Полицията се оправдава, че не може да забрани шествията, въпреки че не са позволени от общината. А от съображения за сигурност блокира центъра на София. Къде го има това по света? Да вземем за пример мача „Байерн“ – „Реал“, който вече споменахме. До „Алианц Арена“ се стига с една линия на мюнхенското метро, която е за всички. Само че инциденти не се случват, въпреки залогът от много милиони евро и още повече слава в двубоя. Накрая ще има и щастливи, и нещастни. Но не и побойници. Факт е, че полицията е поставена под мотото „Отпред змия, отзад… дърво“. Неведнъж в историята ръководствата и на „Левски“, и на ЦСКА използват медиите според интереса си. Веднъж: „полицаите бият нашите деца“, разбирай бомбаджиите. Друг път – „полицаите не си изпълняват задълженията“ срещу лошите ултраси. Цуг цванг? Кога са прави? В нормалните страни посегателство към човек на реда е тежко провинение, носещо затвор. В България обаче екстремистката част от футболните агитки е важна не само за даден мач, а се използва отдавна от партийни структури за помпане на протести, митинги, избори. С други думи – „по внимателно с нея“. Не се бърза с наказанията, защото както знаем в България всяко чудо е за три дни. Сега например „Левски“ опитва да замаже гафа, афиширайки готовност за плащане лечението на Зашева. Без вина – виновен. Но за сметка на това – състрадателен клуб. Най-малко виновните за ужаса от миналата сряда са двата гранда. Нито са вкарвали бомби, нито са ги хвърляли. Но те плащат гигантски глоби, те изтърпяват мачове без публика, което автоматично намалява и без това скромните приходи от билети. В крайна сметка полицията получава „една торба пари“, за да не се стига до ексцесии. А глоба за нея – никога няма! Вината на клубовете е, че през новия век дадоха прекалено власт на своите фенове, а те бъркат в нея като мечката в кацата с мед. Истински „Параграф 22“. Колелото се върти. Вечното дерби продължава. Вечните мерки – също. Още в сряда почти цяла България – „синя“ и „червена“, ще тръпне кой от двата гранда ще спаси сезона с финал за националната купа. Ще има димки и бомбички, ще има екшън. Нощна София ще трепери дали няма да се събуди с невинна жертва, каквато стана Младен през 2000 година, пиещ кафе на бул. „Граф Игнатиев“ и фатално покосен с бомба. Накрая изстрадалият роден фен ще изпие още едно питие пред телевизора и ще превключи канала. На Шампионската лига, естествено. Там ще се гледа само футбол от най-висока възможна класа. И дай Боже, на другия ден не говорим кой е пострадал от бомбичката. Наздраве! Вечно дерби, вечни мерки… Така ще е, докато законът и институциите не ударят жестоко с юмрук по масата. Ако не не знаят как, да попитат Великобритания. Там бяха най-големите хулигани, а сега са най-културните фенове. Но нашите да попият всичко – истински и до последната буква и мярка, а не да го неглижират по… нашенски.", "date": "2018.04.24", "title": " Вечните мерки за вечното дерби"}
{"url": "https://trud.bg/%d1%81%d0%be%d1%82%d0%b8%d1%80-%d1%86%d0%b0%d1%86%d0%b0%d1%80%d0%be%d0%b2-%d0%b2-%d0%b1%d1%80%d1%8e%d0%ba%d1%81%d0%b5%d0%bb-%d1%82%d0%b5%d1%80%d0%be%d1%80%d0%b8%d0%b7%d0%bc%d1%8a%d1%82-%d0%bd%d0%b5/", "text": "Практикуващите съдии и прокурори по-трудно осъзнаваме, че проблемите с кибертероризма не са само теория, но и практика в ЕС. Това каза главният прокурор Сотир Цацаров по време на конференция в Брюксел на тема „Кибертероризъм – подготвен ли е Европейският съюз“. „Искрено вярвам, че работата ни днес в тази зала е от особено значение, защото проблемите, които ще обсъдим, не са само теория – те са от особен означение за всички практикуващи магистрати. По-трудно и по-бавно практикуващите съдии и прокурори осъзнаваме, че тероризмът не е само бомби и гибел на невинни хора. По-трудно осъзнаваме, че тероризмът е в компютрите ни, в социалните ни мрежи, в информационните системи на държавните администрации в страните от целия Европейски съюз. Всъщност тероризмът на моменти е и в личните ни компютри“, каза още Цацаров. Главният прокурор припомни, че на 17 април Европейската комисия обяви своя законодателна инициатива, която по думите му е от изключително важно значение –обявяването на проектите, касаещи Европейска заповед за събиране на електронни доказателства и Европейската заповед за запазване на доказателства. „Това са изключително силни инструменти, които ще дадат мощно и в същото време ефективно оръжие за противодействие на кибертероризма. За нас е много важно, че на практика отиваме далеч над възможностите, които Европейската заповед за разследване ни предоставя“, коментира Цацаров.", "date": "2018.04.24", "title": " Сотир Цацаров в Брюксел: Тероризмът не е само бомби и гибел на невинни хора, а е в компютрите и социалните мрежи"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b0-%d0%be%d1%82%d0%bd%d0%b5%d1%81%d0%b5-500-%d0%b4%d0%be%d0%bb%d0%b0%d1%80%d0%b0-%d0%b3%d0%bb%d0%be%d0%b1%d0%b0-%d0%b7%d0%b0%d1%80%d0%b0/", "text": "Млада жена беше глобена с 500 долара за недекларирана ябълка, която получила на борда на самолета на път за САЩ. Кристъл Тадлок била повече от щастлива. Тъкмо се връщала от екскурзия в Париж, която била спечелила. На прибиране в Съединените щати обаче, късметът й изневерил – при случайна проверка на летището e уведомена, че е глобена с няколкостотин долара. Причината – не била декларирала ябълка, която получила на борда на самолета и я внесла на територията на страната, информира  . “Абсурдно е да третираш един човек като престъпник, заради плод. Човекът от митницата ме попита дали пътуването ми до Франция е било скъпо и му отговорих “да”. Не разбрах защо ми зададе такъв въпрос, а той просто каза “е, сега ще стане още по-скъпо, след като Ви глобя с 500 долара”, разказa Кристал Тадлок. Ябълката на раздора получила от стюардеса на борда. Предстоял й още един полет до дома и решила да я запази за него. Дори не я извадила от плика, върху който по ирония на съдбата пише “насладете се”. “Разбирам какъв е законът и изискването да не се внасят съмнителни хранителни продукти, които могат да са заразени с бактерии. Но това е ябълка, при това дадена ми от американска авиолиния”, коментира жената. Освен обвинението в контрабанда, жената е лишена и от досегашните си привилегии на редовен пътни, които й позволявали да преминава през летищните проверки по-бързо. А от авиокомпанията пък заявили, че предоставяните от тях храни са само за консумация на борда и не могат да съдействат на своята пътничка, за сполетелите я неволи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Американска отнесе 500 долара глоба заради недекларирана ябълка"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%b5%d0%ba%d1%88%d1%8a%d0%bd-%d1%81-%d0%bf%d0%b0%d1%80%d0%ba%d0%b8%d1%80%d0%b0%d0%bd%d0%b5-%d0%bf%d1%80%d0%b5%d0%b4-%d0%b7%d0%b0%d0%b2/", "text": "След публично огласен екшън с паркиране пред заведение във Велико Търново, полицията се е самосезирала и е започнала проверка. “С адвокатите ми обмисляме дали да пусна жалба в полицията във Велико Търново по повод ситуацията в понеделник на паркинга на заведение “Макдоналдс” и обаждането ми на тел. 112, но едва ли ще пусна, тъй като нямам доверие на институциите”. Това сподели пред журналисти блогърът Иво Мирчев, който разпространи информация във Фейсбук за случката. Той коментира разпрата с въпросите „Мислите си, че мутрите са изчезнали? Или МВР се бори с тях?“, след като не можа да паркира автомобила си заради арогантни шофьори на лимузини на паркинга пред “Макдоналдс” във Велико Търново. Мирчев разказа, че пътувал от София за Варна с малкия си син, който бил болен, за да го остави на дядо му и баба му. Той решил да се отбият във Велико Търново във веригата за бързо хранене, но паркингът бил зает от напречно паркирани две лимузини с варненска регистрация, които заемали по 4-5 паркоместа. Около тях се суетели мъже с вид на охранители. Когато Мирчев помолил да му освободят място за колата, те започнали да го нагрубяват и го заплашили, че “ще стане по-зле”. Мъжът пък ги контрирал да бъдат внимателни, тъй като на паркинга има охранителни камери. “Наоколо имаше и други хора, но явно те си имаха по-важни неща, не са вземали отношение. Подадох сигнал в 13,34 часа на тел. 112, като потърсих полицията за съдействие и влязохме в заведението, за да дочакам униформените. Освен това разговарях и с управителя, но той призна, че нищо не може да направи в случая. Стоях 40 минути в ресторанта, но не дойдоха никакви полицаи, а във вторник сутринта при участието ми по БТВ, от МВР отрекоха да е регистрирано такова телефонно обаждане. Аз обаче пуснах запис на разговора ми на 112 в ефир!”, обясни за скандала потърпевшият. Иво Морчев недоумява как е възможно днес да продължават тези забравени практики и герои от мутренските времена през 90-те години. “България от 11 години е член на ЕС, и в момента председателства Съвета на ЕС, а ние гражданите с какво се сблъскваме в ежедневието си”, гневи се блогърът. Във вчерашния си емоционален пост той завършва с думите: “Ще черпя този, който успее да свали записите от видеокамерите на Макдоналдс във Велико Търново“. Във вторник от Областната дирекция на МВР във Велико Търново се свързали с него и му казали да пусне жалба за случилото се, но той все още обмисля това. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Разследват екшън с паркиране пред заведение в Търново"}
{"url": "https://trud.bg/%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d1%89%d0%b5-%d0%bf%d0%be%d1%81%d0%b5/", "text": "Въглищата са базова суровина за цялата енергетика. Ако цената им бъде увеличена, това ще предизвика поскъпване по цялата верига на производството. Това каза министърът на енергетиката Теменужка Петкова, която се срещна с представители на протестиращите миньори от „Мини Марица-изток“ ЕАД, съобщиха от енергийното министерство. Недоволството им е заради искането да бъде повишена цената на добиваните лигнитни въглища. Миньорите настояват и за инвестиции в нова техника. Петкова подчерта пред протестиращите, че разбира техните искания и припомни значително подобреното финансово състояние на дружеството. “Когато поехме управлението през 2014 г., мините бяха в изключително лошо финансово състояние, не достигаха дори средства за заплати. Сега ситуацията е коренно променена – за първи път дружеството отбелязва положителен финансов резултат, приходите са увеличени, колегите получават редовно работните си заплати и всички социални придобивки, възнагражденията са увеличени от началото на тази година, инвестиционната програма на дружеството също се изпълнява”, каза Петкова. Като илюстрация на това министърът припомни обществената поръчка, която е в ход в момента – по нея предстои да бъдат доставени нови багери на стойност 85 млн. лв. По отношение решението за цената на въглищата, енергийният министър смята, че преди всичко трябва да се изчака решение във връзка с искането за дерогация за ТЕЦ у нас заради новите екологични норми, гласувани на европейско равнище. Министър Петкова се ангажира през следващата седмица да посети дружеството, за да се запознае на място с актуалната обстановка в мините и диалогът да продължи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Енергийният министър Петкова ще посети „Мини Марица-изток“"}
{"url": "https://trud.bg/%d0%bf%d0%be%d1%85%d0%be%d0%b4-%d0%be%d1%82-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b4%d0%be-%d1%85%d0%b8%d0%b6%d0%b0-%d0%b1%d0%be%d0%b6%d1%83/", "text": "С поход от Велико Търново до хижа „Божур“ на 28 април стартира пролетният дял на традиционната кампания „Движи се и победи“. Началото на туристическата разходка ще бъде поставено в 9,00 ч., а стартова точка е Владишкият мост в кв. „Асенов“. Пътеките по маршрута са маркирани, осигурени са и водачи на групите от туристи. Пред хижата всеки желаещ ще може да се включи в образователна кампания, която включва симулации с „алкоочила“. Те пресъздават усещанията на човек под въздействието на алкохол или наркотични вещества. Вторият поход ще се състои на 12 май от Старата столица до Конната база край с. Арбанаси. Специална изненада очаква децата – те ще могат да се запознаят отблизо с конете и с помощта на инструктори да усвоят първи уроци за ездата. Третата туристическа разходка ще бъде на 2 юни /събота/ от Велико Търново до парк „Ксилифор“. Тогава ще бъде и финалът на пролетния дял на кампанията „Движи се и победи“. По традиция, след похода ще бъде организиран голям спортен празник с много игри, състезания и забавления за децата и учениците. Те ще могат да стрелят с лък, да карат планински байкове, да играят плажен волейбол, бадминтон и шахмат, да се катерят по висяща въжена стълба и по изкуствена стена и др. Десетки награди очакват включилите се в кампанията. Най-активният спортист ще получи планински велосипед. Подготвени са четири специални награди – за най-малък и най-възрастен участник, за семейство и за пълнолетен непушач. Специален плакет от председателя на Великотърновски общински съвет Венцислав Спирдонов е отреден за най-масово участие на училище. Награди са осигурени също от Министерството на младежта и спорта и Младежкия дом. Кампанията „Движи се и победи” се провежда за 18-а поредна година, в рамките на програма СИНДИ. От 2001 до 2017 година в инициативите са участвали на 17 600 души. Кампанията е съвместно дело на Община Велико Търново, Великотърновски общински съвет, Туристическо дружество „Трапезица-1902”, Регионална здравна инспекция и Младежки дом. Партньор е Министерството на младежта и спорта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Поход от Велико Търново до хижа „Божур“ дава начало на кампанията ‚Движи се и победи“\t\t\t"}
{"url": "https://trud.bg/%d0%bd%d0%be%d0%ba%d0%b0-%d0%b8%d1%81%d0%ba%d0%b0-%d0%bf%d1%80%d0%be%d0%bc%d0%b5%d0%bd%d0%b8-%d0%b2-%d1%81%d1%82%d0%b0%d0%bd%d0%b4%d0%b0%d1%80%d1%82%d0%b0-%d0%b7%d0%b0-%d0%b1%d1%8a%d0%bb%d0%b3%d0%b0/", "text": "Национална овцевъдна и козевъдна асоциация /НОКА/ иска промяна на Националния стандарт за българските млечни продукти. Най-голямата браншова организация в сектор „Животновъдство“ е депозирала писмо в Министерство на  земеделието, горите и храните, с което настоява българските млечни продукти да бъдат произвеждани от българска суровина. „Тази промяна, на първо място, ще гарантира на потребителите качеството на продуктите. От друга страна, влагайки в млечните храни българска суровина ще се подпомогнат и стимулират българските фермери“, посочи Симеон Караколев съпредседател а НОКА. Искането за промяна на Националния стандарт за българските млечни продукти е поредната инициатива на НОКА след стартиралата в навечерието на Великден кампания за насърчаване консумацията на качествени български продукти от овче мляко. Тогава организацията призова българското общество, държавните институции хотелиерите и ресторантьорите, вместо заместители и имитиращи продукти, да се купуват овче продукти произведени у нас и така да се стимулира развитието на овцевъдството в страната. В последвала среща с бранша и преработватели, Министерството на земеделието, храните и горите, направи спешни промени в Наредба № 1 за хигиената на храните, с които се цели да защити млякото и млечните храни от имитиращи продукти. Основната промяна е, че в един и същи обект не може да се произвеждат, разфасоват или преопаковат млечни продукти и имитиращи продукти, които съдържат в състава си мляко. Срокът за обществено обсъждане на актуалния вариант е до 23 май тази година. Кампанията на НОКА за насърчаване на консумацията на продукти от овче и козе мляко вече се разраства и  набира популярност. Поведени са срещи с представители на големите вериги, някой от които вече водят преговори в тази насока директно с ресторантьори и хотелиери. Под мотото „Българските храни от български суровини“ ще се проведе и най-мащабната ежегодна публична проява на НОКА Националния събор на овцевъдите в България. Седмото издание на единственото по рода и мащабността си събитие ще е от 11 до 13 май 2018 г. край Петропавловския манастир до гр. Лясковец и ще представи отрасъла и традиционното българско битово и фолклорно наследство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " НОКА иска промени в стандарта за българските млечни продукти"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%ba%d0%be%d1%81%d0%be%d0%b2%d1%81%d0%ba%d0%b0-%d0%bc%d0%b8%d1%82%d1%80%d0%be%d0%b2%d0%b8%d1%86%d0%b0-%d0%b4%d1%8a%d0%bb%d0%b6%d0%b0/", "text": "Медиите в Прищина твърдят, че жителите на Митровица и Звечан, които са предимно сърби, не плащат сметките си за вода и дългът за неплатените сметки надхвърля 13 милиона евро, съобщи Танюг. Прищинският вестник “Коха” пише, че заради загубите предприятието за водоснабдяване в Митровица е поискало помощ от министерството за икономическо развитие. Позовавайки се на свои източници, косовската телевизия съобщи, че водоснабдителната компания в северно Косово, която е финансирана от правителството на Сърбия, скоро ще се отдели от косовската система за водоснабдяване, пише в прегледа на печата на мисията ЮНМИК, който се позовава на вестник “Коха”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Жителите на Косовска Митровица дължат 13 млн. евро за вода"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b8%d1%81-%d1%86%d0%b8%d0%bf%d1%80%d0%b0%d1%81-%d0%ba%d0%be%d0%b3%d0%b0%d1%82%d0%be-%d0%b3%d0%be%d0%b2%d0%be%d1%80%d0%b8%d0%bc-%d0%b7%d0%b0-%d0%b7%d0%b0%d0%bf%d0%b0/", "text": "Когато говорим за Западните Балкани, става дума за Европа – целта ни е да развиваме региона и да правим това постоянно дори в най-трудните моменти. Това каза гръцкият премиер Алексис Ципрас по време на пресконференция след Съвета за сътрудничество на високо равнище между Сърбия, България, Гърция и Румъния в Букурещ. „Много съм доволен, че имам възможността да съм тук в Букурещ“, каза Ципрас. Според него четирите страни трябва да си сътрудничат, за да допринасят за мир, стабилност и сигурност в региона. „Балканите са място, което винаги е имало много предизвикателства. Това е регион, който често пъти е бил изправен пред конфликти, напрежение, но също така на Балканите има и много голям потенциал и ние сме се събрали тук, за да се справим с всички тези предизвикателства. Вярвам, че е изключително важно, че имаме нещо като институция в лицето на този четиристранен формат, който да работи за тези цели. Нашата цел е да сме в подкрепа за балканските държави и да допринасяме за развитието на нашия регион на база на нашите желания и интереси не само на създадения дневен ред от трети страни“, допълни Ципрас. Според него днес повече от всякога има нужда от четиристранния формат. “Когато говорим за Западните Балкани става дума за Европа”, каза той и посочи, че трябва да се помогне на Западните Балкани в пътя им към ЕС и изпълнението на условията за това. “Дискусиите по темата продължават. Дискусиите започнаха по времето на срещата през 2003 г. в Солун, когато темата за Балканите беше поставена на дневен ред, както и членството на България и Румъния . Трябва да продължим това, което стартирахме преди 15 години”, посочи още гръцкият премиер и заяви, че това ще бъде продължено на срещата в София на 17 май. Той подчерта, че председателството на България е изключително успешно. “Важно е следващите председателства да продължат линията, свързана със Западните Балкани и ние ще предоставим нашата подкрепа до максимална степен”, допълни още Алексис Ципрас. Ципрас отбеляза и, че следващата четиристранна среща между България, Гърция, Румъния и Сърбия ще се проведе в гръцката страна през юни. Там ще бъдат поканени и транспортните министри на четирите държави. “Отдадохме голямо значение на свързаността на Балканите и привличането на инвестиции в региона. Обсъдихме конкретно магистрали, жп линии, свързване на пристанища и нашите реки. Тук искам да обърна внимание на свързването на пристанищата в Гърция с тези на Черно море и с Дунав. Също така много важен е и инфраструктурният проект между Солун, София и Букурещ. Това е проект, който най-вероятно ще доведе до увеличение на пътнико-потока и на броя туристи, които преминават от Румъния и от България към Гърция и обратно. Важна е свързаността между Солун и Белград”, заяви гръцкият премиер. По думите му друг важен проект е свързан с енергетиката – връзката между Гърция и България и вертикалният коридор, който свързва двете страни енергийно и с Румъния. “Тази свързаност ще даде допълнително измерение на свързаността на държавите ни”, допълни Ципрас. Той благодари на премиера на Румъния, на премиера на България и на президента на Сърбия за тази важна среща. “Днес имахме повод да задълбочим нашите взаимоотношения и да анонсираме, че по време на следващата среща аз ще имам честта да съм домакин в Гърция в края на юни”, каза Ципрас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Алексис Ципрас: Когато говорим за Западните Балкани става дума за Европа"}
{"url": "https://trud.bg/%d0%bf%d0%bb%d0%b0%d0%bc%d0%b5%d0%bd-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d1%87%d0%b0%d1%81%d1%82-%d0%be%d1%82-%d0%bf%d0%b0%d1%80%d0%b8%d1%82%d0%b5-%d1%81%d0%b0-%d0%bd%d0%b0%d0%bc%d0%b5/", "text": "Абсолютно категорично мога да заявя, че част от парите са намерени в автомобила на Десислава Иванчева, а друга част – в посредника. Това каза пред журналисти в Народното събрание председателят на Антикорупционния орган Пламен Георгиев за  . „Нямаме никакви правомощия по задържане, така че реално не сме участвали нито в задържането й, нито в описването. Нямаме дори полицейски функции“, посочи той. В отговор на въпрос има ли още сигнали срещу кмета Иванчева и повдигане на нови обвинения Пламен Георгиев коментира: „Нямам право, знам колкото вас. Не ми е работа да знам тези неща, има досъдебно производство. Единственият, който може да прецени дали ще има обвинение и да съобщи за нови свидетели, които са постъпили е Прокуратурата“. На въпрос дали в Антикорупционния орган са постъпвали други сигнали председателят посочи: „Които сигнали е имало, сме ги подали. Не искам да изпадам в конкретика. Имахме разговор с Иван Гешев и той ме помоли да спрем да говорим в конкретика за досъдебно производство, което е висящо. Наистина не е редно да обсъждаме такива въпроси, има следствена тайна“. Нямам никаква информация за други лица. От СРС-тата, които сме използвали, се вижда, че парите за г-жа Иванчева, категорично, заяви Пламен Георгиев в отговор на въпрос кметът на „Младост“ Десислава Иванчева ли е била крайният получател на парите. „Нашите служители запазват местопроизшествието, нищо друго. Да не влезе някой, да не отвори вратата на колата. Всичко трябва да се запази до момента на огледа да няма никаква промяна“, обясни той. Попитан дали служители на Антикорупционния орган са пречили на Десислава Иванчева да говори Пламен Георгиев коментира: „Разбира се, че не са. Нямаме право по закон, повтарям го за сетен път“. „Работата ни приключва до момента на спиране на колата“, изтъкна председателят на Антикорупционния орган. Попитан дали някой е превишил правомощията си при ареста на Десислава Иванчева той посочи: „Казах го страшно много пъти. Прокуратурата си свърши правилно работата. Оценката ми е като наблюдател, в крайна сметка нямаме правомощия в тази сфера“. „Ако това не беше извършено на място, ако бяха преместили автомобила например пред Районното първият въпрос щеше да бъде защо трябваше да се мести и на друго място да се намират парите“, коментира той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Пламен Георгиев: Част от парите са намерени в колата на Иванчева, друга част – в посредника"}
{"url": "https://trud.bg/%d0%bc%d0%b0%d0%bb%d0%be%d0%bb%d0%b5%d1%82%d0%b5%d0%bd-%d1%83%d0%b1%d0%b8%d0%b5%d1%86-%d0%be%d1%82%d0%b8%d0%b2%d0%b0-%d0%b2-%d0%b8%d0%bd%d1%82%d0%b5%d1%80%d0%bd%d0%b0%d1%82/", "text": "13-годишният Камен от ромската махала на варненския кв. Владиславово ще бъде настанен във възпитателен интернат. Това реши на заседание при закрити врати Варненският окръжен съд, който потвърди изцяло решението на районните магистрати за съдбата на момчето. На 20 януари то и 14-годишния му приятел Денис убиха 53-годишния бездомник Красимир. Зверството потресе квартала, а разследването установи, че причината е скандал между тийнейджърите и клошаря пред пункт за вторични суровини. Конфликтът се случил на 16 януари. Тогава момчетата набили бездомника, но след 3 дни отново го открили и го смлели с юмруци и ритници. Според съдебно-медицинската експертиза Красимир издъхнал от тежка черепно-мозъчна травма. Заради тежкото престъпление съдът задържа под стража непълнолетния Денис, а малолетният Камен трябваше да отиде в интернат. Защитата му обжалва мярката с апел да не бъде изолиран от познатата му социална среда и с мотива, че досега не е бил воден на отчет в Детска педагогическа стая. На заседанието обаче стана ясно, че от 2 г. Камен не ходи на училище, но социалните служби не са били информирани, че е отпаднал от образователната система. Заради това и поради факта, че е обвинен в убийство, съдът отхвърли жалбата на момчето и окончателно го прати във възпитателно училище интернат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Малолетен убиец отива в интернат"}
{"url": "https://trud.bg/%d0%be%d0%ba%d0%b0%d1%87%d0%b2%d0%b0%d1%82-%d1%80%d0%b0%d0%b7%d0%bf%d1%8f%d1%82%d0%b8%d1%8f-%d0%b2%d1%8a%d0%b2-%d0%b2%d1%81%d0%b5%d0%ba%d0%b8-%d0%ba%d0%b0%d0%b1%d0%b8%d0%bd%d0%b5%d1%82-%d0%bd%d0%b0/", "text": "„Ислямът не принадлежи на Германия“. Това изречение неведнъж е провокирало разгорещени дебати в германското общество и особено сред управляващите го политици. За последно то бе изречено от председателя на баварския Християнсоциален съюз (ХСС) Хорст Зеехофер. И за да няма съмнения, че християнството е „символ на културната идентичност“ на германците, в Бавария бе взето решение във всеки кабинет на властта да бъде окачено разпятие, пише Der Spiegel. Във всеки вход на административна сграда или на офис трябва да бъде поставен християнски кръст като „израз на историческия и културен характер на Бавария, и като ангажимент към основните ценности на правния и обществен ред в Бавария и Германия“, съобщиха властите в Мюнхен след проведено заседание. „Кръстът е основният символ на културната идентичност и на християнския характер“, подчертаха още управляващите в Мюнхен. Промените ще бъдат валидни за „всички органи на Свободната държава Бавария от 1 юни 2018 г.“, гласи разпоредбата. Съответните органи на регионалната и местна власт са посъветвани да „действат по съответния начин”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Окачват разпятия във всеки кабинет на властта в Бавария\t\t\t"}
{"url": "https://trud.bg/%d0%bd%d0%b5%d1%84%d1%82%d0%be%d1%85%d0%b8%d0%bc%d0%b8%d0%ba-%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0-%d0%b1%d1%8e%d0%b4%d0%b6%d0%b5%d1%82%d0%b0-%d0%bf%d1%80%d0%b0/", "text": "Волейболният шампион „Нефтохимик 2010“ ще разшири проекта си след втората поредна титла, която спечели в Суперлигата. Бургазлии надиграха ЦСКА с 3:1 (17, -23, 17, 20) в столичната зала „Христо Ботев“ в трети мач от финалната серия. В герой с 25 точки се превърна националът Валентин Братоев. Спортният директор на ОСК „Лукойл“ Сашо Везенков обаче смята да направи тима още по-силен и заяви, че ще се опита да привлече още национали. „Догодина искаме да имаме един наистина много мощен отбор и да започнем с Ники Николов и Николай Учиков – призна Везенков. – Даже не говоря за двамата Братоеви. Ако те нямат някакви суперпредложения от чужбина, те са си наши играчи. Не искам да обезсмисляме докрай първенството, но желанието ми е ние да сме най-силни.“ Либерото Теодор Салпаров, който е и спортен директор на тима, пък е уверенен от спонсора Валентин Златев, че ще има по-голям бюджет за следващия сезон. „Основната цел е влизане в Шампионска лига – заяви Салпаров. – Ще бъде много трудно с новия формат, в който се играе един предварителен кръг. Това ще е добре не е само за нас, а за българския клубен волейбол. Ще се опитаме да оставим същото ядро и да надграждаме с по-качествени състезатели.“", "date": "2018.04.24", "title": " „Нефтохимик“ увеличава бюджета, прави селекция"}
{"url": "https://trud.bg/%d1%80%d0%b0%d0%b7%d0%bf%d1%80%d0%b5%d0%b4%d0%b5%d0%bb%d1%8f%d1%82-%d0%bf%d0%b0%d1%80%d0%b8%d1%82%d0%b5-%d0%be%d1%82-%d0%bf%d1%80%d0%be%d0%b4%d0%b0%d0%b6%d0%b1%d0%b0%d1%82%d0%b0-%d0%bd%d0%b0-%d0%be/", "text": "В четвъртък Столичният общински съвет ще гласува как да бъдат разпределени парите от продажбата на Общинска банка. В края на миналата година СОС реши 67,6% от капитала на банката да отиде в ръцете на фонда “Новито опортюнитис” срещу 46 млн. лв. От тях 12 млн. лв. ще бъдат вложени в екология. Те ще отидат за борба с мръсния въздух, управление на отпадъците, за паркове и залесяване. 10 млн. лв, ще отидат за образователна инфраструктура. Отделно 200 хил. лв са за нови спортни зали, които ще бъдат изградени в училищни дворовете. 9,2 млн. лв. са за квартални улици и тротоари, площади, велоалеи и пешеходни зони.  5,6 млн.лв. са предвидени за здравеопазване, а 5,4 млн. лв. за култура. Ще се инвестира и в превръщането на бившата топлоцентрала в център за култура. Друг важен проект е за обновяване на пространството около храма „Света Неделя“. За социални дейности са предвидени 1,8 млн. лв от сумата от продажбата на Общинска банка. 800 хил. лв. пък ще отидат за електронно управление. 1 млн. лв. ще е инвестиционният резерв", "date": "2018.04.24", "title": " Разпределят парите от продажбата на Общинска банка"}
{"url": "https://trud.bg/%d0%b0%d0%bd%d0%bd%d0%b0-%d0%bc%d0%b0%d1%80%d0%b8%d1%8f-%d0%bf%d0%b5%d1%82%d1%80%d0%be%d0%b2%d0%b0-%d0%b3%d1%8e%d0%b7%d0%b5%d0%bb%d0%b5%d0%b2%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2/", "text": "Известната балерина, актриса, поетеса и жураналистка Анна Мария Петрова-Гюзелева представи стихосбирката си “А душата знае“ в Павликени. С „Добре дошла на нашата снаха“ бе посрещната от местната публика гостенката. „…А душата знае” на Анна Мария Петрова-Гюзелева – творец с много лица е сплав между лириката на поетесата и картините на любимия мъж в живота й. По думите й изданието е в памет на съпруга ѝ – световноизвестния оперен певец и художник и е обогатено с негови картини, предоставени от Фондация „Никола Гюзелев”. Поздравления към Анна Мария Петрова-Гюзелева поднесе кметът на Община Павликени инж. Емануил Манолов. Той разказа как чрез общи приятели е успял да гостува в дома на семейство Гюзелеви и да връчи плакетa за почетен гражданин на Павликени на Никола Гюзелев. „Беше много вълнуващо. В думите на г-н Гюзелев нямаше обида към Павликени, както се говореше от много години. Мисля, че донякъде успяхме да отсрамим павликенчани с именуването на Летния театър, който векове вече ще носи името на Никола Гюзелев“, каза кметът. Инж. Манолов сподели личните си впечатления от срещата с Маестрото и заяви, че искрено се надява със съдействието на Анна Мария Гюзелева Летният театър да се изпълни със съдържание, като всяко лято се представя оперен концерт за жителите и гостите на Павликени. „Наистина сърцето му беше сгряно от тази постъпка“, сподели инж. Манолов и разказа как са планирали посещение на оперния бас в родния му град – литературна вечер, където Никола Гюзелев да представи рисунките си в по-тесен кръг. За жалост прекрасната идея не се реализира. Инж. Манолов и Анна Мария направиха уговорката през 2019 г. да се реализира изложба в памет на незабравимия Маестро, когато се навършват 5 години от неговата кончина. По време на срещата стана ясно, че следващата година ще е готов нов документален филм за оперния певец. Кадри от Павликени ще бъдат включени в лентата, като ще бъдат осигурени срещи с живи съученици и приятели на оперения певец, които да разкажат истории „от извора“ за Никола Гюзелев. Над час поетесата отговаря на въпроси от публиката. Анна Мария Петрова-Гюзелева сподели, че е започнала да пише, защото почувствала необходимост да излее своята душа. Тя не скрива, че живее между два града, между две държави, години наред. Съдбата и отрежда едно нескончаемо „пътуване“ между София и Рим – България и Италия. Тя винаги остава свързана с корените си и все повече се връща към тях. По думите й в последните години се свърза все по-силно с Павликени и „неговите хубави хора“. По време на литературната среща много от почитателите на Анна Мария Петрова-Гюзелева отправиха своите въпроси към гостенката. Директорът на Исторически музей – Павликени Нели Цонева отправи покана в музея да се обособи кът на Никола Гюзелев, в който да се покаже неговата връзка с Павликени, корените му и израстването му като певец и художник. На друг от въпросите, за силата на страданието при писането на лирика, Гюзелева сподели, че в нейното творчество тази стилистика не преобладава. „Да сме смирени и да откриваме истинските неща в живота. В днешно време е доста трудно, то често едва се вижда, трябва специално да го търсим“, отбеляза поетесата. Голяма част от присъстващите на литературната среща запазиха спомена от нея със снимки и автографи на представената книга. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Анна Мария Петрова-Гюзелева представи стихосбирката си „…А душата знае“ в Павликени"}
{"url": "https://trud.bg/%d1%82%d0%be%d1%82%d0%b0%d0%bb%d0%b5%d0%bd-%d1%85%d0%b0%d0%be%d1%81-%d0%b2-%d1%80%d0%b0%d0%b9%d0%be%d0%bd-%d0%bc%d0%bb%d0%b0%d0%b4%d0%be%d1%81%d1%82-%d0%bd%d1%8f%d0%bc%d0%b0-%d0%ba%d0%be%d0%b9/", "text": "Създаденият административен хаос от арестуваната кметица на столичния район “Младост” Десислава Иванчева вече е тотален след нейното задържане, научи “Труд” от свои източници, работещи в общината. Причината е, че посоченият за изпълняващ длъжността кмет Владимир Клисуров, който е заместник на Иванчева, все още не е казал дали е съгласен встъпи в длъжност, като мнението му клоняло по-скоро към отказ. Десислава Иванчева посочи Клисуров, след като бе арестувана заедно с другата си заместничка Биляна Петрова за получаване на подкуп в особено големи размери. По време на съдебното заседание за гледане на мярката й кметицата обвини третият си и последен заместник – арх. Румен Русев, че е сред участниците в “инсценировката за подхвърлянето на парите”. Всичко идвало от апетитите на Русев да заеме поста на Иванчева. Вчера   и призна, че с неговата началничка са имали много пререкания заради бавенето на преписки. Така че Иванчева сега трябва да посочи Русев, в случай, че Владимир Клисуров откаже. Тя едва ли ще го направи след обвиненията, които изрече по него адрес и така “Младост” остава без ръководство. При този вариант Столичният общински съвет трябва да каже какво се случва, тъй като не може район с размерите на град да върви на автопилот. Защото без изпълняващ длъжността кмет, няма кой да разписва редица документи, а служителите няма как да получават заплати, тъй като липсва ръководителят, който да ги нареди.", "date": "2018.04.24", "title": " Тотален хаос в район “Младост”, няма кой да замести Иванчева"}
{"url": "https://trud.bg/%d0%bf%d0%b0%d1%81%d0%b5-%d0%bf%d0%be%d1%81%d1%8a%d0%b2%d0%b5%d1%82%d0%b2%d0%b0-%d1%82%d1%83%d1%80%d1%86%d0%b8%d1%8f-%d0%b4%d0%b0-%d0%be%d1%82%d0%bc%d0%b5%d0%bd%d0%b8-%d0%bf%d1%80%d0%b5%d0%b4%d1%81/", "text": "Комисията по мониторинг на Парламентарната асамблея на Съвета на Европа (ПАСЕ) препоръча на Турция да отмени предсрочните президентски и парламентарни избори, съобщиха от пресслужбата на Съвета на Европа. Комисията заседава днес в Страсбург и одобри изявление във връзка с насрочените на 24 юни избори в Турция.  Комисията изразява най-дълбока тревога относно обявяването на предсрочни избори една година и половина по-рано от предвиденото. Тя припомня, че само месец по-рано в закона за изборите бяха направени изменения, които съществено променят правилата за вота и предизборната кампания. В тях е включена възможност за сформиране на предизборни съюзи, но краткият период между приемането на тези нови правила и предстоящия вот дава твърде малко време на политическите партии да се адаптират и да завършат подготовката за вота. Комисията по мониторинг на ПАСЕ припомня, че промяната на изборното законодателство три месеца преди избори е в противоречие с препоръките на Венецианската комисия. В същото време 10-процентовият праг за влизане на отделна партия в парламента, който е най-високият в Европа, не бе променен, както призоваваше международната общност, включително ПАСЕ. Този изключително висок праг подкопава допълнително политическия плурализъм, отбелязва Комисията. Тя изразява също съжаление за това, че в деня, в който бяха обявени изборите, парламентът одобри седмото поред удължаване на режима на извънредно положение в страната, въведен след осуетения опит за преврат през юли 2016 г. Като повтори опасенията на Венецианската комисия, Комисията по мониторинг на ПАСЕ подчерта, че в режим на извънредно положение и продължаващи операции на силите за сигурност в Югоизточна Турция е невъзможно да бъдат произведени истински демократични избори. Извънредното положение в Турция доведе до диспропорционални мерки и неприемливи ограничения на основни свободи, в частност свобода на изразяване, на медии и на събирания. Това засегна по негативен и диспропорционален начин опозиционните и критичните гласове, както посочи ПАСЕ в своя резолюция от 2017 г. Комисията по мониторинг изразява съжаление, че от тогава не е забелязан напредък. Голям брой депутати от опозицията (10), журналисти (около 150) и правозащитници остават задържани, а мнозина други са изправени на съд по обвинения, свързани с тероризъм. Много неправителствените организации бяха затворени. Много медии бяха закрити или закупени от проправителствени бизнесмени. Новоприет закон затегна контрола върху онлайн съдържанието. Това още повече стесни пространството за необходимия демократичен дебат по време на избори, който изисква достъп до пълна и точна информация, за да може гласоподавателите да направят своя информиран избор между кандидатите, посочва Комисията. Няколко предвиждания в новата изборна система предизвикват сериозни въпроси за сигурността и прозрачността на вота, както и за възможна намеса на изпълнителната власт. Комисията по мониторинг на ПАСЕ е загрижена по-специално от възможното присъствие на полицейски сили в избирателните секции и от решението да се приемат неподпечатани бюлетини, което обезсмисля употребата на подпечатани бюлетини като мярка за сигурност. Комисията също така съжалява, че не е последвала реакция на предишни препоръки на ПАСЕ, на Групата държави срещу корупцията (ГРЕКО) и на Офиса за демократични институции и човешки права към Организацията за сигурност и сътрудничество в Европа, свързани с медийното отразяване и финансиране на предизборните кампании и политическите партии. Затова Комисията по мониторинг на ПАСЕ е решила да сезира Венецианската комисия за измененията в изборния закон на Турция, приети през март 2018 г., и свързаното законодателство. Комисията по мониторинг е дълбоко загрижена, че този неблагоприятен контекст ще попречи на провеждането и организирането на истински демократични избори, което поставя в опасност легитимността на целия процес.  Комисията на ПАСЕ призовава Турция да спазва основните права на Съвета на Европа, включително произвеждането на свободни и честни избори. Тя отбелязва също, че тези избори имат голямо значение, защото ще бъдат последната стъпка в преминаването към президентска система, която ще разшири правомощията на президента на Републиката и ще ограничи баланса на властите. Комбинацията от всички тези фактори отправя сериозно предизвикателство към демократичното естество на изборите. Затова Комисията по мониторинг на ПАСЕ препоръчва на турските власти да отложат изборите. /БТА/ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " ПАСЕ посъветва Турция да отмени предсрочните президентски и парламентарни избори"}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-%d0%b3%d0%be%d0%bb%d1%8f%d0%bc%d0%be-%d0%ba%d0%be%d0%bb%d0%b8%d1%87%d0%b5%d1%81%d1%82%d0%b2%d0%be-%d1%84%d0%b0%d0%bb%d1%88%d0%b8%d1%84%d0%b8%d0%ba%d0%b0%d1%82/", "text": "Голямо количество фалшификати на световни марки са иззети в Пловдив, съобщиха от пресцентъра на ОД на МВР. При проверка на служители на “Икономическа полиция” в магазин в район “Южен” е установено, че се предлагат парфюми, маратонки, джапанки и чехли – имитации на 17 известни марки. Конфискувани са общо 1036 артикула, всички носещи търговски знаци, обект на изключително право, използвани без правно основание. По случая е досъдебно производство, разследването продължава под наблюдението на Районна прокуратура – Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " Иззеха голямо количество фалшификати на световни марки от магазин в Пловдив"}
{"url": "https://trud.bg/%d0%bb%d1%8e%d0%b1%d0%b8%d1%82%d0%b5%d0%bb%d0%b8-%d0%bd%d0%b0-%d1%84%d0%be%d0%bb%d0%ba%d0%bb%d0%be%d1%80%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%85%d0%b0-%d0%b2%d0%b5%d0%bb/", "text": "Любителската танцова формация от Велико Търново „Търновска царица“ представи Старата столица и магията на българския фолклор в Брюксел. Талантливите изпълнители на народни танци се включиха в Голямото българско хоро – инициатива, провела се през уикенда в белгийската столица. За втора поредна година организатор на културното събитие е българският евродепутат от ЕНП Ева Майдел. В рамките на програмата „Търновска царица“ изпълни северняшки и шопски танци, впечатлили стотиците души публика. Особено атрактивни бяха и оригиналните народни носии, с които търновци бяха пременени. Танцьорите проведоха и занимания с деца в неравностойно положение и ги учиха на танцови стъпки, характерни за родния фолклор. Кметът на Велико Търново Даниел Панов поздрави любителите на фолклора от формацията. Той им благодари, че популяризират българските традиции и обичаи и са добри посланици на Старата столица по света.", "date": "2018.04.24", "title": " Любители на фолклора представиха Велико Търново в Брюксел"}
{"url": "https://trud.bg/34-%d0%b1%d0%b0%d1%80%d0%bc%d0%b0%d0%bd%d0%b8-%d0%bc%d0%b5%d1%80%d1%8f%d1%82-%d1%81%d0%b8%d0%bb%d0%b8-%d0%b2-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%be-%d1%81%d1%8a%d1%81%d1%82%d0%b5/", "text": "34 майстори на коктейлите от цялата страна пристигнаха във Варна за XVIII Национално състезание за бармани. В продължение на два дни те ще мерят сили в различни категории, като за първи път ще държат и теоретичен изпит с 50 въпроса, съобщи Пенчо Пенчев, председател на Българската асоциация на барманите /БАБ/, която организира състезанието в Юнашкия салон. Стартът бе даден с тест за наливане, в който всеки участник трябваше да отлее на око посочен от журито грамаж от 3 вида напитки. Извън конкурсната програма чевръсти младежи се надпреварваха в приготвянето на най-добро еспресо и капучино и в майсторско наливане на бира. Най-атрактивното шоу ще е преди финала в сряда, когато майсторите ще забъркат десертни коктейли в два стила – флеър и класик. Призьорите в двете категории ще представят страната ни на Световното първенство за бармани през октомври в Талин, където ще се съберат представители от 73 страни. За да популяризира професията, БАБ прави и паралелно състезание за млади бармани до 27 г., като поема всички разходи на първенеца за участие в световната надпревара в този клас във Франция, каза Пенчев. Той обаче бе категоричен, че въпреки всички усилия на съсловната организация, кадровата криза е в апогея си и то не само у нас. “Никой не иска да става барман, защото изискванията са много, заплатите не са високи, а и над определена възраст липсва перспектива”, коментира многократният рекордьор на Гинес. Според него въпреки лавината от оферти, у нас трудно се намират дори начинаещи бармани, готови да работят съвестно за 800-900 лв. нетна заплата и 5% от оборота. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.24", "title": " 34 бармани мерят сили в национално състезание\t\t\t"}
