{"url": "https://trud.bg/%d0%bb%d0%b8%d1%86%d0%b5%d0%b2%d0%be-%d1%80%d0%b0%d0%b7%d0%bf%d0%be%d0%b7%d0%bd%d0%b0%d0%b2%d0%b0%d0%bd%d0%b5-%d0%b7%d0%b0%d0%bc%d0%b5%d0%bd%d1%8f-%d0%b5-%d0%bf%d0%be%d0%b4%d0%bf%d0%b8%d1%81%d0%b0/", "text": "Уникалната система за електронни услуги тръгва до 2 седмици Подават документи за звезди на хотела само със снимка Министерството на туризма въвежда за първи път у нас лицевата идентификация като алтернатива на електронния подпис. От средата на ноември ведомството ще предложи на туроператори, хотелиери и местни власти достъп до услугите си само за 3 секунди. Толкова ще отнема разпознаването по снимка, което ще позволява на компаниите автоматично да предоставят информацията за тях на администрацията, без да попълват безкрайни формуляри. Преди да могат да се възползват от безплатната опция, фирмите или техните представители ще трябва да си направят профил във вътрешната система на Министерство на туризма. Това обясни ресорният министър Николина Ангелкова по време на конференцията „Дигиталната трансформация в туризма. Бъдещето. Сега!”, организирана от Националния борд по туризъм в партньорство с институцията. Срещата, на която присъстваха стотици представители на индустрията, се проведе в 5-зведния хотел „Интерконтинентал” в центъра на София. Създаването на самия профил е изключително лесно и отнема около 3 минути, обясни министърът. И допълни, че данните, които са въведени ще бъдат защитени според изискванията на евродирективата GDPR. Ние сме първата администрация, която ще предлага услуги без задължителното изискване за електронен подпис, подчерта Ангелкова. Така при подаване на документи за категоризация или за регистрация на туроператор кандидатът ще има възможност да доближи телефона до лицето си, да си направи снимка, а данните за компанията, която представлява, заедно със заявлението, да отидат веднага за разглеждане до съответната дирекция във ведомството, даде за пример Ангелкова. Тя заяви, че ще изпрати и писмо до представителите на сектора с молба да излъчат свои представители в бъдещия Консултативен съвет за дигитализация в сектора, чиито създаване обяви по време на конференцията. Идеята е органът да бъде постоянно действащ, а участниците в него да предлагат на министъра възможности за внедряване на световните тенденции. Съветът ще има задача и да приеме стратегия за дигитализация в туризма.   „Труд” с награда от бизнеса Вестник „Труд” получи годишната награда на Националния борд по туризъм. Статуетка с роза бе връчена на главния редактор на медията Петьо Блъсков за приноса на вестника в отразяване на важните теми за бранша и сериозните икономически материали, които публикува. На приза е изобразена розата, която преди 24 века е украсявала монетата, изсечена по време на тракийския владетел Амакот, царувал в периода 389-356 г. преди новата ера. Монетата е единствената в света с изобразена роза и е намерена край Казанлък. Освен „Труд” признание от бизнеса получиха министърът на туризма Николина Ангелкова, министърът на европейското председателство Лиляна Павлова, бившият министър на културата и председател на ресорната парламентарна комисия Вежди Рашидов, генералният директор на БНТ Константин Каменаров, управителят на „Галакси Инвестмънт Груп” Константин Бояджиев и други общественици.   Константин Бояджиев, управител на „Галакси Инвестмънт Груп”: Вече сме на световната карта на луксозните хотели С инвестицията ни в хотел „Интерконтинентал” поставихме София и България на световната карта на луксозните хотели. Това заяви членът на Управителният съвет на Националния борд по туризъм и управител на „Галакси Инвестмънт Груп” Константин Бояджиев. Той получи едно от годишните награди за новото 5-звездно бижу на София на Борда. Признанието не е само за мен, а за целия екип, който се трудни неуморно, заяви Бояджиев. И благодари на министерствата на туризма и културата, както и на Столична община за съдействието при обновяването и дострояването на „Интерконтинентал”. Инвестициите и иновациите водят до лидерство и будителство както е и в случая с това вложение, заяви изпълнителният директор на Българската агенция за инвестиции Стамен Янев, който връчи наградата на Бояджиев.   От Националния борд по туризъм предлагат: Летището в София да се казва „Розата” Цветето да се превърне в бранд на страната ни Летище София да бъде наречено „Розата”. Това предлагат от Националния борд по туризъм. Идеята е това да е част от цялостния туристически бранд на страната ни, в който акцентът да е върху цветето и аромата му, обясниха от организацията. Ние сме познати в целия свят с розовото масло и трябва да се възползваме от това при промотирането на страната ни като туристическа дестинация, категоричен бе председателят на Контролния съвет на борда Румен Драганов. От организацията предложиха на Министерство на туризма при широк обществен консенсус да се определи розата като символ в маркетинговата и рекламната комуникация на страната ни. Още повече, че българското розово масло е една от основните теми, които винаги се дискутира зад граница при връчване на акредитивните писма на българските посланици в чужди държави, посочи Драганов. Ароматът на цветето трябва да посреща туристите още на летището, да ги съпровожда в хотелите и спа центровете, обясни Драганов. Подбалканската железопътна линия може да бъде наречена „Пътят на розата”, допълни той. По време на конференцията бяха обсъдени и възможностите страната ни да се възползва от новите дигитални технологии за налагане на туристическия пазар. Всеки втори турист в света организира почивката си онлайн и прави запитвания от мобилното си устройство. В същото време българите са на опашката в Европа по отношение на електронното пазаруване, стана ясно от данни, изнесени от министъра на туризма Николина Ангелкова. Новият национален сайт на туризма ни скоро трябва да стане факт, след като премине и последното обжалване пред ВАС. Битката в съда досега се е забавила с година и половина създаването на нова актуална национална туристическа страница и това пречи на страната ни да бъде подходящо представена онлайн, стана ясно по време на конференцията. Министерството на туризма да прехвърли част от дейността си на бизнеса, предложи Кънчо Стойчев от Националния брод по туризъм. По този начин ще се осигури приемственост в сектора, а управлението ще се възползва от ресурсите на бранша, обясни той. Ангелкова заяви, че би разгледала възможностите за публично-частно партньорство, ако й бъдат предложили конкретни такива.   72% от българите използват агенции 72% от българите са използвали услугите на туристическа агенция поне веднъж през последните три години, показва проучване на маркетингова компания за нагласите на туристите. 38% от хората са използвали както традиционна, така и онлайн туристическа агенция. Като основни предимства на агенциите анкетираните посочват пестенето на време (53%), удобството (49%) и сигурността (44%). Докато 28% от участниците в допитването смятат, че агенциите спестяват средства. Проучването показва още, че в периода януари – октомври онлайн резервациите са нараснали със 72% спрямо същия период на 2017 г., а тези през мобилен телефон – със 178%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Лицево разпознаване заменя е-подписа в туризма\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d1%81%d1%80%d0%b5%d1%89%d1%83-%d1%81%d0%b0%d1%82%d1%8a%d1%80%d0%b0-%d0%b4%d0%be%d0%b1%d1%80%d0%b5-e-%d1%87%d0%b5-%d1%81%d0%bb%d1%83%d1%87%d0%b8-%d0%bd/", "text": "Двамата старши полицаи Димитър Димитров и Севдалин Илиев от ОДМВР-Шумен,  в четвъртък следобед, застанаха и пред медиите два часа след ужасния инцидент. „Уплаха винаги има, но самообладанието, което трябва да запазим беше на ниво. Добре е, че се случи на тренирани като нас, отколкото на обикновени граждани. Ние имаме ежедневно досег с такива проблеми“, категорични бяха двамата униформени. И двамата заявиха, че подобни случки не могат да ги разубедят да упражняват професията, а напротив ги насърчават, защото виждат, че са си свършили работата. Мъжът, когато забелязали размахвал нож и крещял, „Ще избивам всички, ще коля наред!“. Това ги накарало да спрат автомобила. Замахнал със сатъра и първо счупил страничното стъкло на патрулката, започнал да боде с ножа през прозореца униформените. Те го избутали на метър и половина с вратата и тогава той хвърлил сатър по тях, а оръжието влетяло в автомобила. По това време на оживения шуменски булевард било пълно с пешеходци, хора излизали от магазините. „По всякакъв начин се опитахме да обърнем вниманието към нас, да не пострадат пешеходци. Казвахме на хората да се отдръпнат. Важното е, че всичко приключи благополучно“, казват полицаите. Димитър, който е получил травми и е шит от докторите, е с 13 г. стаж. Колегата му Севдалин е с 6 г. и за тях работната седмицата продължава. Нападателят им е консултиран с психиатър и след това е настанен в психоболницата в с.Царев брод. Преди време същият мъж е нападнал съдебната охрана в сградата на съда в Шумен, припомнят запознати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.01", "title": " Полицаи срещу сатъра: Добре e, че случи на тренирани като нас"}
{"url": "https://trud.bg/%d0%b7%d0%b0%d0%bf%d0%be%d0%b4%d0%be%d0%b7%d1%80%d0%b5%d0%bd%d0%b8%d1%8f%d1%82-%d0%b7%d0%b0-%d0%bd%d0%b0%d0%bf%d0%b0%d0%b4%d0%b5%d0%bd%d0%b8%d0%b5%d1%82%d0%be-%d1%81%d1%80%d0%b5%d1%89%d1%83-%d1%81/", "text": "Мъжът, обвинен за убийството на 11 души в синагога в американския град Питсбърг, не се призна за виновен по повдигнатите му обвинения, предадоха Ройтерс и Асошиейтед прес. Робърт Бауърс се яви днес за втори път пред съда след нападението през уикенда. Той каза, че разбира отправените му обвинения, но не се призна за виновен. Срещу 46-годишния мъж са повдигнати 44 обвинения, включително за предумишлено убийство, престъпления от омраза, възпрепятстване на практикуването на религия, нарушения, свързани с огнестрелните оръжия. Ако бъде признат за виновен, той може да получи смъртна присъда. Стрелбата в синагогата „Дърво на живота“ в квартала „Скуиръл хил“ в Питсбърг беше най-смъртоносното нападение срещу евреи в американската история. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Заподозреният за нападението срещу синагога в Питсбърг не се призна за виновен"}
{"url": "https://trud.bg/%d1%87%d0%b8%d0%bb%d0%b8%d1%87-%d0%bf%d1%80%d0%b0%d1%82%d0%b8-%d0%b3%d1%80%d0%b8%d0%b3%d0%be%d1%80-%d0%b4%d0%b0-%d0%bf%d0%be%d1%87%d0%b8%d0%b2%d0%b0/", "text": "Григор Димитров приключи неособено успешната 2018-а година със загуба от Марин Чилич (Хърватия) в третия кръг на турнира от сериите „Мастърс“ в Париж. Българският тенисист изигра добър мач, но няколко грешки в решаващите моменти от двата сета подариха победата на хърватския гигант, който по традиция е неудобен за хасковлията.  Григор може да съжалява за първия сет, в който навакса ранен пробив, за да се добере до тайбрек, но там пропиля аванс от 5:3 заради непредизвикани грешки. С успеха Чилич направи сериозна крачка към АТП финалите в Лондон, а Димитров приключва годината с недотам убедителния баланс от 24 победи и 19 загуби. Неуспехът да се класира за заключителния турнир, където да защитава титлата си, ще го прати на около 20-ото място в ранглистата. Българинът обаче е оптимист за следващия сезон, когато в екипа му ще се включи и легендата Андре Агаси.  „Познаваме се отдавна, но сега е точният момент да работим заедно – заяви Григор. – Няма по-добър човек, с който да споделям това, което ми се случва на корта и извън него. Минал е през толкова много, имал е върхове и спадове. В момента се опитвам да направя най-добрата програма за подготовката и турнирите догодина. Надявам се, че Андре ще може да пътува с мен много повече.“", "date": "2018.11.01", "title": " Чилич прати Григор да почива"}
{"url": "https://trud.bg/%d0%b3%d0%be%d1%82%d0%b2%d0%b0%d1%87-%d0%b4%d0%b0%d1%80%d0%b8-600-%d1%8e%d0%b1%d0%b8%d0%bb%d0%b5%d0%b9%d0%bd%d0%b8-%d0%b2%d0%b5%d1%81%d1%82%d0%bd%d0%b8%d0%ba%d0%b0/", "text": "Печат от 189 страни на 236 езика Точно 600 юбилейни вестника и около 130 броя на издания на българите в чужбина дари на Историческия музей в Ихтиман готвачът Йордан Кирилов. Екземплярите бяха подредени в специална експозиция в чест на Деня на народните будители, която бе открита днес. За близо 40 години колекционерът е събрал над 10 000 вестника, издадени в 189 страни на 236 езика. Най-старият български вестник е “Дунав” от 1865 г., а най-старият руски вестник – “Эхо” от 1911 година. Страстта на готвача от Ихтиман по печатното слово започнала още през 1979 година, разказа с охота той пред “Труд”. “Всички вестници от чужбина получавам главно по пощата или от хора, на които ги поръчвам по време на техните пътувания”, разказа Кирилов. Той обясни, че до момента експонатите в колекцията му са представени в три изложби – две в Ихтиман и една в Костенец. “Съхранявам ги в три дървени шкафа, покрити с фолио против слънчева светлина”, обясни още той. Кирилов посочи, че през годините е събрал почти всички течения на местните вестници от Ихтиман. Горд е, че в руската преса за него и хобито му са публикувани вече над 13 материала. “В Русия излизат около 9000 районни, областни и селски вестници. До момента притежавам по един екземпляр от над 4500 руски издания”, обясни той. В колекцията на готвача има още около 150 издания преди 9 септември 1944 година, а сред най-интересните му придобивки е експонат от Китай по времето, когато присъединяват Хонконг. “Броят е инкрустиран в кварцов камък и от него има едва 2000 бройки”, уточни Кирилов, като поясни, че това е скъп уникат.   Колекционери от цяла България Колекционирането на вестници се оказва страст на жители и от други български градове. Хобито на колекционера от Ихтиман споделят и жители на Русе, Кюстендил и Стара Загора, с които той често обменя вестници. Сред тях са Живодар Душков, Севделин Атанасов и Борис Кузманов. Колекционерите споделят мнението, че от старите вестници има още от какво да се научи човек. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Готвач дари 600 юбилейни вестника\t\t\t"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d1%81%d0%be%d1%86%d0%b8%d0%b0%d0%bb%d0%b5%d0%bd-%d0%ba%d0%be%d0%bc%d0%bf%d0%bb%d0%b5%d0%ba%d1%81-%d0%b2-%d0%bc%d0%be%d0%bd%d1%82%d0%b0%d0%bd%d0%b0-%d0%b7/", "text": "Наградата „спасител на детството” получи Комплексът за социални услуги в Монтана, който отпразнува 10 години дейност. Отличието е присъдено от Националната мрежа за децата, съобщи директорът на комплекса Тони Тодоров. В социалния комплекс има две звена – Кризисен център за деца, жертва на насилие и трафик и Център за обществена подкрепа. От настанените в Кризисния център през годините 210 деца 10 са чужденци, 105 са пострадали от насилие, 51 са жертви на вътрешен и международен трафик, 17 са склонявани към просия, 16 са били в капана на сексуалната експлоатация. След положените грижи и предприети мерки от социалните работници 185 от приютените в центъра са се върнали в средата на близки и роднини, а 25 са настанени в центрове от семеен тип. Експертите са обучили през годините и 165 приемни семейства, приютили 264 деца. „Ние бяхме сред първите общини в страната, създали тази услуга, сега общината осигурява 21 социални услуги”, заяви кметът Златко Живков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Обявиха социален комплекс в Монтана за „Спасител на детството”"}
{"url": "https://trud.bg/%d0%be%d1%81%d1%82%d0%b0-%d1%85%d0%b0%d0%b2%d0%b0%d0%bd%d0%b0-%d0%b1%d1%80%d0%b5%d0%b7%d0%be%d0%b2%d0%be-%d0%bf%d1%85%d0%b5%d0%bd%d1%8f%d0%bd-%d1%81%d0%b5-%d0%bf%d1%80%d0%be%d0%bf/", "text": "Оста Хавана – Брезово – Пхенян по определението на бившия областен управител на Пловдив Андон Андонов се пропука и традиционно червената българска община вече има кмет от ГЕРБ. Това е Стоян Минчев, който замени избрания през 2015 г. Радньо Манолов от БСП. Както „Труд“ вече писа, Манолов беше осъден на 1 г. условно и лишен за същото време от правото да заема обществена длъжност, защото в качеството си на нотариус е заверявал подписи, които не са положени пред него. Целта била партидите на нищо неподозиращи хора да бъдат прехвърлени в пенсионния фонд на ДСК. След като присъдата влезе в сила, Общинската избирателна комисия в Брезово отказа да освободи Радньо Манолов от поста, за което беше сезиран Административният съд. Той се произнесе, че това е грубо погазване на закона, а Радньо Манолов поиска наказателното производство срещу него да бъде възобновено, но удари на камък. В крайна сметка подаде оставка и беше освободен, а не негово място беше избран Стоян Минчев. „Сбъднаха се прогнозите ми, много по-рано от местните избори и вече печелим още един кмет на ГЕРБ в област Пловдив“, коментира областният координатор на ГЕРБ Георги Мараджиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Оста Хавана – Брезово – Пхенян се пропука, червената община вече има кмет от ГЕРБ"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b4%d1%83%d1%88%d0%b8-%d0%bf%d0%be%d1%81%d1%82%d1%80%d0%b4%d0%b0%d1%85%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%ba/", "text": "Трима души пострадаха след тежка катастрофа по пътя Велико Търново – Варна в участъка между разклоните за селата Козаревец и Джулюница, съобщи  . Инцидентът е станал минути преди 17 ч. По първоначална информация челно са се ударили два леки автомобила. Временно е преустановено движението на автомобили в участъка. На мястото има екипи на полицията и Спешна помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Трима души пострдаха при катастрофа край Търново"}
{"url": "https://trud.bg/%d1%81%d1%82%d0%be%d1%8f%d0%bd-%d0%b4%d0%b5%d0%bd%d1%87%d0%b5%d0%b2-%d0%b8%d0%bc%d0%b0%d0%bc%d0%b5-%d1%81%d0%b8-%d0%b1%d1%83%d0%b4%d0%b8%d1%82%d0%b5%d0%bb%d0%b8-%d0%bd%d0%b5-%d1%89%d0%b5%d0%bc/", "text": "На 1 ноември за 16-ти пореден път Университетът по библиотекознание и информационни технологии проведе Националната научната конференция с международно участие „Обществото на знанието и хуманизмът на ХХI век”. Официалното откриване и първото пленарно заседание се състояха в Националната библиотека „Св. Св. Кирил и Методий” пред повече от 200 учени, преподаватели, депутати, бивши и настоящи ръководители на родното образование и култура. В словото си при откриването проф. д. ик. н. Стоян Денчев акцентира на важността на Деня на народните будители днес, когато такъв стойностен празник се измества от привнесени изкуствено чужди ритуали: „Потресен съм, че вчера всички медии ни поздравяваха с „Честит Хелоуин!”. Това е безобразие! Ние си имаме празник на будителите, а не на вещиците. Днешната конференция следва промените в развитието на технологиите. Предаването на знанието е изключително важно и това е наша мисия – и на хартия, и на електронни носители. Ще поддържаме човешкия и творчески капитал за продължаване на изграждането икономиката на знанието и хуманизма на ХХI век!” Поздравления поднесоха доц. д-р Красимира Александрова – директор на Националната библиотека, Деница Сачева – зам.-министър на образованието и науката, проф. д.н. Андрей Викторович Манойло (Московски държавен университет „М. В. Ломоносов”), епископ Герасим – главен секретар на Светия синод, проф. Майкъл Барт (САЩ), Георги Йорданов – бивш министър на културата. Беше прочетено поздравление от Цвета Караянчева – председател на Народното събрание.  Пленарната сесия беше озаглавена „Знанието и новата цивилизация”. По темата „Съвременна теория за елита” говори проф. д. ик. н. Евгений Сачев, а дигиталните компетентности в обучението разгледа в презентацията си проф. д-р Кристина Върбанова-Денчева. През целия ден в различни аудитории на УниБИТ бяха изнесени над 100 доклада и мултимедийни презентации от преподаватели, докторанти и студенти. Международното участие включваше и Майсторски клас на тема „Съвременни информационни войни”, която беше разработена от проф. д.н. Андрей Викторович Манойло.", "date": "2018.11.01", "title": " Стоян Денчев: Имаме си будители, не щем вещици!\t\t\t"}
{"url": "https://trud.bg/%d0%bc%d0%be%d1%81%d0%ba%d0%b2%d0%b0-%d1%83%d0%b4%d0%b0%d1%80%d0%b8-%d0%b5%d0%bb%d0%b8%d1%82%d0%b0-%d0%bd%d0%b0-%d1%83%d0%ba%d1%80%d0%b0%d0%b9%d0%bd%d0%b0/", "text": "Русия въведе финансови санкции срещу политическия елит на Украйна в отговор на мерки, предприети от Киев срещу Москва през май, предаде Ройтерс. Мярката бе обяснена с нуждата от “противодействие на неприятелски действия по отношение на руски граждани и юридически лица от страна на Украйна”. В черния списък са 322 личности и 68 компании, чиито активи и имущество в Русия ще бъдат блокирани и ще им бъде забранено прехвърлянето на капитали от Русия. Сред санкционираните са двама бивши премиери – Юлия Тимошенко и Арсений Яценюк, вътрешният министър Арсен Аваков, министърът на отбраната Степан Полторак, главният прокурор Юрий Луценко, а също и Алексей Порошенко – най-големият син на президента Петор Порошенко, който е бизнесмен и депутат от ноември 2014 г. Сред наказаните компании са химическият гигант “Днепроазот” и една от големите фирми за оборудване на ТЕЦ “Укрхименерго”.  В украинския списък със санкционирани са 1700 души и 700 компании. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.01", "title": " Москва удари елита на Украйна\t\t\t"}
{"url": "https://trud.bg/%d0%bc%d1%8a%d0%b6-%d0%bf%d0%be%d1%87%d0%b8%d0%bd%d0%b0-%d1%81%d0%bb%d0%b5%d0%b4-%d0%bd%d0%b0%d1%82%d1%80%d0%b0%d0%b2%d1%8f%d0%bd%d0%b5-%d1%81-%d0%b3%d1%8a%d0%b1%d0%b8-%d0%b2-%d0%bd%d0%b5%d0%b4%d0%b5/", "text": "Мъж почина след натравяне с гъби, съобщиха от неделинското село Средец. Информацията бе потвърдена от МБАЛ-Смолян. Съпругата на починалия пациент също е консумирала от отровните гъби. Настанена е в ОАИЛ в смолянската болница, засега състоянието ѝ е без опасност за живота, информира Канал 3. Съпрузите на възраст около 60 г. изяли ястие, приготвено от набрани от тях диворастящи гъби в района на с. Средец. Часове по-късно се обърнали към личния лекар с неразположение, но пропуснали да информират доктора за дегустацията на гъби. След влошаване на състоянието им са транспортирани до болницата в Смолян, където мъжът издъхнал. Неговото състояние било по-тежко заради съпътстващи заболявания. Предполага се, че семейството се е натровило с бяла мухоморка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Мъж почина след натравяне с гъби в Неделино"}
{"url": "https://trud.bg/%d0%b8%d0%b7%d0%b2%d1%8a%d1%80%d1%88%d0%b8%d1%85%d0%b0-%d1%83%d0%bd%d0%b8%d0%ba%d0%b0%d0%bb%d0%bd%d0%b0-%d0%be%d0%bf%d0%b5%d1%80%d0%b0%d1%86%d0%b8%d1%8f-%d0%bd%d0%b0-%d1%81%d1%8a%d1%80%d1%86%d0%b5/", "text": "30 000 българи са с увреждане на митрална клапа За първи път в България беше направена безкръвна реконструкция на силно увредена митрална клапа на 84-годишен пациент със сърдечна недостатъчност. Минимално инвазивната процедура (MitraClip) бе извършена от екипа на проф. Иво Петров от Аджибадем Сити Клиник Сърдечно-съдов център в сътрудничество с проф. Власис Ниньос от Солун. Безкръвната операция, която набира скорост поради отличните резултати, е алтернатива на отвореното хирургично лечение и е подходяща при пациенти с висок риск за открито оперативно лечение. Състоянието на пациента е било допълнително утежнено и от редица придружаващи заболявания, както и от предшестващи сърдечна операция и коронарни интервенции през последните години. Без сериозна медицинска намеса за корекция на тежката митрална недостатъчност, прогнозата за живота на мъжа е крайно негативна. “Специално устройство наподобява кламер, който щипва разминаващите се платна на клапата, те застават в една плоскост, събрани едно към друго и така вече клапата не пропуска. Това радикално лечение се прилага рутинно в 7 европейски страни, като се реимбурсира. Проучване показва, че устройството не само прекратява пропускането на клапата, но подобрява качеството на живот и увеличава преживяемостта”, обясни националният консултант по инвазивна кардиология проф. Иво Петров. Средноевропейската статистиката сочи, че около 0,5 % от населението страда от вторична недостатъчност на митралната клапа поради разширение на кухините на сърцето. За България това са приблизително 30 000 души. Тези пациенти са обект на отворено хирургично лечение, като 10% от тях са високорискови. При част от пациентите пропускането на митралната сърдечна клапа или митралната инсуфициенция е в резултат на разширяване кухините на сърцето и раздалечаване на платната на клапата, при което тя започва да пропуска. Класическото решение е отворена операция – пластика (прибиране на платната на клапата) или смяна на самата клапа.", "date": "2018.11.01", "title": " Извършиха уникална операция на сърце\t\t\t"}
{"url": "https://trud.bg/%d1%81%d0%bf%d0%be%d0%b4%d0%b5%d0%bb%d0%b5%d0%bd%d0%b8%d1%82%d0%b5-%d0%be%d1%84%d0%b8%d1%81%d0%b8-%d0%b2-%d1%81%d0%be%d1%84%d0%b8%d1%8f-%d1%81%d0%b5-%d1%83%d0%b2%d0%b5%d0%bb%d0%b8%d1%87%d0%b0%d0%b2/", "text": "Споделените офиси стават все по-значим фактор за пазара на недвижими имоти, заради комбинацията от цена, гъвкавост и удобства, които предлагат на наемателите. Общата им площ в София е близо 27 000 кв. м с над 3100 работни места, като в това число влизат и офисите с допълнително обслужване. Към момента споделените офиси са едва 1,5% от общото предлагане на пазара в София, но сегментът ще се разрастне с 50% до края на 2019 г. Това прогнозират от консултантската компания за бизнес имоти. Основното предимство на споделените офиси е, че предлагат работни места под наем в комбинация с допълнителни услуги за гъвкав период от време – от един ден или седмица до няколко месеца или година. Основните служители на този тип офиси са компании от бързо растящия IT сектор. Традиционно в такъв тип площи се трансформират по-нисък клас офисни или индустриални сгради в центъра на града или на локации с лесен достъп. Но от компанията прогнозират, че в близките години тази концепция ще навлезе и при по-високия клас офис сгради. През 2018 г. в София са завършени или се очаква да влязат в експлоатация близо 180 хиляди кв. м офиси, като част от тези площи може да бъдат отложени за първите месеци на 2019 г. Към септември тази година делът на свободните площи клас А и Б в София остава 9,5% при подписани договори за наем на 130 300 кв. м. Усвоените площи за периода наброяват 54 хиляди кв. м, тъй като основната част от договорите са за офиси в строеж. “През следващите години очакваме нива на ново строителство, сравними с тези от пазарния пик през 2007-2008 г. и първите години на кризата, когато предлагането растеше бързо. Тогава се завършваха между 150 до над 200 хиляди кв. м нови офиси годишно при обем на усвояване от пазара под 100 хиляди кв. м. Съветвам инвеститорите в офис сгради да вземат тези числа предвид при планирането на нови проекти”, допълни Станимира Пашова, мениджър “Офис площи” в компанията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Споделените офиси в София се увеличават с 50%\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d1%81%d1%80%d0%b5%d1%89%d0%b0-%d0%b1/", "text": "Министър-председателят Бойко Борисов посрещна израелският премиер Бенямин Нетаняху в резиденция „Евксиноград“. Това е дворецът „Евксиноград“, ремонтирахме го, стегнахме го. Беше много занемарен, след 90-а година не беше пипан, той си е паметник на културата, каза българският премиер. „Изглежда чудесно“, отбеляза Нетаняху. Установих, че Черно море не е черно, пошегува се Нетаняху. Не само, че не е черно, пречиствателни станции навсякъде има вече, отговори Борисов. Оттук като погледнеш надясно е Истанбул, наляво е Крим, а срещу нас е Грузия, зад гърба ни е Косово, каза Борисов. С Министър-председателят на Израел Бенямин Нетаняху проведохме среща на четири очи. Обсъдихме двустранните отношения в области от взаимен интерес. Акцент бе поставен и върху международни и регионални теми, написа Борисов в официалния си профил във фейсбук. След срещата на четири очи между двамата, ще се състои пленарно заседание. Утре израелският гост ще присъства на работен обяд с лидерите на Гърция, Румъния и Сърбия, домакинстван от премиера Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Вижте как премиерът Борисов посреща Бенямин Нетаняху в „Евксиноград“ (ВИДЕО)"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%bf%d1%80%d0%b5%d0%b4-2/", "text": "Трябваше да говорим с вицепрезидента Илияна Йотова за истинските будители, за успешните българи, за сънародниците ни в чужбина и техните проблеми. Корупционният скандал с даването на българско гражданство, обаче измести фокуса на разговора ни. Питаме вицепрезидента има ли пропуски в законите, които са дали хранителна среда за корупционните практики в агенцията за българско гражданство, както и в каква посока трябва да се направят промени в нормативните актове, които да облекчат процедурата по получаване на български паспорти. – Г-жо Йотова, с какви чувства посрещате Деня на народните будители? – Будител няма превод, съществува само на български език. Будителите не са само история. Будители срещаме всеки ден. Огледайте се и ще ги видите. Вчера присъствах на награждаването на три българки. Те са откриватели и учени. Едната е млад лекар с най-сериозните в света проучвания и анализи на хепатит Е. Другата е талантлив математик, наричат я „наследничката на Нютон“ и „повелителка на числата“. Третата е химик, определят я като „укротителката на алергените“. Не е ли това будителство? Въпреки демографската криза и проблемите пред нас, ние, българите, имаме огромен потенциал. Много от съвременните будители, които са най-ценният ни капитал, остават в сянката на скандалите, на политическата интрига, на борбата за власт. Ето още един пример. По повод днешния празник бях в 136 ОУ „Любен Каравелов“ – софийско училище с над 100-годишна история. Учителите всяка сутрин взимат децата от домовете им в квартал „Факултета“ – един от ромските квартали в София, и ги водят в класните стаи. Те са и будители, и апостоли. Но обикновено не ги припознаваме и не срещат разбирането ни. Посрещам Деня на народните будители с оптимизъм. Но и с размисли дали като българи съзнаваме мястото си, имаме ли достатъчно самочувствие. Дали успяваме да опазим историята си? А опитите за нейното пренаписване не са малко. Срещу тези посегателства трябва да сме непримирими, да отстояваме собствената си история и интересите си. Критикуваме другите, а сами искаме да изхвърлим Каравелов и Вазов от учебната литература?! – Съгласна ли сте с твърдението на президента, че държавата ни е блато? – Няма такава теза на президента и съм категорично против внушението, което се прави през последните дни. Проблемите, които назова президентът – неравенството, бедността, злоупотребата с власт, трябва да се решават. – Заговорихте за скандали. Един от последните обаче е в ресора на вицепрезидента. Стигали ли са до вас сигнали за злоупотреби при даването на българско гражданство? – В началото на мандата се запознах със завършила проверка на прокуратурата, в която бяха посочени проблемите, пробойните и конкретните препоръки за работата на Държавната агенция за българите в чужбина. Имаше журналистически разследвания по темата. За година и осем месеца много пъти сме обсъждали проблемите с компетентните органи. Направихме не една и две междуинституционални срещи, защото и трите закона, които имат отношение към българското гражданство – за чужденците в България, за българите в чужбина и за българското гражданство – са остарели и трябва да бъдат ремонтирани. Наясно съм, че парламентът и изпълнителната власт са повече от ревниви към президентската институция, когато става въпрос за законодателство, затова и не предлагам готови решения. Но имаме становище, експертният ми екип има предложения, които сме предоставили на останалите институции още преди година и половина. – Какъв точно е проблемът? – Удостоверенията за произход се издават от ДАБЧ и могат да се проверяват единствено и само от съда. Институтът по криминалистика прави проверка единствено ако е сигнализиран от агенцията. Процедурата по даване на гражданство, която понякога продължава две-три години, се проверява от представителите на шест министерства, три агенции и от службите за сигурност. Гласува се човек по човек в Съвета по гражданство към Министерството на правосъдието. Всички тези институции няма как да проверят истинността на документите, въз основа на които са издадени удостоверенията за български произход. – Има ли механизъм, по който вицепрезидентът може да откаже издаване на указ за гражданство? – След като получим протоколите, заверени от Съвета по гражданство, отново подлагаме кандидатите на проверка. Ако няма достатъчно доказателства за български произход на дадено лице или сме получили сигнали по линия на сигурността, постановявам отказ или допълнителна проверка. От началото на 2018 г. са върнати за допълнителна проверка 3000 преписки, по които съм се произнесла след получаване на съответната информация и документи. От началото на нашия мандат досега отказите за издаване на указ за гражданство значително надвишават предложенията на министъра на правосъдието. Две години чакаме електронната система на агенцията да заработи, за да се вижда всяка една преписка. – Бивш служител на агенцията за българите в чужбина изнесе данни, че от 100 000 души, получили български паспорти по време на прехода, едва 5% живеят в страната ни. Коректни ли са тези данни? – Почти две години се опитвам да получа отговор от всички възможни институции колко от хората, получили българско гражданство, в момента са на територията на България, работят и плащат данъци тук. До този момент усилията ми удрят на камък. – Какво трябва да се промени в трите закона, за да се пресече корупцията при даване на българско гражданство? – Вече се работи по законодателни промени, създадена е работна група, в която и ние сме представени. Предоставили сме не само своите становища, но и анализа на проблемите и рисковете. Нека институциите, които имат законодателна инициатива, да си свършат работата. Едно е сигурно обаче – удостоверенията за български произход не могат да се издават както досега. В една част от случаите те се издават въз основа на документ от лицензирано от ДАБЧ дружество на българите в съответната страна. Питам кой е контролния орган и какъв е механизмът, чрез който българската държава може да каже дали въпросният документ е достоверен. От друга страна, кой е другият контролен орган, който да увери, че агенцията е издала достоверен документ. Поставени сме в ситуация, в която трябва да се доверим. Документите за даване на българско гражданство по произход би трябвало да се приемат от нашите дипломатически и консулски служби. Предполагам, че от Министерството на външните работи ще кажат, че няма ресурс, и ще бъдат прави, но той трябва да бъде набавен. Зад издаването на удостоверения трябва да стои легитимната държава, която да удостоверява истинността на тези документи. – Но агенцията за българите в чужбина е държавна, а не частна структура. Защо Министерството на външните работи да е по-легитимно от нея? – Така ще се избегне ролята на посредниците и кандидатите за българско гражданство ще подават лично документите си в консулските ни служби. Такива имаме навсякъде. Още един съществен момент – продължавам да настоявам задължително условие за кандидатстване за гражданство по произход да бъде реалното владеене на български език. Голяма част от хората, които получават заветния паспорт, не знаят и дума на български език. Това го има само у нас. В другите страни ако липсват познания по съответния език, задължително се изкарват курсове за неговото владеене поне на елементарно ниво. – Как да не знаят, нали има изпит? – Интервюто не е изпит. Публична тайна е, че въпросите се знаят предварително. България като член на Европейския съюз има разработена програма по т.нар. Европейска езикова рамка и събеседването трябва да се води по нея. Но това са само част от идеите, които е добре да се облекат в закони. – Защо най-голям е броят на македонците, които кандидатстват за българско гражданство? – Няма как ние да разберем дали най-много македонци кандидатстват за гражданство. Ние сме последното ниво – издаване на указа. Няма как да зная колко хора на ден подават молби и от каква националност са. Но протоколите, които получаваме, показват, че очевидно желаещите от съседна Македония са най-много. С техните документи за произход е най-сложно, защото целенасочено са унищожавани в резултат на асимилационните процеси в бивша Югославия. По-лесно е с документите от Молдова и Украйна, по-рядко от Русия, тъй като в бившия СССР в акта за раждане се е вписвала и националност. – Има упреци, че дълго се бави процедурата. – Да, така е, но ние имаме отговорност към сигурността на българските граждани и на европейските. В годините има затлачване. В Албания сме срещали хора, които ни показаха сини картончета с входни номера отпреди доста години. Те нямат информация дали някога ще получат българско гражданство. Не е сериозно такова поведение от наша страна. – Бяхте в няколко държави при българските общности. Какво поискаха от вас сънародниците ни? – Искат България не само да знае за тях, а да показва, че познава техните проблеми и може да защитава правата им. Те са с ясното съзнание, че са граждани на съответната страна и имат своите задължения. В Украйна, където е една от големите ни исторически диаспори, сънародниците ни живеят на компактни групи, в по-малки селища. Те не се притесняват толкова от промените в Закона на образованието и Закона за езика, колкото от новото териториално-административно устройство на Украйна. Ако се обединят съседни селища, населението от българските села ще се окаже малцинство. Тогава българският език няма да има право да се изучава като майчин в съответното училище. Тяхната молба е този въпрос да бъде поставян при контактите с официалните украински власти. – Имате ли обяснение защо българите в Украйна, в Албания, а вероятно и на много други места живеят толкова бедно? – Не може да поставяме нашите общности зад граница под един знаменател. Бесарабската част на Украйна е по-слабо развита. Едновременно с това самите украинци ни разказваха, че именно преселилите се българи са преобразили този регион на Украйна от пустиня в градина. Ситуацията с българите в Словакия и Унгария е съвършено различна. Нашата общност там е представена на доста високи нива. Да не говорим за новата икономическа миграция. В основата на развитието на „Майкрософт“ в Сиатъл са българи от ДЗУ в Стара Загора. Те са емигрирали с фамилиите си и са се установили в Сиатъл. Доскоро директорът на човешки ресурси беше българка. Когато говорим за национална политика по отношение на българите в чужбина, на първо място трябва да познаваме своите сънародници. Звучи парадоксално, но е факт – ние не ги познаваме и не знаем за тях. Фолклорът и общите ни празници пазят българското самосъзнание, но не са достатъчни. Тези хора са потенциал и трябва да работим заедно с тях за България. Те са готови, носталгията е страшно чувство. Илюзия е, че голяма част от българите от диаспорите ни ще се върнат в България. Но имат идеи за инвестиции, дори за съвместни университети. Съвместната работа с нашите сънародници зад граница, общите ни проекти, съхраняването на българския език и българския дух, е един от най-сериозните национални приоритети в дневния ред на всяка българска институция. Тук не може да има нито политически предразсъдъци, нито пропаганда, нито различия. Тази политика задължава национален консенсус. Никой не може да се справи сам, но заедно можем. Нашият гост  Илияна Йотова е завършила българска и френска филология в Софийския университет “Св. Климент Охридски”. Специализирала е във френското Национално училище по администрация, през което са минали френски президенти и премиери. Дългогодишен журналист в БНТ. Депутат от БСП в 40-ото НС. 10 години е евродепутат. На 22 януари 2017 г. встъпва в длъжност като вицепрезидент на Република България.    ", "date": "2018.11.01", "title": " Вицепрезидентът Илияна Йотова, пред „Труд“: Съвременните будители са най-ценният ни капитал\t\t\t"}
{"url": "https://trud.bg/%d0%bd%d0%b0%d0%ba%d1%8a%d0%b4%d0%b5-%d1%81%d0%bb%d0%b5%d0%b4-%d0%b0%d1%80%d0%b5%d1%81%d1%82%d0%b8%d1%82%d0%b5/", "text": "На 29 октомври българското общество стана свидетел на зрелищни арести в Държавната агенция за българите в чужбина (ДАБЧ). За първи път у нас почти целият персонал на една агенция е задържан в рамките на акция на специализираната прокуратура, а на председателя й е повдигнато обвинението за създаване на организирана престъпна група, която по нерегламентиран начин е създавала възможност на чужденци да получат българско гражданство. Ефектите от извършените арести имат много измерения. Те не само дават отражение върху образа на България по света и най-вече сред задграничните български общности, но и имат за цел да покажат, че у нас се води безкомпромисна битка с организираната престъпност. Но доколкото в оскъдните информации от прокуратурата се съобщава, че именно председателят на ДАБЧ Петър Харалампиев е организаторът на въпросната престъпна група, се създава и впечатлението, че проблемите в областта на българското гражданство и предоставянето му на лица от български произход започват с неговия мандат, който е от пролетта на 2017 г. Ако прегледаме бегло родните, а и някои от чуждестранните медии, няма как да не забележим, че в тях години наред се появява информацията за проблеми и корупционни схеми, свързани с българското гражданство. Проблемът се заражда през 2010 г., когато при поредната поправка в Закона за българското гражданство, като единствено валиден документ за български произход се налага удостоверение, издадено от ДАБЧ. По този начин се създаде институционална „фуния“, която неизбежно насочва всички кандидати от български произход към въпросната агенция, независимо, че една част от тези лица притежават такива документи, издадени в страните на произход или пък от българската държава в миналото. В тази ситуация на ДАБЧ не оставаше нищо друго освен да издава дублиращ документ с идентично съдържание. И тази нейна прекомерна, а в редица случаи ненужна власт, доведе до претоварване и затормозяване на функционирането й. С нарастването на броя на молбите се получаваше натрупване и неизбежно удължаване на срока за разглеждането им извън законово регламентирания, понякога повече от година. Подобно протакане съвсем естествено породи желание сред кандидатите за преодоляването му. Увеличиха се не само платените посредници, но и възникнаха порочните практики в ДАБЧ, свързани с корупционни схеми. Лицата, които кандидатстваха по стандартния ред, първо трябваше да се запишат (което често пъти бе трудно, на моменти дори невъзможно). Получаваха дата за явяване в ДАБЧ след година, подаваха документите си и отново чакаха година за получаването на заветното удостоверение за български произход. Други пък, решили да прибегнат до услугите на платените посредници, подаваха документи без записване и в рамките на месец, а понякога и за няколко дни се сдобиваха с потвърждение, че са българи. Тази практика бе пуснала корени няколко години преди назначаването на Харалампиев за председател на ДАБЧ. През 2015 г. проявих неблагоразумието да повярвам в обещанията за провеждането на „конкурс“ за председател на ДАБЧ. В своята концепция записах, че са налице проблеми с удостоверяването на българския произход. Смятах, че тази дейност отнема огромен ресурс, свързана е с противоречиви резултати, като в същото време провокира обществено напрежение и периодични медийни скандали. Изрично подчертах, че „именно тук корупционният риск е най-голям“. За съжаление, държавата не пожела да види този проблем, а тази слепота само след три години доведе до зрелищни арести в ДАБЧ. Естествено, отговорност никой не носи. Парадоксите в държавната ни политика към българите в чужбина обаче не свършват до тук. През октомври 2017 г. депутатът Андон Дончев от групата на „Воля“ внесе Законопроект за изменение и допълнение на Закона за българското гражданство, в който бе залегнал принципът, че българи от чужбина, които притежават документи, удостоверяващи българския им произход, съгласно разпоредбите на Закона за българите, живеещи извън Република България, ще могат да кандидатстват за българско гражданство без да се налага преди това да преминават през бюрократичната процедура за издаване на аналогичен документ от ДАБЧ. Идеята не е нова, предложена е за първи път през 2006 г. от сегашния вицепремиер и министър на отбраната Красимир Каракачанов. Но вместо да има приемственост и да се търси действителен политически консенсус, депутатите от управляващата коалиция, в това число и тези от партията ВМРО-БНД, бламираха даването на нов живот на тези действително рационални идеи и отказаха да подкрепят реално уж така желаното облекчаване на процедурата по придобиване на българско гражданство от сънародниците ни зад граница. Крещящо разминаване между минало и настояще, между думи и дела. А там, където свършват ясните правила и започват административните трудности, започва и корупцията. След арестите в ДАБЧ, правосъдният министър Цецка Цачева заяви, че се създава работна група, която да изготви поредните изменения в закона за българското гражданство. След дъжд качулка. Макар и закъсняла, идеята за въпросната работна група е гражданско достояние поне от половин година. Ако бе реализирана навреме, едва ли щеше да се стигне до тук. Друг е въпросът доколко лица, непознаващи реалните проблеми на българите зад граница, могат да ги решат, защитавайки националния интерес.   Нужен е нов подход Трябва да си дадем сметка, че освен законодателен проблемът е преди всичко концептуален, засягащ визията и целите на държавната ни политика към българите в чужбина. В крайна сметка зад всичките досегашни неразбории в системата се крие изводът, че тя вече се е изчерпала, че е със слаба резултатност и се нуждае от съвършено нов подход, адекватен на отговорността на времето, в което живеем. *Авторът е бивш зам-председател на ДАБЧ. В момента е доцент по демография в БАН  ", "date": "2018.11.01", "title": " Накъде след арестите?\t\t\t"}
{"url": "https://trud.bg/%d0%b1%d1%83%d1%81-%d1%81%d0%b5-%d0%be%d0%b1%d1%8a%d1%80%d0%bd%d0%b0-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%82%d1%80%d0%b0%d0%ba%d0%b8%d1%8f-%d0%ba%d1%80/", "text": "Катастрофа на АМ „Тракия” край Чирпан затруднява движението в района. Ударили са се лека кола и бус, при което бусът се е обърнал на пътното платно, съобщи  . Няма жертви. Заради обърнатия бус движението в посока Бургас се осъществява само в едната лента.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Бус се обърна на магистрала „Тракия“ край Чирпан след удар с кола\t\t\t"}
{"url": "https://trud.bg/%d0%ba%d0%bb%d0%b8%d0%bf-%d1%81-%d0%bf%d0%b8%d1%8f%d0%bd%d0%b8-%d0%be%d1%82-%d1%81%d1%83%d1%82%d1%80%d0%b8%d0%bd%d1%82%d0%b0-%d0%b6%d0%b5%d0%bd%d0%b8-%d0%bd%d0%be%d1%81%d0%b5%d1%89%d0%b8/", "text": "Видео с две пияни жени, които държат полуголо бебе на улица в София в ранните сутрешни часове, възмути социалните мрежи. На клипа, публикуван във фейсбук, се вижда как жена на средна възраст държи пеленачето с едната си ръка, а в другата носи бутилка алкохол. До нея стои момиче, което твърди, че е майка на детето. Тя също е във видимо нетрезво състояние. В един момент тя взема бебето от придружителката си, при което се вижда, че то е облечено само с блузка, а крачетата му са боси. Действието се развива към 7 ч. сутринта, отбелязва Христо Ганчев – човекът, заснел видеото. Той се представя за полицай и изисква личните документи на жените. По-младата обаче показва акт, съставен й от униформени, именно за това, че няма документи за самоличност. Скандалното видео е споделено над 9300 пъти и е получило 1,5 хил. коментара само за 5 часа от публикуването му. „МЕЧТАЯ ДА СЕ ВЗЕМЕ ДЕТЕТО И ДА Е В СИГУРНИ РЪЦЕ! Белкем го види някоя ИНСТИТУЦИЯ в тази прекрасна татковина. Потресен съм!  Държа да отбележа нещо много важно а именно това че представяйки се за полицай беше с цел да взема личните им данни и да ги предоставя на органите които ще вземат мерки!“, пише човекът, заснел видеото с жените.    АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.01", "title": " Клип с пияни от сутринта жени, носещи голо бебе по улиците на София, потресе интернет потребители (ВИДЕО)"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d1%88%d0%b5%d1%84%d0%b0-%d0%bd%d0%b0-%d0%b0%d0%b3%d0%b5%d0%bd%d1%86%d0%b8%d1%8f%d1%82/", "text": "Специализираният съд остави в ареста председателят на Държавната агенция за българите в чужбина Петър Харалампиев, информира  . Повече от четири часа Специализираният наказателен съд разглежда днес мерките за неотклонение на задържаните и обвинени за корупционния скандал с български документи началник и служители на Държавната агенция за българите в чужбина. В ареста остават и главният секретар на агенцията Красимир Томов, както и третият, за когото прокуратурата поиска вземане на мярка “задържане под стража” – Марко Стойов. Четвъртата обвиняема бе освободена още в сряда срещу парична гаранция заради здравословното й състояние и заради отзивчивостта пред разследващите. Съдът уважи искането на прокуратурата поиска за постоянен арест за председателя на агенцията Петър Харалампиев, на главния секретар Красимир Томов и на Стойов. Според обвинението престъпната схема за подкупи, срещу които се издават удостоверения за български произход е започнала да действа още от юли миналата година, когато Харалампиев е оглавил агенцията. Заместник-главният прокурор Иван Гешев определи разследването и корупцията в ДАБЧ като „без аналог в новата ни история“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Съдът остави в ареста шефа на агенцията за българите в чужбина Петър Харалампиев"}
{"url": "https://trud.bg/%d0%b4%d0%b2%d0%b5-%d0%b8%d0%b7%d0%bb%d0%be%d0%b6%d0%b1%d0%b8-%d0%b7%d0%b0-%d0%b4%d0%b5%d0%bd%d1%8f-%d0%bd%d0%b0-%d0%bd%d0%b0%d1%80%d0%be%d0%b4%d0%bd%d0%b8%d1%82%d0%b5-%d0%b1%d1%83%d0%b4%d0%b8%d1%82/", "text": "По повод Деня на народните будители, в изложбената зала на къщата музей „Алеко Константинов“ бяха открити две изложби, носещи заглавията: „В светлината на словото“ и „100 години от края на Първата световна война и участието на Свищов в нея – дълг, храброст, саможертва…“ Изложените експонати – снимки, вещи, документи и книги са от фондовете на библиотеката при ПБНЧ „Еленка и Кирил Д. Аврамови – 1856“ и Исторически музей – Свищов. Засилен интерес беше проявен към ръкописите и старопечатите от фонда на читалищната библиотека. Посетителите на изложбата имаха възможността да видят най-старата книга от фонда, която е на 450 години и носи името „Четвероевангелие“ – ръкопис от 1568 г. В експозицията бяха изложени също и единственият в света Свищовски дамаскин – ръкопис от 1753 г., Триод Постен – ръкопис от 1619 г., службеник „Устав Божествена служба“ – ръкопис от 1639 г., старопечатната книга „Благовестие“ от 1575 година, както и първият учебник по математика написан за българските деца от учителя Христаки Павлович в Свищов „Аритметика или наука числителна“. Силно впечатление направиха на посетителите снимки, медали и вещи от фонда са свищовския исторически музи. Две саби, едната от които на майор Георги Кочев от 33-ти Свищовски полк, дневниците на Богдан Пенев – водени по времето на войните 1912-1918 г., както и снимки на генерал Владимир Вазов бяха само част от експонатите, които събудиха историческата памет и подсилиха националното самочувствие на всички присъстващи, сред които имаше и много млади хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Две изложби за Деня на народните будители откриха в Свищов"}
{"url": "https://trud.bg/%d1%81%d0%b5%d0%bb%d1%8f%d0%bd%d0%b8%d0%bd-%d1%80%d0%be%d0%b2%d0%b8%d0%bb-%d0%b7%d0%b0-%d0%b8%d0%bc%d0%b0%d0%bd%d0%b5-%d1%81-2-%d0%bc%d0%b5%d1%82%d0%b0%d0%bb%d0%be%d1%82%d1%8a%d1%80%d1%81%d0%b0%d1%87/", "text": "Криминалисти от Полицейското управление в Нови пазар иззеха старинни монети и още антики от къща в село Войвода. Претърсването било предприето след получен сигнал, че 41-годишният Н.О. рови за имане в района. Полицаите са намерили 21 монети в дома му, както и още 12 върхове за стрели. Освен това са открити и два металдетектора, с които се подвизвал и успявал да налучка къде да копае. Образувано е досъдебно производство и предстоят експертизи на културно-историческите ценности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Селянин ровил за имане с 2 металотърсача"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d1%82%d0%b2%d1%8a%d1%80%d0%b4%d0%b8-%d0%b8-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a/", "text": "По повод запитвания от медии Пресцентърът на ПРБ представя следната информация: На 20.03.2017 г. до главния прокурор е постъпило писмо от главния секретар на Президента на Република България, с което е изпратен сигнал, получен в администрацията на Президента на 09.03.2017 г. Сигналът е бил подаден от лице, заемащо тогава длъжността „директор на дирекция „Българско гражданство“ в Министерство на правосъдието. В него се излагат твърдения за закононарушения в МП и в ДАБЧ, свързани с процедурите по предоставяне на българско гражданство. Изложени са и множество твърдения за „репресивна политика“ на служебен министър на правосъдието, както и на министъра – негов предшественик, по отношение на служителите в дирекция „Българско гражданство“. Претендира се разпореждане на „ревизия“ на работата на министъра на правосъдието за периода юни 2016 г. – януари 2017 г., поради решения на Съвета за българско гражданство, взети в нарушение на закона. Към сигнала до Президента, от подателя му са приложени подадени вече сигнали до министър – председателя и до ДАНС. С постановление от 31.03.2017 г. на прокурор от ВКП, на ДАНС е възложена пълна проверка по така изпратения сигнал. В хода й са изисквани документи и са снемани обяснения от бивши министри и заместник – министри на правосъдието, от бивш председател на ДАБЧ и от множество други длъжностни лица. Това е наложило удължаване на срока на проверката, като по нея, на 05.06.2017 г. е постъпил нов сигнал от същия подател /директор на дирекция в МП/, с оплаквания за упражняван натиск и осъществяване на незаконосъобразни действия, свързани със служебното й правоотношение, от страна на заместник на министър – председателя. И този сигнал е бил предмет на проверка от ДАНС. Заключенията от представените от ДАНС справки за резултатите от проверките са за липса на данни за извършени престъпления. С постановление от 25.10.2017 г. прокуратурата е отказала образуване на наказателно производство. Материалите по тази прокурорска преписка, включително сигналът – повод за започване на проверката /изпратен от главния секретар на Президента на 20.03.2017 г./ нямат отношение и не са послужили за започване на разследването по досъдебното производство, по което понастоящем е обвиняем председателят на ДАБЧ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.01", "title": " Прокуратурата потвърди: И президентът е изпратил сигнал за ДАБЧ\t\t\t"}
{"url": "https://trud.bg/%d0%bf%d1%81%d0%b8%d1%85%d0%b8%d1%87%d0%bd%d0%be-%d0%b1%d0%be%d0%bb%d0%b5%d0%bd-%d0%bd%d0%b0%d0%bf%d0%b0%d0%b4%d0%bd%d0%b0-%d0%bf%d0%be%d0%bb%d0%b8%d1%86%d0%b0%d0%b8-%d0%b8-%d0%bf%d0%b0%d1%82%d1%80/", "text": "30-годишен психично болен мъж от Шумен е нападнал полицаи в четвъртък в ранния следобед. Патрулката отивала по сигнал за друго произшествие, когато униформените забелязали в района на бул.“Велики Преслав“ мъж да крещи и размахва нож и сатър, научи „Труд“. Спрели при него, за да видят какво се случва. Тогава мъжът посегнал към единия полицай и му нанесъл порезни рани по ръка и крак. Счупил предно и задно стъкло на полицейската кола. След като полицаите спрели и се насочили към мъжа, той хвърлил по предното стъкло на полицейския автомобил сатъра и така го строшил. При падане хладното оръжие наранило в областта на коляното и ръката 37-годишния полицай Димитър Димитров. Агресивният мъж направил многократни опити да нанесе удари с нож по него и по колега му Севдалин Илиев. После успял да вземе сатъра от земята и го хвърлил отново по патрулния автомобил, при което счупил и задното стъкло. Задържаният е Д.М. на 30 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Психично болен нападна полицаи и патрулка (СНИМКИ)"}
{"url": "https://trud.bg/%d0%bc%d0%b2%d0%bd%d1%80-%d0%bd%d0%b0-%d1%83%d0%ba%d1%80%d0%b0%d0%b9%d0%bd%d0%b0-%d1%80%d1%83%d1%81%d0%ba%d0%b8%d1%82%d0%b5-%d1%81%d0%b0%d0%bd%d0%ba%d1%86%d0%b8%d0%b8-%d1%81%d0%b0-%d0%be%d0%bf%d0%b8/", "text": "Министърът на външните работи на Украйна Павел Климкин нарече   на Русия „опит за влияние“ върху страната в навечерието на президентските и парламентарните избори. Той заяви това в четвъртък чрез „Туитър“, предава ТАСС. „Даже съвсем повърхностен анализ на т.нар. „санкционен списък“ на Русия и времето на неговото обнародване свидетелстват за началото на многосерийния сериал за опити да се повлияе на Украйна в навечерието на изборите и след тях“, написа Климкин. Външният министър на Украйна добави, че счита решението на Русия „не за първа серия, а само тийсър“ (кратко рекламно съобщение). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.01", "title": " МВнР на Украйна: Руските санкции са опит да се повлияе върху изборите в страната"}
{"url": "https://trud.bg/%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d0%b1%d1%83%d0%bb%d0%b3%d0%b0/", "text": "Основната част от приходите на „Булгартрансгаз“ от транзит идват от Турция. С реализацията на газопровода „Турски поток“ българската компания ще загуби много съществена част от транзита и от приходите. Това предупреди министърът на енергетиката Теменужка Петкова на заседание на парламентарната комисия по енергетика. Нашият оператор реализира приходите си от транзит, основно за Гърция, Турция и Македония, обясни тя. „Приходите на „Булгартрансгаз“ са около 207 млн. лева на година. Малко над 125 млн. са приходите от транзит за Турция“, каза Петкова. От 17 млрд. куб. м транзитирана газ годишно, 14 млрд. са за Турция. Около 2 млрд. са за Гърция, а под 1 млрд. са за Македония, добави енергийният министър. По думите й, ако не реагираме адекватно и не актуализираме енергийната стратегия, големите инфраструктурни проекти биха се отразили неблагоприятно във финансово отношение върху българския енергиен сектор и икономика.", "date": "2018.11.01", "title": " Енергийният министър Петкова: „Булгартрансгаз“ ще загуби голяма част от приходите си заради „Турски поток“"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%bf%d1%80%d0%b8%d0%ba%d0%bb%d1%8e%d1%87%d0%b8-%d1%81%d0%b5%d0%b7%d0%be%d0%bd%d0%b0-%d1%81%d1%8a%d1%81-%d0%b7%d0%b0%d0%b3%d1%83%d0%b1%d0%b0-%d0%be%d1%82-%d1%87/", "text": "Григор Димитров загуби отпадна в третия кръг на турнира от серията „Мастърс“ в Париж със загуба от Марин Чилич с 6:7 и 4:6 за час и 51 минути игра. Това седмият неуспешен опит на българина да стигне до четвъртфинал на този турнир и четвъртата загуби от пет мача с Чилич. Сезонът за Димитров, който няма да има право да защитава миналогодишната си титла от финалния „Мастърс“ в Лондон, приключва и от понеделник той ще се срине до 19-ото място в световната ранглиста.", "date": "2018.11.01", "title": " Григор приключи сезона със загуба от Чилич в Париж\t\t\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b2-%d1%81%d0%ba%d0%be%d0%bf%d0%b8%d0%b5-%d0%b7%d0%b0%d0%bc%d1%80%d0%b0%d0%b7%d0%b8-%d0%b8%d0%bc%d0%be%d1%82%d0%b8-%d0%bd%d0%b0-%d0%be%d0%bf%d0%be%d0%b7%d0%b8%d1%86/", "text": "По искане на прокуратурата съдия в Основния съд в Скопие реши да замрази имоти на опозиционната партия ВМРО-ДПМНЕ, предаде агенция МИА. Специалната прокуратура на Република Македония съобщи, че са замразени общо 69 недвижими имота, сред които и сградата, в която се намира централата на партията. С мярката се забранява отчуждаването или отдаването под наем на конкретния имот. Действията са предприети в рамките на делото „Талир“ с оглед на възможността същият имот да бъде отчужден до приключване на процедурата, съобщи Специалната прокуратура. Разследването за „Талир“ се отнася за незаконното финансиране на ВМРО-ДПМНЕ от 2009 до края на 2015 г. Има подозрения за злоупотреби с 4,9 милиона евро. В разследването са заподозрени 14 души, сред които и бившият лидер на ВМРО-ДПМНЕ Никола Груевски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.01", "title": " Съдът в Скопие замрази имоти на опозиционната партия ВМРО-ДПМНЕ"}
{"url": "https://trud.bg/%d0%bb%d1%8a%d0%b2%d1%81%d0%ba%d0%b8%d1%8f%d1%82-%d1%81%d0%ba%d0%be%d0%ba-%d0%bd%d0%b0-peugeot-508/", "text": "Наследник със сребърни лъжици в устата! Така в Peugeot определят новото поколение на един от най-успешните модели на компанията. До края на 2017 година френският производител продаде 2 134 000 броя от Peugeot 508, а сега показва на света нещо съвсем ново и различно под същото име. Моделът чупи традиционните представи за D-сегмента. Да, голям е. Истински лъв. Но едва ли само големите семейства ще се заинтересуват точно от него. Peugeot 508 е насочен към млади двойки, които да се насладят на шофиране, дизайн и екстри. А също така и бизнесмени, които с гордост и тежест могат да отидат на среща с такъв автомобил. Защото определено 508 задържа погледа върху себе си. Като млад, жаден за живот, скорост и слава френски лъв. Инженерите на Peugeot са дали всичко от себе си, за да разчупят традиционните представи дизайн. 508 е изключително аеродинамичен автомобил, чиято предница излъчва агресия. Спортният характер се определя и от факта, че е висок едва 1,40 метра. Предният капак е снижен до минимум. Той е реверанс към Peugeot 504. Радиаторната решетка е с хромиран шахматен мотив. Цялата дължина на новия модел е 4,75 метра. На преден план веднага изпъкват триизмерните изцяло LED задни светлини. Те са взаимствани от най-новите тенденции на марката. Светят и през нощта, и през деня с променлив интензитет. Формата им е като на белези от остри нокти – нали трябва да видим „лъва“ в колата. Шефовете на Peugeot имат една целева линия, която няма да променят. 508 няма да е обикновен автомобил с минимални екстри. Напротив – моделът ще бъде пълен с най-модерните технологии, за да хвърли успешно ръкавицата най-вече към германските премиум марки. Най-много продажби се очакват от върховото ниво GT Line. А за целия лукс допринася най-вече усъвършенстваният I-Cockpit. Още със сядането зад волана, имаш чувството, че си различен. И че те гледат околните. Компактен волан, конфигуруем цифров дисплей на нивото на очите и 10-инчов сензорен екран с висока резолюция те правят като част от научно-фантастичните филми. Peugeot 508 може сам да „държи“ линията на дълъг път, без да е необходимо водачът да е чак толкова внимателен. Помощта идва от системата Lane Positioning Assist. Сигурността естествено е приоритет в съвременния автомобилен бизнес. А когато говорим за Peugeot 508, много добре е разработена функцията за аварийно спиране. Тя е удобна за градски условия и засилен трафик. С нея се намалява до минимум рискът за сблъсък, дори ако водачът „позаспи“ на волана. 508 има активна спирачка, предупреждава за спазване на дистанцията и напускане на платното, следи мъртвата точка. Peugeot 508 може да паркира абсолютно сам, без да е необходимо натискане на педалите за газ и спирачка. Системата Full Automatic Park Assist позволява търсенето на място да става и успоредно, и перпендикулярно. За предните две седалки има няколко различни нива за масажиране. Искаш „котешки крачета“, няма проблем. Искаш по-твърдо – също. Може и просто да „гали“ гърба ти. Панорамният покрив дава усещане за простор. А френската аудиосистема Focal не би предизвикала забележка дори при най-големите меломани, които могат да оценят 10-те високоговорителя. Дърво от Конго в стил зебра В името да бъде Специалния, новият Peugeot 508 е оборудван с нещо много рядко срещано и идващо от африканската джунгла. Става въпрос за дървото Замбрано, което наподобява по цветове зебрата. То вирее на територията на Конго. Багажникът на 508 е със сериозен капацитет за дълги пътувания. Има функция за отваряне „без ръце“, когато ключът е в джоба ви. Различни ниши за събиране на повече предмети са поставени в панелите на вратите, в и под централната конзола. Peugeot 508 се произвежда в завода на компанията в град Мюлуз и за първи път бе показан на света на автосалона в Женева през март. Не „ловува“, а „пази“ нощем Системата Night Vision е една от прекрасните екстри в Peugeot 508. Дори на много тъмно обхватът на инфрачервената камера е 250 метра. Тя предупреждава за пешеходци, спрели обекти или животни на пътя, които съвсем нормално могат да останат извън полезрението на водача. Образът от камерата се извежда на дисплея и така шофьорът е информиран за потенциалната опасност. При пътуване на тъмно изпъкват качествата на системата за автоматично превключване на дългите и късите светлини. Peugeot 508 пристига с два бензинови и четири дизелови двигателя. Единствено най-малкият BlueHDI 130 S&S ще се предлага с 6-степенна механична скоростна кутия. Всички други са екипирани с новата автоматична трансмисия ЕАТ8. Тя предлага много бърза и плавна смяна на предавките и съдейства за по-ефективното придвижване без излишен разход на гориво. В съчетание с тази предавателна кутия работи адаптивният автопилот с функция за намаляване на скоростта до пълно спиране. Неговите функции помагат на водача да се справя по-леко с натоварения трафик и големите задръствания. Бензиновите и дизеловите агрегати от най-ново поколение PureTech и BlueHDi. Най-атрактивният двигател е PureTech 225 S&S EAT8, комуто напълно приляга емблемата GT. С него автомобилът постига максимална скорост 250 км/ч, а ускорението от 0 до 100 км/ч отнема 7,3 секунди. Почитателите на икономичното пътуване на дизелово гориво имат отлични възможности да изминават много километри с един резервоар с новия 1,5-литров дизелов двигател с мощност 130 к.с., който в смесен цикъл преодолява 100 км с 3,7 л, а емисиите въглероден диоксид са под 100 г/км.", "date": "2018.11.01", "title": " Лъвският скок на Peugeot 508"}
{"url": "https://trud.bg/%d0%bf%d1%80%d0%be%d0%b4%d1%83%d0%ba%d1%82%d0%b8%d1%82%d0%b5-zija-%d0%b1%d0%b0%d0%b7%d0%b8%d1%80%d0%b0%d0%bd%d0%b8-%d0%bd%d0%b0-%d1%87%d1%83%d0%b4%d0%be%d0%b4%d0%b5%d0%b9%d0%bd%d0%be%d1%82%d0%be/", "text": "Тази събота в София на специален търговски семинар ще бъдат представена официално на международната компания за здравословни продукти ZIJA International. ZIJA International е основана през 2005 г. от Кен Брайлсфорд следва визията, че по-добрият живот е напълно постижим – с правилната комбинация от качествени продукти, усилия и постоянство. Пионер в сферата на хранителните добавки, наричан „баща на билковото капсулиране“, Кен Брайлсфорд започва да изследва  „чудотворно дърво“ , познато още като „най-богатото на хранителни вещества растение, откривано някога“, наречено моринга. Компанията произвежда течни хранителни добавки и натурални енергийни напитки и разработва програми за регулиране на теглото, както и линия продукти за грижа за кожата. Всеки от продуктите на ZIJA съдържа  над 90 витамини, минерали, жизненоважни протеини, антиоксиданти, омега масла и други полезни вещества , част от състава на моринга. Моринга (дървото на живота) е уникално растение, което се прилага в лечението на много заболявания. То има способността да задържа голямо количество вода в тъканите си и по този начин остава хидратирано при сухи условия. Според някои изследователи това растение е спасило живота на повече хора в страните от третия свят, отколкото всеки друг. Базирани на моринга, продуктите на ZIJA помагат подхранването на организма с невероятна комбинация от витамини, минерали, жизнени протеини, антиоксиданти, омега масла и други полезни вещества. ZIJA използва всички най-полезни части от дървото – листата, семената и плодовете. Резултатът е линия от висококачествени хранителни продукти. От своето основаване през 2005 г. ZIJA разширява непрестанно своята продуктова гама, която днес се състои от четири линии: Core Moringa Supplements, Améo Essential Oils, GenM Personal Care и Ripstix Fitness Supplements. Всички уникални и здравословни продукти, както и бизнес възможностите, които ZIJA предлага, променят ежедневно живота на хиляди хора из целия свят. Днес ZIJA развива своята дейност в повече от  50 държави. Фирмената култура на ZIJA „Живот без ограничения“ е базирана на идеята  . Тя дава посока на начина, по който всеки от глобално семейство от независими дистрибутори разпространява посланието на ZIJA всеки ден. Семинарът в София ще бъде воден от Ирис Артзи – Официален представител на ZIJA в Израел и Софи Зилман – Изпълнителен директор на ZIJA за европейския пазар. Събитието е ориентирано към хора, които искат да подобрят начина си на живот, използвайки уникалната здравословна комбинация на ZIJA. Моринга е една от суперхраните, които набират все по-голяма популярност –  92 хранителни вещества, 46 антиоксиданти, 36 противовъзпалителни вещества и 20 аминокиселини.  Моринга подсилва имунната система, понижава нивата на холестерол, подобрява храносмилането и влияе положително върху състоянието на кожата и косата. На семинарът „Моринга – изкуството да живеем без ограничения“ ще бъде и представен бизнес моделът на ZIJA, който дава възможност за финансова свобода, генериране на пасивен доход или стартиране на собствен бизнес без първоначална инвестиция. Ирис Артзи с видео покана за семинара в събота 03 ноември:", "date": "2018.11.01", "title": " Продуктите ZIJA, базирани на чудодейното дърво моринга ще се продават вече у нас\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%89%d0%b5-%d0%be%d1%82%d0%ba%d1%80%d0%b8%d0%b5-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be-%d1%82/", "text": "Председателят на Комисията по вътрешна сигурност и обществен ред Цветан Цветанов ще открие във Велико Търново конференцията „С теб съм! Важният си ти! Трафикът на хора е сериозен проблем“. Форумът ще се проведе в Аулата на Великотърновския университет и ще започне в петък, 2 ноември, от 9:30 часа. Организатор на събитието е председателят на Комисията по вътрешна сигурност и обществен ред Цветан Цветанов. Гост-лектори на форума ще бъдат евродепутатът Ева Майдел и консултантът по линия на противодействието на трафика на хора Антоанета Василева. Видеообръщение към участниците в събитието ще направи българският еврокомисар по цифрова икономика и цифрово общество Мария Габриел. По време на форума своята лична история ще разкажат жена, жертва на трафик и инспекторът, който е работил по разкриването на нейния случай и освобождаването й. В конференцията ще участват и представители на неправителствени организации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Цветан Цветанов ще открие във Велико Търново конференция за проблема с трафика на хора"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d0%b0-%d0%be%d1%82%d0%b1%d1%80%d0%b0%d0%bd%d0%b0%d1%82%d0%b0-%d1%81%d1%80%d0%b5%d0%b4%d1%81%d1%82%d0%b2%d0%b0%d1%82/", "text": "Не отговаря на истината твърдението, че „средствата за ремонта значително ще надхвърлят сумата от 100 милиона лева, като така целенасочено ще се заобиколи законът и Народното събрание“. Това се посочва в позиция на Министерството на отбраната по повод публични изявления на народни представители от БСП относно обществената поръчка за ремонт на самолетите Су-25. От Министерството посочват, че процедурата е обявена публично и е на сайта на Министерството на отбраната с решение 108/17. 08.2018 г. Според него общата стойност на ремонта възлиза на 41 милиона лева без ДДС, като при необходимост от допълнителни ремонти, сумата може да достигне максимум 82.510 милиона лева без ДДС, за което задължително е необходима санкция на Министерски съвет. Както е известно, Народното събрание се произнася по сделки за над 100 милиона лева без ДДС. По повод твърдението, че „процедурата е само с един участник“ от Министерството уточняват, че според доклад на Военновъздушните сили (ВВС) само две компании могат да извършат изисквания ремонт. Това са руският завод-производител и авиоремонтният завод „Баранович“ в Беларус. Оферта е подала само втората компания. От Министерството посочват, че българският завод „Авионамс“ не е поканен за ремонта, защото от 16 години заводът не е ремонтирал Су-25, а от 18 години – не е ремонтирал двигател на СУ-25. По оценка на експерти от ВВС, в „Авионамс“ никога не са извършвани капитално-възстановителни ремонти в обема, който е необходим сега. Въпреки многократните покани от Министерството на отбраната до „Авионамс“, дружеството до този момент не е предоставило документи за наличие на способности за изпълнение на обявената от Министерството на отбраната поръчка. Освен това решението за откриване на процедурата не е обжалвано от нито една страна, включително от „Авионамс“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.01", "title": " Министерство на отбраната: Средствата за ремонт на самолетите Су-25 не надхвърлят 100 млн. лева без ДДС"}
{"url": "https://trud.bg/%d0%b1%d0%b0%d0%b1%d1%85-%d0%b7%d0%b0%d1%82%d0%b5%d0%b3%d0%bd%d0%b0-%d0%bd%d0%b0%d0%b4%d0%b7%d0%be%d1%80%d0%b0-%d0%bd%d0%b0-%d0%bf%d1%82%d0%b8%d1%86%d0%b5%d0%b2%d1%8a%d0%b4%d0%bd%d0%b8%d1%82%d0%b5/", "text": "Със Заповед на изпълнителния директор на Българската агенция по безопасност на храните д-р Дамян Илиев е въведена програма за засилен надзор на птицевъдните обекти относно неблагоприятната епизоотична обстановка в страната, свързана със заболяването Инфлуенца по птиците. Мерките включват биосигурност във фермите, по-висока честота на лабораторен контрол за доказване липса на инфекция с вируса и превенция в цялата страна. Птици ще могат да бъдат транспортирани само след като са предварително лабораторно изследвани за наличие на вируса, съобщиха от БАБХ. По-рано тази седмица БАБХ констатира нови огнища на заболяването Инфлуенца по птиците – тип високопатогенен Н5, в два животновъдни обекти, предназначени за отглеждане на патици мюлари в село Върбица, община Димитровград, област Хасково и за кокошки носачки в село Богданица, община Садово, област Пловдив. В съответствие с българското законодателство са предприети всички мерки за ограничаване и предпазване разпространението на вируса към други птицеферми. Определени са 3-километровите предпазни зони и 10-километровите зони за наблюдение около констатираните огнища на заболяването. Забранено е движението на птици и продукти от тях в и от предпазната и наблюдаваната зона. В двете зони се забранява търговията и придвижването на домашни, диви и други птици и яйца за разплод, както и разселване на птици за подновяване на дивечовия запас. Извършват се ежедневни клинични прегледи на птиците, отглеждани в останалите селища в предпазната зона. В търговската мрежа не са открити яйца с произход от фермата за кокошки носачки.", "date": "2018.11.01", "title": " БАБХ затегна надзора на птицевъдните обекти"}
{"url": "https://trud.bg/%d1%81%d0%be%d1%84%d0%b8%d1%8f%d0%bd%d1%86%d0%b8-%d0%bf%d1%80%d0%b5%d0%b4%d0%b0%d0%b4%d0%be%d1%85%d0%b0-%d0%b7%d0%b0-%d1%80%d0%b5%d1%86%d0%b8%d0%ba%d0%bb%d0%b8%d1%80%d0%b0%d0%bd%d0%b5-%d0%bd%d0%b0/", "text": "Близо 22 и половина тона стари дрехи, покривки, завеси и т.н. са предали софиянци в рамките на инициативата за разделно събиране на текстилни отпадъци на Столичния инспекторат. По-голямата част от това количество е събрана от подвижния пункт, който общината и фирмите по чистотата осигуриха по време на кампаниите по пролетното и есенното почистване. Събирането на текстилни отпадъци започна в началото на годината с първите 6 контейнера, които бяха поставени в три столични района. Това е една от мерките на Столична община за борба с нерегламентираното горене на дрехи, което замърсява въздуха. Интересът на гражданите обаче налага обхватът на кампанията да бъде разширен. „Заради постоянните запитвания Столичен инспекторат реши да постави контейнери в цяла София. В момента те са над 105 на брой в различни райони на града“, обясни пред „Труд“ Татяна Асенова, началник сектор „Контрол на компонентите и факторите на околната среда“ в Столичния инспекторат. По време на кампанията за пролетното почистване за 30 дни бусът събра над 14 тона стари дрехи, завеси, чанти, кожени изделия и т.н. В рамките на есенната кампания през септември бяха събрани още 4 тона, обясни Асенова. 4,3 тона пък е събраният текстилен отпадък в стационарните контейнери от началото на годината. От другата седмица ще бъде подновена работата на подвижния пункт и събирането на стари дрехи от домакинствата. Заявки ще се подават в Оперативния център на телефон 02/987-55-55 с точен адрес и телефон за връзка. От инспектората отново призоваха в контейнерите с надпис „Текстил“ да се изхвърлят само текстилни отпадъци, след като наскоро в един от тях е открито тялото на мъртво животно. Подобни случай обаче не са масова практика. В края на ноември Столична община ще се включи в Европейската седмица за намаляване а отпадъцте, в рамките на която ще се проведе модно ревю на дизайнерска колекция от облекла, изработени изцяло от събран в София стар ненужен текстил. София ще има модерна система  за разделно събиране на текстилни отпадъци Предстои подписването на договор за модерна организирана система за разделно събиране на текстилни отпадъци. Тя ще работи със специални контейнери, защитени срещу посегателства, подобни на онези, които използва БЧК в момента, в рамките на кампанията си за събиране на годни за употреба стари дрехи в помощ на нуждаещи се, обясниха от инспектората. Очаква се до месец-два да бъде подписан договор с фирма, която ще извършва цялостната организация по разполагане на новите контейнери и събирането на отпадъците. Към момента софиянци могат да се освободят от ненужен текстил като го изхвърлят в обозначените с лепенка „Текстил“ контейнери на следните адреси: 1. Район „Оборище  • Паркинга на ул. „Париж“ № 5 – 2 бр. 2. Район „Сердика“:  • Бул. „Ген. Столетов“ ъгъла с бул. „Кн. Мария Луиза“ до вход- изход на метростанцията – 2 бр.  • Ул. „Христо Станишев“ ъгъла с ул. „Железопътна“ – до магазин „Била“ – 2 бр. 3. Район „Надежда“:  • Ул. „Екзарх Стефан“ до базата на Консорциум “АЕС-Х-Груп“ ДЗЗД – 2 бр.  4. Район „Илинден“:  • Ул. „Билянини извори“ – до паркинга на районна администрация „Илинден“ – 2 бр. 5. Район „Подуяне“:  • Ул. „Тодорини кукли“ до Т Маркет – 2 бр.  • Ул. „Резбарска“ срещу Лидъл – 2 бр. 6. Район „Изгрев“:  • Ул. „Самоков“ ъгъла с ул. „Тарас Шевченко“ – 2 бр.  • Ул. „Васил Калчев“ – пл. „Витошко лале“ – 2 бр.  • Ул. Незабравка – бл.51-52 – 2 бр. 7. Район „Слатина“  • Ул. „Манастирска“ № 33 , / ж. к „Гео Милев“ в близост до входа на църквата – 2 бр.  • Ж.к. „Яворов“ до бл. 31 / в близост до входа на параклиса / – 2 бр.  • Кв. „Редута“ ул. „Юндола“ № 13-15 – 2 бр. 8. Район „Овча купел“:  • Кв. „Овча купел“ ул. „Любляна“ до магазин Фантастико – 2 бр.  • Ж.к. „Овча купел“ до магазин „Лидъл“ – 2 бр.  • Кв. „Горна баня“ ул. „Урал“ – центъра – 2 бр. 9. Район „Витоша“:  • Кв. „Симеоново“- ул. „Симеоновско шосе“ обръщалото на авт. 98,67 – 2 бр.  • Кв. „Бояна“- пл. „Сборище“- 2 бр.  • Бул. „Братя Бъкстон“ – обръщалото на тролей № 2 – 2 бр. 10. Район „Красно село“:  • Ж.к. „Славия“, ул. „Хайдушка поляна“ № 55 – Била – 2 бр.  • Ж.к. „Лагера“, ул. „Баба Илиица“ зад парк „Гъбките“ – 2 бр.  • Ж. к „Бъкстон“, ул. „Лагода“ № 5 срещу „Лидъл“ – 2 бр. 11. Район „Люлин“:  • Бул. „Захари Стоянов“ – паркинга на община „Люлин“ – 2 бр.  • Бул. „Царица Йоана“ кръстовището с бул. „Джавахарал Неру“ – 2 бр. 12. Район „Връбница“:  • Кв. „Връбница“ 1 и 2“ на паркинга на „Кауфланд“ зад общината – 2 бр.  • Кв. „Обеля“ – ул. „Дико Илиев“ до м-н „Била“ – 2 бр.  • с. Волуяк на площада пред Кметството – 2 бр. 13. Район „Нови Искър“:  • Кв. Кумарица – поликлиниката – 2 бр.  • Кв. Кумарица – площад 1 – ви май – 1 бр.  • Кв. Кумарица , ул. „Зорница № 1 – 1 бр.  • с. Чепинци , ул. „Хан Аспарух“ срещу № 8 – 1 бр.  • с. Доброславци , площада Мегдана – 1 бр.  • с. Световрачане , ул. „Софийска“ № 36 – 1 бр.  • с Мировяне – площад „В. Левски“ – 1 бр. 14.Район „Искър“:  • ул. „5017“ до пазар „Феите“ – 1 бр.  • „Дружба“ 1 парк „Европа“ до тото пункт – 2 бр.  • „Дружба“ 2 срещу бл. 202 – 2 бр.  • „Дружба“ 2 срещу бл. 322 – 1 бр.  • „Дружба“ 2 – „Била и бл. 407 – 2 бр.  • „Дружба“ 2 срещу бл. 518 – 2 бр.  • „Дружба“ 2 – Цариградски комплекс – 2 бр.  • с. Бусманци – центъра – 2 бр. 15.Район Панчарево“  • с. Панчарево – паркинга пред общината – 1 бр.  • с.Бистрица – площада – 1 бр.  • с. Герман – площада – 1 бр.  • с. Лозен – площада – 1 бр.  • с. Казичене – площада – 1 бр.  • с. Кривина – площада – 1 бр.  • с. Железница – площада – 1 бр. 16. Район „Кремиковци“  • Кв. „Враждебна“, ул. 8 –ма – кметството – 1 бр.  • Кв. Челопечене, ул. „Ангел Маджаров“ № 70 – 1 бр.  • Кв. Сеславци, ул. „Стара планина“ – читалището – 1 бр.  • Гр. Бухово – ул. „Никола Бонев“ бл. 9 – 1 бр.  – Ул. „Младежка“ бл. 1 – 1 бр. 17. Район „Банкя“:  • Паркинга при кметството – 1 бр. 18.Район „Младост“:  • Метростанция Младост 3 – 2 бр.  • Младост 1 бл. 75 – 76 – 2 бр.  • Младост 3 ул. Ал. Москов“ бл. 326 – 2 бр. 19.Район „Триадица“:  • Кв. „Стрелбище“, ул. „Мидия“ срещу пазара – 1 бр.  • Ж.к. „Гоце Делчев“- входа на „Лидъл“ от към ул. „Луи Айер“ – 2 бр.  • Кръстовището на бул. Т. Каблешков“ и бул. „България“ при входа на „Била“ – 2 бр. Общо – 104 бр.", "date": "2018.11.01", "title": " Софиянци предадоха за рециклиране над 22 тона стари дрехи\t\t\t"}
