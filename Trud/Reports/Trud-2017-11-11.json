{"url": "https://trud.bg/%d0%bc%d0%b2%d0%bd%d1%80-%d0%b8%d0%bd%d1%81%d1%82%d1%80%d1%83%d0%ba%d1%82%d0%b8%d1%80%d0%b0-%d0%bf%d0%be%d1%81%d0%bb%d0%b0%d0%bd%d0%b8%d0%ba%d0%b0-%d0%bd%d0%b8-%d0%b2-%d0%b1%d0%b5%d0%bb%d0%b3%d1%80/", "text": "По повод инцидента със  , посланикът ни в Белград Радко Влайков е получил инструкции още тази сутрин от министъра на външните работи Екатерина Захариева да постави въпроса пред сръбските власти. Това съобщиха от МВнР днес, след като съвместна акция на сръбската полиция в Босилеград и на Отдела на здравната инспекция в Ниш при сръбското Министерство на здравеопазването провалиха безвъзмездна хуманитарна медицинска акция за прегледи на социално-застрашени и нуждаещи се от специализирана медицинска помощ граждани на Босилеград.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.11", "title": " Външно ще пита сръбските власти за задържаните български лекари в Босилеград"}
{"url": "https://trud.bg/%d0%be%d1%80%d1%8a%d0%b6%d0%b8%d1%8f%d1%82%d0%b0-%d0%ba%d0%be%d0%b8%d1%82%d0%be-%d0%bd%d1%8f%d0%bc%d0%b0%d1%82-%d0%bf%d0%be%d1%89%d0%b0%d0%b4%d0%b0/", "text": "Израелският автомат Uzi-Sub е автомат с история. Той е създаден през 1950 година от известния дизайнер на оръжия Узиел Гал в сътрудничество с Израелското министерство на отбраната. Обхватът на Uzi-Sub е ограничен до 200 метра, но скорострелността му е до 600 изстрела в минута. Предимствата на автомата са малкото количество движещи се части, което води и до най-ниската цена (сравнена с останалите оръжия в класацията). Използва се от армиите на доста страни, но и от частни лица за лична безопасност. Uzi-Sub е определян от оръжейните експерти като най-доброто огнево средство за самозащита и близък бой.   Снайперът AS5 е разработка на британската компания Accuracy International, като теглото на пушката е 14.1 кг. Капацитетът на пълнителя е 5 патрона с калибър 0.50 BMG, които могат да бъдат изстреляни в рамките на близо 1.6 секунди. Едно от съществените предимства на оръжието е възможността за прострелване на мишени, намиращи се на голямо разстояние (обхватът е 1800 метра) с изключителна точност, както и възможността за разглобяването му за 3 минути без помощта на допълнителни инструменти. Снайперът е представен е през 2005 година.   Тази щурмова пушка отново е разработка на популярните Heckler and Koch, специализирани в производството на оръжия. Щурмовата пушка HK416 е най-продаваното оръжие на компанията. То е и подобрена версия на американската пушка M4, като моделът на Heckler and Koch е с калибър 5.56мм с обхват от 600 метра и възможност между 700 и 900 изстрела в минута.HK416 е с къс ход на затвора и е едно от най-смъртоносните оръжия, предлагани на пазара.   Немската лека картечница MG3 е създадена през 1951 година. Всъщност тя е прототип на едноименна лека картечница от Втората световна война, която е била на въоръжение във Вермахта.Тогава е всявала ужас сред противниковите войски с масирания огън. Особен психологически ефект върху настъпващия противник е имал характерният звук, който е издавала при стрелба. Съвременната немска лека картечница MG3 може да произведе 1200-1400 изстрела в минута, което е два пъти скорострелността на „Калашников“, на ефективно разстояние от 1200 метра. Калибърът й е 7.62мм, което прави MG3 изключително бързо оръжие, използвано във въоражението на над 30 армии по света.   Най-култовият автомат в света “Калашников” е създаден през 1947 година от Михаил Калашников. Автоматът изстрелва 600 патрона в минута, като скоростта на куршума е 715м/сек в минута. AK-47 стреля ефективно до 400 м и основно е използван заради лекото си тегло (3.8 кг без патрони) и ефективността по време на тежки атмосферни условия. Това е единственото оръжие, потопено изцяло във вода, кал и пясък отново може да използва пълния си капацитет за стрелба. От гледна точка на производството му, “Калашников” АК-47 притежава едва осем движещи се части, което прави ниска ценовата стойност за производство му. За надеждността на този автомат- икона говори и следното обстоятелство. По време на войната във Виетнам американските войници са били въоръжени с автомат М-16, който е бил американският отговор на “Калашников”. Във виетнамските джунгли обаче М-16 засичал заради калта,влагата и лошите условия. Американските войници го хвърляли и взимали “Калашников” от убити виетнамци, за да воюват с него.   F-2000 е дело на белгийската компанията FN Herstal и е напълно автоматична щурмова пушка. За пръв път F-2000 е представена през 2012 година в Абу Даби. Калибърът й е 5.56мм, обхватът е 500 метра с възможност за до 850 изстрела в минута. F-2000 е изключително използвано оръжие в НАТО, което се отличава и с наличието на 40мм лек гранатомет.   Това оръжие е дело на немската компания Heckler Koch, като разработката и производството му започват в края на 90-те, но е представено през 2001 година. Heckler Koch HK MG4 MG 43 се отличава с калибър 5.56мм с лентов пълнител. Картечницата е позната още с името„перфектният убиец“(Perfect Killer), защото никога не пропуска целите си. HK MG4 MG 43 е оръжие, създадено, за да изстрелва 775-885 изстрела в минута и има ефективен обсег от 1000 метра. Картечницата е много устойчива в неблагоприятни условия и нанася много тежки поражения, ако огънят й попадне в целта.   Тази автоматичната пушка е позната като Tommy Gun и е конструирана през 1919 година от американеца Джон Томпсън. Поради сравнително малкото тегло от 4.69 кг и точността на пушката, тя е използвана от много полицейски служби, служби за сигурност, армейски части, както и от… престъпници. Калибърът е .45ACP, като броят изстрели в минута може да достигне 1000, а ефективният обсег е 100-150 метра. Вероятно любителите на екшън лентите са се наслаждавали на динамичните огневи сцени с това оръжие. „Томсън“ може да се види като често използван атрибут в много филми с криминален сюжет.   Тежката картечница XM307 е сред основните въоръжения на американската пехота и може да изстрелва до 250 куршума в минута с ефективен обсег от 2000 метра. Тя се обслужва от двама бойника. Картечницата е много мощна, боеприпасите й имат голяма пробивна сила. В определени ситуации пробиват и бронежилетка А ако целта е в близост до 1000 метра,картечницата може да унищожи и машини като хеликоптери, плавателни съдове и т.н. Тя също е едно от най-смъртоносните оръжия, създавани някога. През март 2005 г. редник Гърди Гърдев от контингента ни в Ирак бе убит именно с куршум от такава картечница, изстрелян от американски пост по погрешка от голямо разстояние. Нашият рейнджър стана жертва на т.н.„приятелски огън“, който не е изключено да се случи във всяка една война.   За най-смъртоносно леко огнестрелно оръжие в света се счита снайперската пушка DSR-Precision DSR 50. Разработка е на немската компания DSR-Precision, като в производство е пусната през 2000 година. Четири години по-късно вече е приета на въоражение в немските и някои други европейски полицейски служби. Титлата „най – прецизна снайперска пушка“ е получена благодарение на способността на снайпера да произведе точен изстрел на 2500 метра. Оборудвана е с хидравлична система и се захранва с муниции.338 Lapua Magnum,.308 Win. и .300 Win.Mag. Дължината на цевта е 660 мм, а калибърът е 7.62?51мм. DSR-Precision DSR 50 притежава и държач за резервен пълнител в предната част, което намалява времето за презареждане и прави пушката още по-бърза.", "date": "2017.11.11", "title": " Оръжията, които нямат пощада"}
{"url": "https://trud.bg/%d0%b1%d0%b5%d0%bb%d0%b8%d1%8f%d1%82-%d0%b4%d0%be%d0%bc-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d1%83%d0%b2%d0%b0%d0%b6%d0%b5%d0%bd%d0%b8%d0%b5-%d0%bd%d0%b0-%d0%bb%d0%b8%d0%b2%d0%b0/", "text": "От Белия дом призоваха в събота за уважение на ливанския суверенитет и независимост, съобщи  . В съобщението на Вашингтон се казва, че „всички страни трябва да уважават суверенитета, независимостта и Конституцията на Ливан“. Отхвърлят се и „всички опити“, били те вътрешни или външни, за подриване на стабилността на ливанските управляващи институции или на страната като цяло. Изявлението на САЩ идва в момент на криза за Ливан, след като по-рано премиерът на страната Саад Харири обяви пред медии в Саудитска Арабия, че смята да си подаде оставката заради заплахи срещу неговия живот и иранската „хватка“ над региона. Министър-председателят обаче все още не се е завърнал в Бейрут, близо седмица след като направи изненадващото си изявление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.11", "title": " Белият дом призова за уважение на ливанския суверенитет и независимост"}
{"url": "https://trud.bg/10-%d0%bf%d0%b0%d1%86%d0%b8%d0%b5%d0%bd%d1%82%d0%b8-%d0%be%d1%82-%d0%bf%d0%bb%d0%be%d0%b2%d0%b4%d0%b8%d0%b2-%d0%b8-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%bf%d0%be/", "text": "Десет пациенти от три болници в Пловдив и Стара Загора получиха шанса за безкръвно лечение чрез най-иновативните миниинвазивни сърдечносъдови интервенции, приложени от водещи специалисти от България и света. Това се случи по време на Осмия конгрес на Българското дружество по интервенционална кардиология (БДИК), който се провежда тази седмица в града под тепетата. Манипулациите, извършени в УМБАЛ „Свети Георги” и УМБАЛ „Пълмед” в Пловдив и болница „Тракия” в Стара Загора бяха излъчвани на живо на кадиологичния конгрес, а напътствия относно хода на процедурите даваха едни от най-добрите инвазивни кардиолози в света. “Това е един от най-добрите методи за обучение, защото в нашата професия 50% от успеха е плод на работа, 40% на гледане и останалото се дължи на четене”, сподели д-р Валери Гелев, председател на БДИК. Над 300 родни и чуждестранни медици обсъждаха 4 дни в Пловдив новостите в света на инвазивното лечение на сърдечносъдови заболявания. “Конгресът и тази година е на международно ниво както като представителност на делегатите, така и като споделени постижения в областта”, коментира доц. Кирил Карамфилов, член на УС на Дружеството на кардиолозите в България. На конгреса бяха представени и обсъдени всички най-нови решения в областта, включително съвременните световни и европейски препоръки, които включват все повече минималноинвазивното интервенционално лечение като стандарт и при заболявания, които до този момент са лекувани препоръчително с отворена хирургия – стволови стенози, структурни и клапни заболявания, сложни коронарни запушвания и др. “Все още за нас са предизвикателство клапните заболявания. Това са скъпо струващи методи, но най-много до 10 години инвазивната кардиология ще се занимава по равно с лечение на коронарни артерии и на структурни заболявания”, каза д-р Гелев. Той припомни, че се навършват 40 години от първата направена ангиопластика и 15 години от поставянето на клапа по ендоваскуларен път. “За тези години е направено страшно много в сферата на инвазивната кардиология, а бъдещето е в усъвършенстването на наличните методи за лечение на заболявания на сърцето, което беше обект на този форум”, заключи председателят на Българското дружество по интервенционална кардиология. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.11", "title": " 10 пациенти от Пловдив и Стара Загора получиха шанс за безкръвно лечение по време на конгрес на кардиолозите"}
{"url": "https://trud.bg/%d0%ba%d1%80%d0%b8%d0%b7%d0%b0-%d0%b7%d0%b0-%d0%ba%d0%b0%d0%b4%d1%80%d0%b8-%d1%83%d0%b4%d0%b0%d1%80%d0%b8-%d0%b8-%d0%bc%d1%83%d0%b7%d0%b5%d0%b8%d1%82%d0%b5/", "text": "Бургаско е в челната тройка по работещи музеи. Един регионален и 11 общински отварят всеки ден врати на територията на региона. Музейното дело е на много високо ниво. В същото време и при музеите, както и в туризма, остро се усеща липсата на кадри. Става дума за етнографи, историци, археолози. това заяви пред „Труд“ Милен Николов, шеф на Регионалния исторически музей в Бургас. Музейните работници, заедно с археолози, историци и др. специалисти, се събраха на кръгла маса „Музеите в Бургаска област – възможности и перспективи”. Срещата се организира от сдружение „Черноморски Странджа“ и нейния председател инж. Петър Кънев за единадесети пореден път. Събитието бе под патронажа на областния управител Вълчо Чолаков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.11", "title": " Криза за кадри удари и музеите\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d1%82%d1%8a%d1%80%d1%81%d0%b8-%d0%b8%d0%bd%d1%81/", "text": "Президентът Румен Радев търси институционален сблъсък, което е недопустимо. Това каза днес пред журналисти в Ловеч зам.-председателят на ГЕРБ и председател на парламентарната група на партията Цветан Цветанов по повод вчерашното   в „Панорама“по БНТ. „Ние правим всичко възможно да бъдем лидери на Балканите и това нещо не го видях да бъде отчетено от президента като най-високата представителна функция в държавата. Може би го отдава повече на завист от това, което прави Борисов, и това, че всъщност президентът не се чувства комфортно и търси умишлен сблъсък“, каза Цветанов. Той заяви, че президентът трябва да бъде съпричастен и всички политици в България да подкрепят „централния нападател“ – премиера Бойко Борисов, защото по думите му се вижда какво е признанието към него и ролята му да легитимира много по-добре страната в Европейския съюз и извън него. В Ловеч Цветанов откри научна конференция на тема „100 години от Болшевишкия преврат в Русия и влиянието му в България“. Двудневният форум се организира от Община Ловеч и политолозите Антон Тодоров и Тома Биков. В дни като днешния ние търсим истината за историческите събития, защото нашите деца трябва да знаят истината, посочи зам.-председателят на ГЕРБ. „Когато говорим за Болшевишкия преврат, няма начин да не кажем какво се случи, какви бяха последствията не само за България, а за Балканите, за Източна Европа. Последствията от болшевишките събития оставиха много лоша следа за бъдещето ни. Нека да припомним, че този режим и всичко това, което се случваше, имаше за цел да се води постоянно въоръжена борба. Нека си спомним за взривената църква в София „Света Неделя“. Това беше начинът, по който се градеше образът на комунистическата партия“, подчерта Цветан Цветанов. Зам.-председателят на ГЕРБ посочи, че комунизмът е отклонил държавата ни от европейския й път. Той допълни, че е много трудно да се обясни, че 28 години след като вече ние консумираме демокрацията, нямаше ясната политическа воля за разкриването на досиетата и търсенето на истината. „Едва в първия мандат на кабинета Борисов имаше политическата воля да можем действително тези над един милион информационни единици да бъдат предадени на комисията и всички, които имат интерес да се запознават, да пишат своите статии, а ние да разясняваме и показваме и на децата и на младите хора какво е било преди“, каза още Цветанов при откриването на форума. По думите му и днес трябва да си задаваме въпроса къде щеше да бъде България, ако не беше в ЕС, в НАТО, ако не бе тръгнала по европейския път. „Виждаме какво е влиянието на Русия в Западните Балкани. Единственият начин да предпазим и Западните Балкани от подобно влияние е като акцентираме върху европейската перспектива пред тях по време на европредседателството“, коментира Цветан Цветанов и допълни, че във вчерашното интервю на президента не е чул нищо, което да обединява и да дава акцент върху Западните Балкани. Председателят на ПГ на ГЕРБ напомни за високата оценка от Европейската комисия, от САЩ, от останалите партньори за Договора за добросъседство с Македония. „Днес сме тук за да си кажем истината за това, което се е случило, да го помним дълги години и да го предаваме на своите деца“, категоричен бе Цветанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.11", "title": " Цветан Цветанов: Румен Радев търси институционален сблъсък"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%b7%d0%b0%d1%80%d0%b5%d0%b2-%d1%81%d1%8a%d0%b7%d0%b4%d0%b0%d1%82%d0%b5%d0%bb-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%b5/", "text": "Писателят Владимир Зарев бе удостоен с . Поводът е 70-годишния му юбилей, а причината – дано е подобаващо осъзната – е неговото творчество, устояло на социалните преломи и въртопите на времето. Владимир Зарев не се оказа щастливо изключение от устойчивото правило български дарования да бъдат по-високо оценявани в чужбина, отколкото тук. Макар романите от трилогията “Битието” да бяха видели бял свят у нас далеч преди да бъдат преведени на немски. Трябваше чуждоезичната литературна критика да го обсипе със суперлативи, за да получи съответното “Евалла!” и на местна почва. На Запад поголовно го сравняват с руските класици – Гогол, Достоевски, Булгаков. Наричат го още “българския Балзак”. Колкото и да звучат ласкателно, в подобни похвали прозира едно снизхождение към “малката” литература, която надскача боя си и се равнява по големите образци. А Зарев е типично български писател, погълнат от български теми – от националната история, от безподобното балканско “битие”, от смутното съвремие. И съвсем уместно неговият германски преводач Томас Фрам намира за неприемливо сравнението с Балзак.: “То води до неволното предположение, че Зарев може би е твърде старомоден автор. Това не е вярно, тъй като той показва шизофренията на новото време, в което политическите конфликти довеждат индивида до конфликти със собствената му съвест. В това отношение Зарев е твърде съвременен писател… Той е написал нещо като своя “Човешка комедия” ала “бюлгар”. Кой е Зарев, що за личност е достигнала подобни литературни коти? Че е син на христоматийния литературен изследовател, историк и критик академик Пантелей Зарев, е известно. Разните му биографични справки с това започват, а в интервютата с него се промъква въпросът за “бащината сянка”, под която вирее фиданката. В даден момент синът отговаря, че от тази сянка е получил като “облага” всичките си бащини врагове и ни един негов приятел… “Неговите врагове се превърнаха в мои търпеливи, понякога яростни отрицатели. Тази постоянна и нарастваща с годините враждебност ме мобилизираше, за разлика от някои мои разхвалвани колеги, аз трябваше непрекъснато да се доказвам. Да доказвам себе си и творческите си възможности”. Все пак ценното преимущество, което потомъкът получава от произхода си, е средата, в която израства – сред висока култура и уникални личности – учени, писатели, поети, художници, широка палитра от творци, емблематични за времето си – Емилиян Станев, Павел Вежинов, Вера Мутафчиева, Николай Хайтов, Йордан Радичков, Генчо Стоев и още десетки знаменателни имена от недалечното литературно минало. Освен благотворна за дълговременно подценяваното дарование, същата тази среда налага високите критерии на собственото си творчество, които Владимир Зарев неизменно следва. Нещо повече – в написаното от него са осезаеми онези напластявания, които личността добива от ранния досег с книжовното, със словото, с духовното. Няма как от такова общуване да не се добие и усет за мярка, а в изкуството мярката е норма. В едно от юбилейните си интервюта Владимир Зарев обобщава, че писателят е създател на светове. Но не уточнява, че за да се появят тези светове, освен неотменният талант, е неизбежен къртовският, мъчителен труд в усамотение, съмнения, сривове. Само много упорит и търпелив характер може да устои на такива изпитания. Един кафеджийски зевзек казваше: “На поета му подай салфетка и за пет минути ще ти надраска шедьовър. Докато за прозата трябва здрав задник. Да седиш на него с години, докато си свършиш писането. И пак няма да знаеш струвало ли си е твойто седене, докато друг не седне да те чете”. На Владо Зарев “седенето” му си струва. И преди 10 ноември 1989 г., и след това, та до ден днешен. Като почнем от “Денят на нетърпението”, “Процесът”, “Хрътката” и стигнем до “Разруха”, “Поп Богомил и съвършенството на страха”, “Светове”… А за повече от 30-годишен период завършва епичната трилогия – “Битието”, “Изходът”, “Законът”. Книгите му се четат и преиздават. Малцина днешни автори биха се похвалили с такъв успех. За наше облекчение, равносметката си я прави сам писателят: “Зад гърба си аз имам написани 18 изстрадани книги, 12 от които са романи. Десет от тези романи днес са на пазара и могат да се купят или поръчат във всяка сериозна книжарница. Особено признание за мен е, че голяма част от тях са писани преди 10 ноември 1989 г., но продължават да се търсят, да се купуват и четат, което означава, че те продължават да вълнуват хората. Безапелационен знак за това, че дори в ония сложни и трудни времена аз съм описал и назовал истината, доброто и лошото, цялата многозначна истина за нашия живот.” Сега Владо Зарев е седнал да пише роман за величието на старостта и неосъществимата любов. Дойде ли му времето, сядаме да го четем.   Човешкият живот добива дълбочина и смисъл, когато е осветен, когато е разказан в Словото и ако в него се съгражда нещо трайно и духовно. Затова колкото по-богат е езикът на човека, толкова по-богат, по-пълен, по-пъстър и драматичен е неговият живот. Езикът на големите писатели е не само преживяване, той е форма на допълнителна “будност”… Той е начин на съществуване. (Из новоизлязлата анкета с писателя на проф. Николай Димитров)   Дали ляв или десен? За мен не e нито ляв, нито десен. Зарев пише с толстоевска мощ. В българската литература няма такава епична повествователност. Владимир Зарев е щастливо явление и изключение от българската литература, той отново и отново се връща към епохалните знаци, картини и фигури, които символизират страната му. “Битието” в своя гротескен комизъм и забележителните си незабравими типажи с нещо ни напомня на Гоголевите герои. Владимир Зарев е българският Балзак, чийто роман “Разруха” е повествование за историческия обрат в България, за какъвто германската културна критика все още мечтае… На Балзак напомня и щедростта, с която пилее своя творчески потенциал. Романът “Битието” приковава вниманието ни със своята пълнота, ритъм, с повествователната си енергия, с несломимото доверие във възможността да се овладее литературно една епоха в нейната цялост – във време, когато повечето западни писатели отдавна са загубили това доверие. Героите не са идеализирани, нито романтично приповдигнати, те са герои на Достоевски, пренесени в ХХ век…", "date": "2017.11.11", "title": " Владимир Зарев – Създател на светове"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba%d0%b0-%d0%bd%d0%b0-%d0%ba%d1%83%d1%84%d0%b0%d1%80%d0%b0-%d0%b2%d0%b4%d0%b8%d0%b3%d0%bd%d0%b0/", "text": "Установен е собственикът на  , която в петък по обяд предизвика суматоха и вдигна на крак полицията. Както „Труд“ писа, черният куфар бил забелязан до депо за колички на паркинга на новооткрит хипермаркет. Спецотряд от Варна дойде и установи, че е безопасен и пълен с кутии. Служители на ОДМВР-Шумен са идентифицирали 44-годишен мъж от Търговище, който бил клиент на магазина, съобщиха от полицията. В събота сутринта е бил извикан в РУ-Шумен. По време на разговорите станало ясно, че той изобщо не е усетил липсата на чантата и не е разбрал за предизвиканата суматоха. До изоставянето й на паркинга се стигнало след като клиентът започнал да вади от багажника на автомобила си различни вещи, за да отвори място и да подреди направените покупки. Натоварил всичко, но не видял, че е забравил куфара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.11", "title": " Откриха собственика на куфара, вдигнал полицията в Шумен"}
{"url": "https://trud.bg/%d1%8e%d0%bd%d0%be%d1%88%d0%b8%d1%82%d0%b5-%d0%ba%d1%80%d0%b0%d1%87%d0%b0%d1%82-%d1%83%d0%b2%d0%b5%d1%80%d0%b5%d0%bd%d0%be-%d0%ba%d1%8a%d0%bc-%d0%b5%d0%b2%d1%80%d0%be-2018/", "text": "Националният отбор на България при юношите крачи уверено към Евро 2018 във Финландия. На стадион „Хаджи Димитър“ в Сливен те победиха Фарьорски острови с 2:0. За втория пореден успех в група 8 се разписаха Андреа Христов и Калоян Кръстев. И двамата таланти са от школата на „Славия“ и играят за първия тим в Първа професионална лига. В първата среща родните таланти победиха с 2:1 Исландия. А втория успех почти сигурно класира тима на Ангел Стойков за Елитния кръг, където „лъвчетата“ ще имат шанс да продължат за финалите на Евро 2018. „Целта като победа и класиране, която беше поставена, е изпълнена, но има още какво да се желае – каза Стойков. – Много неща не ми харесаха. Бяхме припряни, заради търсещата се задължителна победа. С лекота пропуснахме много положения, които вкараха допълнително напрежение. Третият мач ще е срещу Англия, в чийто редици има играчи от тима им до 17 години, станал европейски шампион преди няколко месеца. Двубой, който ще ни покаже нивото преди срещите в Елитния кръг“.", "date": "2017.11.11", "title": " Юношите крачат уверено към Евро 2018"}
{"url": "https://trud.bg/%d0%b0%d0%b3%d0%b0%d1%81%d0%b8-%d0%bd%d1%8f%d0%ba%d0%be%d0%b8-%d0%b4%d0%b5%d0%b1%d1%8e%d1%82%d0%b0%d0%bd%d1%82%d0%b8-%d1%89%d0%b5-%d0%bd%d0%b0%d0%b4%d1%81%d0%ba%d0%be%d1%87%d0%b0%d1%82-%d1%81%d0%b5/", "text": "Легендата Андре Агеси, обяви че очаква оспорван турнир, ден преди финалния „Мастърс“ в Лондон. А изненади може да поднесат и дебютантите, сред които е и Григор Димитров. „Някои ще са нервни, но други – ще надскочат себе си“, смята американецът. Според него обаче големите фаворити са Роджър Федерер и Рафаел Надал.  Първата ни ракета обяви, че до момента е изпълнил 95 порцента от целите си за сезона. „Ще играя мач за мач – каза Григор. – Всички съм ги побеждавал, с изключение на Роджър. Сега ще видим кой е уморен и кой не е. Ще дам всичко от себе си.“  В първия си мач утре българинът среща австриеца Доминик Тийм. Този сезон двамата си размениха по една победа. А преди битката тенисистите си размениха и суперлативи. „Той е един от най-добрите“, заяви Димитров. „Това, че Григор е тук, значи е бил в топформа през цялата година – отвърна Тийм. – Трудно е да играя точно срещу него в началото на турнира.“  Българинът ще излезе на корта в търсене на победа №45 за сезон, като има и 19 поражения. Той е в група „Пийт Сампрас“, където лидер по този показател е Надал с 67 успеха и десет загуби. Балансът на Тийм е 48:25, а на Давид Гофен (Израел) – 54:22.  Според специалистите Надал ще е първи в групата, ако е здрав. А второто място ще си оспорват Димитров и Гофен.", "date": "2017.11.11", "title": " Агаси: Някои дебютанти ще надскочат себе си в Лондон"}
{"url": "https://trud.bg/%d0%b2-%d1%8f%d0%bf%d0%be%d0%bd%d0%b8%d1%8f-%d0%b6%d0%b5%d0%bd%d0%b8%d1%82%d0%b5-%d0%bf%d0%be%d0%b4%d0%b0%d1%80%d1%8f%d0%b2%d0%b0%d1%82-%d0%b1%d0%be%d0%bd%d0%b1%d0%be%d0%bd%d0%b8-%d0%bd%d0%b0-%d0%bc/", "text": "Ако перифразираме едно изказване на големия езиковед Н. С. Трубецкой, бихме могли да кажем, че представителите на различните култури възприемат една или друга ситуация през филтъра на собствената си култура. Ние сме склонни да приемаме това, което преминава през този филтър, и да не забелязваме онова, което той задържа, а именно то отразява спецификата на чуждата култура. Тъй като ценностите не са дадени в пряко наблюдение, ние съдим за тях от начина, по който се държат хората при различни обстоятелства. В тази книга е възприета тезата, че за да разберем особеностите на японския манталитет, трябва да познаваме митологията, религията, политическата и социалната история на Япония. Разбира се, далеч не всичко от споменатите научни области има пряко отношение към разглежданата тема. Основен стълб на японската идентичност е шинтоистката митология и нейните трансформации при изграждането на националната държава през втората половина на ХІХ в. Към споменатите фактори ще добавим и влиянието на климатичните условия върху културата. Сред пионерите на изследванията в тази област е японският учен Вацуджи Тецуро (1889–1960). Последната глава на книгата е посветена изцяло на проблема за ценностните ориентири, като са направени и някои съпоставки с индексите на японската култура, определени в школата на Хеерт Хофстеде.  В междуличностен аспект същността на хармонията (wa) е в избягването на конфликтните ситуации. Може да се каже, че стремежът на всяка цена да се постигне консенсус е крайъгълен камък на японската култура. В този контекст груповият модел на японското общество запазва актуалността си, тъй като по традиция именно в рамките на групата се решават психологическите и моралните конфликти. Групата запазва също така ролята си на един от основните ориентири при избора на речеви стратегии. Когато говорим за хармонията в отношенията между японците, не е достатъчно да кажем, че те се стремят да избягват конфликтите. Да не се пречи на останалите, да не се поставят те в неудобно положение – това е категоричният императив в поведението на японците. Като крайна проява в нарушаването на междуличностната хармония се разглежда поставянето на някого в положение да се срамува, да изгуби самоуважението си. Японският израз за това е да изгубиш лицето си (kao wo ushinau). Ако си постъпил с някого по този начин, този човек е окончателно изгубен за сътрудничество с теб. Стремежът към хармония намира израз в многобройни прояви, които в нашето ежедневие са мираж, но за японците са норма. Изключено е например японец да разговаря по телефона в превозно средство, а пък да го прави на висок глас е нещо немислимо. Ако все пак се намери такъв човек, околните няма да го търпят. Колкото и важни да са проявите на хармония в междуличностните отношения, нейният дълбок смисъл е в единството между човека и природата. Нарушаването на хармонията между хората не може да се разглежда изолирано от процесите в природата. Хармонията е всеобхватно понятие с космически измерения, а това означава, че нейното нарушаване в човешкото общество може да предизвика катаклизми в природата. Това е основанието японската култура да се определя като космоцентрична, а не като антропоцентрична. Светогледът на японците се основава на подсъзнателната убеденост, че човекът е неделима част от света като цялост. Ето защо японците не се стремят да надделеят над природата, а търсят хармония с нея. При формирането на светогледните парадигми водеща е ролята на шинтоизма, който в качеството си на архетипна основа на японската култура функционира като адаптиращ културен механизъм. Всички значими морални принципи – чест, преданост, благодарност, човеколюбие и т.н., са обединени в единно цяло от понятието дълг, което обхваща всички сфери на японския етос (Сосновская, 2009). За японците дългът не е просто една от категориите на етиката, а основата, върху която се гради моралното съзнание на народа. Понятието дълг в японската културна традиция съществува неразделно от понятието благодарност. От гледна точка на японците пътят на добродетелта е преди всичко път на благодарността, път на отблагодаряване (ongaeshi) за получено благодеяние (on). Дългът-благодарност (ongaeshi) може да се определи като ядро на категорията дълг в японската култура. Ако японец е получил някакво благодеяние, той автоматично изпада в положение на длъжник към човека, от когото го е получил, т.е. към своя благодетел (onjin). Още от момента на раждането си всеки японец вече е обвързан с дълг към императора, който в съвременна интерпретация се слива с дълга към родината, и с дълга към родителите си. С българската дума дълг се превеждат две японски думи – гиму и гири, които обаче в никакъв случай не могат да бъдат разглеждани като синоними. Най-общо казано, гиму означава това, което всеки член на обществото е длъжен да прави, т.е. това са задължителните изисквания, които обществото предявява към всеки свой член. В този смисъл категорията гиму се преплита с категорията онгаеши. В българските тълковни речници думата дълг се определя така: 1. Осъзнати задължителни действия, които човек трябва да извърши като член на обществото или на отделен негов колектив. 2. Парично задължение, заем, който трябва да се изплати. Ако от това определение отпадне значението паричен заем, то ще съвпадне с определението на японското понятие гиму. С думата гири се означава нещо, което се очаква да бъде направено в името на приличието и защото така е прието. Тази дума няма аналог в български, руски и английски, а навярно и в останалите европейски езици. Дългът тип гири възниква в процеса на отношенията, в които даден член на обществото встъпва с други негови членове. В японския тълковен речник Shinmei kokugo jiten можем да прочетем, че гири е нещо, което трябва да направим по отношение на другите, въпреки че това може и да ни е неприятно. Ако не го направим, ние нарушаваме гири, но ако някой ни натяква за това, той също нарушава гири.  Минамото Рьоен пише, че вероятно думата гири се появява за първи път в един от текстовете на Ничирен, но с доста по-различно значение от днешното (Minamoto, 1969). Корените на гири са в различните обичаи за размяна на подаръци, както и на други взаимни жестове на внимание, каквито са новогодишните поздравителни картички например. Много популярен в съвременна Япония е празникът Свети Валентин, като е прието на този ден жените да подаряват шоколад на колегите си мъже. Този обичай е получил названието giri chokoreeto (giri choko) и за много жени се е превърнал в символ на нещо досадно, но неизбежно. Ако служителка в банка например откаже да извърши някаква операция с обяснението, че не е компетентна, какъвто случай има описан в българската литература, може със сигурност да се твърди, че причината е в нещо друго, а не в нейната некомпетентност. Позоваването на собствената некомпетентност е класически пример за индиректен отказ (JETRO, 1999: 35). Описаната случка няма нищо общо с категорията гири, както я представя авторът. Отвъд всякакви норми на поведение са опитите „да приклещите“ някого, както се изразява авторът, описал споменатата случка. Да се опитате да притиснете някого в ъгъла е най-лошата тактика при общуването с японци. В реалния живот всеки човек непрекъснато изпада в ситуация на нравствен избор: между чест и безчестие, добродетел и порок, а в крайна сметка – между добро и зло. Още по-сложна е ситуацията, когато изборът е между положителни ценности – дълг и съвест или дълг и човеколюбие. Тъй като съвкупността от нравствени задължения не е структурирана по начин, който дава възможност да се избегнат противоречията, изборът често е болезнен и може да доведе до морален конфликт. Според Кодекса на самурайската чест (Бушидо), когато императивът на честта влезе в противоречие с императива на дълга, единственият път за разрешаване на това противоречие е смъртта. Да се пренебрегне императивът на честта означава обричане на позор и презрение, а това в японските представи и до днес е по-лошо от смъртта. Позорът се измива със смърт, нарушаването на закона се изкупва със смърт. Ето защо се казва, че пътят на самурая е път на смъртта. Западният свят се запознава с принципите на самурайската етика чрез книгата на Нитобе Инадзо (1862–1933) Бушидо – духът на Япония, която излиза първо в САЩ на английски език през 1900?г., а на български език е издадена през 2005 г. от издателство „Изток-Запад“, 2005. Нитобе разглежда бушидо като морален фундамент на японското общество и съпоставя неговата роля с тази на християнството в Европа. Друга интересна съпоставка е между рицарството в Европа и самурайството в Япония, като Нитобе, не без основание, смята, че рицарството умира, докато етичните норми на бушидо са станали норми на цялата японска нация. Най-важното качество, което възпитава бушидо, е безграничната преданост на самурая към своя сюзерен. Самураят трябва да е готов да защити с цената на собствения си живот живота и честта на своя сюзерен. Айвън Морис (Morris, 1975) изразява дълбокото си възхищение от трагичните герои в японската история, които винаги поставят честта преди живота си. Тези герои не са велики държавници, мъдри философи или гениални откриватели. Но именно те оставят следа в народната памет, в тях японците намират упование в дни на изпитания.   Авторът на книгата “Японците” Братислав Иванов завършва специалността Японски език и литература в Московския държавен университет. Специализира в Института за японски език към Японската фондация. Автор е на множество статии и книги, посветени на езика, историята и културата на Япония, а също и на поредица преводи на класическа японска поезия. През 2009 година по предложение на японското правителство е удостоен от името на император Акихито с Ордена на изгряващото слънце за приноси в развитието на академичните изследвания на японския език и разпространението му в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.11", "title": " В Япония жените подаряват бонбони на мъжете за Свети Валентин\t\t\t"}
{"url": "https://trud.bg/%d0%b4%d0%be%d0%b3%d0%be%d0%b2%d0%be%d1%80%d1%8a%d1%82-%d0%b7%d0%b0-%d1%82%d1%80%d0%b0%d0%bd%d1%81%d1%82%d0%b8%d1%85%d0%be%d0%be%d0%ba%d0%b5%d0%b0%d0%bd%d1%81%d0%ba%d0%be%d1%82%d0%be-%d0%bf%d0%b0/", "text": "Договорът за Транстихоокеанското партньорство ще бъде реализиран без участието на САЩ, пише  . Договорът трябва да „послужи като основа за създаването на широка зона за свободна търговия“, заяви в събота японският външен министър. Освен Япония, сред останалите държави, решили да подпишат споразумението, дори без САЩ да участва в него, са Канада и Мексико. Някои от допълнителните условия предстои да бъдат договорени. Постигнато бе съгласие за промяна на името на договора от Транстихоокеанско партньорство на Всеобхватно и прогресивно споразумение за транстихоокеанско партньорство. В момента американският президент е на посещение във Виетнам, който също е една от потенциални държави участнички. Отказът на САЩ да участват в преговорите е част от политиката на Доналд Тръмп, който се обяви против понататъшното глобализиране на икономиката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.11", "title": " САЩ няма да участва в договора за Транстихоокеанското партньорство"}
{"url": "https://trud.bg/161-%d0%bb%d0%b5%d0%ba%d0%b0%d1%80%d0%b8-%d1%81%d0%b5-%d0%b4%d0%b8%d0%bf%d0%bb%d0%be%d0%bc%d0%b8%d1%80%d0%b0%d1%85%d0%b0-%d0%b2-%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8%d1%8f/", "text": "161 млади лекари получиха дипломите си от ректора на Медицински университет – Варна проф. д-р Красимир Иванов по време на тържествена церемония в зала 1 на ФКЦ. 37 от абсолвентите завършват висшето си образование с отличен успех. Те получиха парична награда от МУ. Първенец на випуск 2017 е д-р Драгомир Стоянов, който завърши обучението си с успех 6.00 и бе удостоен с най-високото отличие на Факултета по медицина „Златен Хипократ“. Той получи парична награда и от името на кмета на Варна Иван Портних, която бе връчена от зам. кмета г-н Пейчо Пейчев. Две едногодишни стипендии за специализация в Университетската болница „Хадасса“ в Ерусалим, Израел, предостави президентът на „Интернационална медицинска асамблея България“ проф. д-р Красимир Методиев. Редом с българските си колеги дипломите си получиха и студенти от държавите Великобритания, Германия, Русия, Гърция, Кипър, Швеция, Норвегия, САЩ, Ливан, Македония, Украйна и Турция, обучавали се в англоезичната програма по медицина. „Дипломата, която получавате днес, ви дава нови възможности и хоризонти. Използвайте ги! Бъдете пример за следващите поколения, работете и живейте така, че да привличате нови млади хора към лекарската професия. Бъдете ментори, бъдете модел за подражание.“, каза в приветственото си слово ректорът проф. д-р Красимир Иванов. Традиционно един от най-тържествените моменти в церемонията бе полагането на Хипократовата клетва. Дипломантите произнесоха клетвата, повтаряйки словата след декана на Факултета по медицина, проф. д-р Радослав Радев. За първи път тази година бе учредена и връчена награда на името на бележития варенски лекар д-р Никола Василев Сираков за абсолвент с най-високи постижения по време на следването си в областта на науката на д-р Георги Стоянов. Проф. д-р Антон Тончев и доц. д-р Минко Минков от Катедрата по анатомия и клетъчна биология, проф. д-р Вилиян Платиканов от катедрата по Анестезиология, спешна и интензивна медицина и доц. д-р Бранимир Каназирев от Катедрата по пропедевтика на вътрешните болести бяха отличени с наградата „Любим преподавател на абсолвентите“. Награда за цялостен принос в изграждане и развиване дейността на Студентския съвет към МУ-Варна и утвърждаване авторитета на академичната структура бе присъдена на четиримата най-активни студенти – Дойчин Николов, Тургай Калинов, Иван Андреев и Сави Шишков. Музикален поздрав към дипломантите отправиха тримата тенори от The Unique Voices. Сред гостите на церемонията бяха още Народният представител в 44-тото народно събрание проф. д-р Анелия Клисарова, председателят на комисия „Здравеопазване“ в Община Варна доц. Антоанета Цветкова, изпълнителният директор на УМБАЛ „Св.Марина“-Варна проф. д-р Валентин Игнатов, изпълнителният директор на АГ болница проф. Емил Ковачев, началникът на МБАЛ при ВМА-Варна полк. доц. д-р Ивайло Въжаров, изпълнителният директор на МБАЛ Добрич д-р Трифон Йорданов, управителят на УМБАЛ „Дева Мария“ – Бургас д-р Даниела Георгиева, деканът на Медицински Факултет при МУ-Плeвен проф. д-р Аспарух Аспарухов, деканите от Технически университет – Варна на Факултета по изчислителна техника и автоматизация доц. д-р инж. Недялко Николов, електротехнически факултет доц. д-р инж. Маринела Йорданова, корабостроителен факултет доц. д-р инж. Илия Хаджидимов и Машинно-технологичен факултет доц. д-р инж. Георги Антонов, както и членовете на съвета на настоятелството на МУ-Варна проф. д-р Димитър Камбуров и доц. д-р Георги Маринов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.11", "title": " 161 лекари се дипломираха в Медицинския университет – Варна"}
{"url": "https://trud.bg/%d1%81-%d1%84%d1%83%d1%82%d0%b1%d0%be%d0%bb%d0%b5%d0%bd-%d0%bc%d0%b0%d1%87-%d0%bc%d0%b5%d0%b6%d0%b4%d1%83-%d0%bf%d0%be%d0%ba%d0%be%d0%bb%d0%b5%d0%bd%d0%b8%d1%8f%d1%82%d0%b0-%d0%b7%d0%b0%d0%b2%d1%8a/", "text": "С футболен мач между поколенията и турнир по стрелба с лък под мотото „Майки, бягайте!” в Пловдив завърши Седмицата на бащата, организирана от преподаватели и родители в детска градина „Боряна” в квартал „Прослав” със съдействието на кметството в район „Западен”. Спортната вечер се проведе на игрище „Арена Велд” край гребния канал и стадион „Пловдив”, а в приятелската футболна среща отборът на татковците беше подсилен от кмета на район „Западен” Димитър Колев и заместник-кмета Георги Георгиев. Но и те не помогнаха на тима на бащите, които загубиха изпълнената с много емоции и страхотна футболна битка срещу наследниците си. За допълнителни забавление на децата имаше турнир по стрелба с лък и огромно пространство за игра. Седмицата на бащата завърши с тържествено връчване на специална грамота за „Грижовен, строг и справедлив татко“, която бе дадена на всеки родител от райкмета Димитър Колев. За упоритостта и любовта си децата също получиха куп подаръци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.11", "title": " С футболен мач между поколенията завърши Седмицата на бащата в Пловдив"}
{"url": "https://trud.bg/%d0%bd%d0%b0-11-%d0%bd%d0%be%d0%b5%d0%bc%d0%b2%d1%80%d0%b8-2017-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": ", началник отделение по образна диагностика в МБАЛ „Проф.Д.Ранев“, гр.Пещера. , треньорка по художествена гимнастика. , председател на Комисията по досиетата, 58 г. , зам.-кмет на Столичната община. , инженер, алпинист, покорител на връх Еверест, 59 г. , поет, 86 г. , главен секретар на БЧК.", "date": "2017.11.11", "title": " На 11 ноември 2017 да почерпят"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-114-%d0%ba%d0%b3-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%b5%d0%bd-%d1%82%d1%8e%d1%82%d1%8e%d0%bd-%d0%b2-%d0%ba%d1%8a%d1%89%d0%b0/", "text": "Значително количество безакцизен тютюн e иззето от частен адрес в ромския квартал “Столипиново” в Пловдив. Контрабандната стока с общо тегло 114 килограма била открита при съвместни процесуални и следствени действия от служители на Шесто РУ на МВР-Пловдив и колегите им от сектор “Икономическа полиция”. С полицейски заповеди за срок до 24 часа са задържани 57-годишен мъж и 39-годишна жена. Работата по образуваното бързо производство продължава разследващ полицай от районното управление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.11", "title": " Спипаха 114 кг контрабанден тютюн в къща в ромското гето Столипиново"}
{"url": "https://trud.bg/t%d0%b0%d0%bc%d0%bf%d0%bb%d0%b8%d0%b5%d1%80%d0%b8%d1%82%d0%b5-%d0%b8%d0%b7%d0%b1%d0%b8%d1%80%d0%b0%d1%82-%d0%bd%d0%be%d0%b2%d0%be-%d1%80%d1%8a%d0%ba%d0%be%d0%b2%d0%be%d0%b4%d1%81%d1%82%d0%b2%d0%be/", "text": "На специално събрание днес ще встъпи в длъжност новоизбраното ръководство на Ордена на рицарите тамплиери на Йерусалим – Велик Приорат България. XXV Конвент се провежда в София и е с международно участие. Ще бъде извършена Аколада – посвещаване в рицарски сан на новоприети и ще бъдат раздадени награди на заслужилите. “Велик Приор, заместник-велик Приор и Велик Канцлер – това са трите изборни длъжности. Всички останали велики офицери, а те са 11, ще бъдат назначени от Великия Приор”, обясни пред “Труд” действащият Велик Приор на Ордена у нас генерал-майор (о.р.) проф. д-р Румен Ралчев. Все още не е ясно кой ще заеме тези длъжности. “Естествено, че има състезателно начало, естествено е да има очаквания, но какъвто и да е изборът на Великия съвет, той ще бъде правилният от гледна точка на това, че всички хора, които са номинирани, имат достатъчни качества, за да бъдат на тези позиции”, обясни проф. Ралчев. По думите му, изборът е канализиран, така че да бъдат посочени хора, които имат качества и необходимия стаж и възможности за различните позиции. “Защото тежка е царската корона. Ние сме най-големият Велик приорат на Европа и втори в света”, отбеляза още проф. Ралчев. На тържествения ритуал ще бъдат издигнати в степен Велик Офицер на Храма заслужилите членове на Ордена, допринесли за укрепване на християнските добродетели, икуменизма и благотворителните инициативи на Велик Приорат България, а също и нелеката задача по изграждането на мостове между различните вероизповедания. Ще бъде дадена тенденцията за развитието на Ордена в следващите три години и отчет за свършеното през изминалите. Гости на Конвента са официални делегации на рицари и дами от Великите Приорати на Германия, Сърбия, Русия, а също и от Командерията в Македония. Те ще бъдат наградени. “Наградите на Ордена се връчват на пролетните конвенти през март, но тази година се прави малко изключение”, уточни проф. Ралчев.   Първият тамплиер в България Асен Янев ще бъде награден по време на XXV Конвент на Ордена на рицарите тамплиери на Йерусалим – Велик Приорат България. “През 2018 г. Орденът навършва 900 години. Разработили сме различни видове награди за нашите рицари. Тази година ще наградим рицаря с най-дълъг стаж (16 години) – първия тамплиер в България Асен Янев, със специален почетен медал за дългогодишна служба. Ще му бъде даден и изключително оригинален нов плакет, посветен на 900-годишнината”, обясни пред “Труд” Великият Приор на Ордена у нас генерал-майор (о.р.) проф. д-р Румен Ралчев. Той съобщи, че Велик Приорат България е дал заявка за изключително висококачествени медали монети, които се изработват в монетния двор. Очаква се и в началото на 2018 г. да бъде пусната в обръщение марка във връзка с 900- годишнината на Ордена на рицарите тамплиери на Йерусалим. “Създадохме специални ювелирни значки, с инкрустации, които нашите рицари и дами с удоволствие ще носят, защото те са с изключителни художествени качества”, поясни проф. Ралчев.", "date": "2017.11.11", "title": " Tамплиерите избират ново ръководство\t\t\t"}
{"url": "https://trud.bg/%d0%b0%d0%bd%d0%b3%d0%b5%d0%bb-%d1%81%d1%82%d0%be%d0%b9%d0%ba%d0%be%d0%b2-%d0%bd%d1%8f%d0%bc%d0%b0-%d0%b4%d0%b0-%d0%b8%d0%bc%d0%b0-%d0%bf%d0%be%d0%b4%d1%86%d0%b5%d0%bd%d1%8f%d0%b2%d0%b0%d0%bd%d0%b5/", "text": "Юношеският национален отбор на България до 19 години е на победа от класиране за квалификациите в Елитния кръг за Евро 2018. За целта тимът на Ангел Стойков трябва да победи днес Фарьорски острови, а двубоят е от 14:30 часа на стадион „Хаджи Димитър“ в Сливен. Селекционерът на „лъвовете“ призна, че е предприел всички възможни мерки, за да няма подценяване на съперника. „Най-важният мач е следващият – обясни Стойков. – Това е и мотото на отбора. Предстои ни двубой с Фарьорски острови, който трябва да спечелим. Успех ще ни гарантира участие в следващата фаза – Елитния кръг. Така че не можем да говорим за никакво подценяване. Проведох сериозен разговор с играчите след двубоя Англия – Фарьорски острови (6:0). Днес (б.а – петък) също имахме разбор и обърнах внимание на този фактор. Всички са наясно относно важността на срещата. Целта, която преследваме, е е класиране за следващата фаза.“  В първия мач от квалификациите България надви Исландия с 2:1. Запитан за фурора на „викингите“ на Евро 2016 Стойков призна: „След отличното представяне на националния отбор на Исландия обърнахме сериозно внимание на юношеските и младежките формации на тази страна. Там също има положителни резултати. Явно в Исландия футболът вече е на особена почит.“ От групата се класират първите 2 отбора, а домакин на следващата фаза са Португалия и Испания. Жребият ще бъде теглен на 6 декември, а отборите ще се разпределят в 7 групи. Победителят от всяка ще се класира за финалите във Финландия.", "date": "2017.11.11", "title": " Ангел Стойков: Няма да има подценяване срещу Фарьорски острови"}
{"url": "https://trud.bg/%d1%81%d0%b0%d1%89-%d0%b8-%d1%8e%d0%b6%d0%bd%d0%b0-%d0%ba%d0%be%d1%80%d0%b5%d1%8f-%d0%b7%d0%b0%d0%bf%d0%be%d1%87%d0%b2%d0%b0%d1%82-%d1%81%d1%8a%d0%b2%d0%bc%d0%b5%d1%81%d1%82%d0%bd%d0%be-%d0%b2%d0%be/", "text": "Военноморските сили на Южна Корея и Съединените щати започнаха мащабни съвместни маневри край Корейския полуостров. В тях за първи път участват три американски атомни самолетоносача, съобщиха от южнокорейската армия. Освен тях в ученията ще участват още 11 американски кораба със системи за противоракетна отбрана, а от южнокорейска страна участват три линейни кораба и четири фрегати. Целта на ученията, които ще продължат четири дни, е „демонстрация на сила за възпиране” на Северна Корея, посочват от южнокорейските военни. Междувременно Пхенян отправи поредните заплахи към американския президент Доналд Тръмп, който е на обиколка на азиатския континент. „По време на тази обиколка Тръмп се моли да избухне война на Корейския полуостров и показа лицето си на унищожител на световния мир и стабилност”, посочват от Пхенян.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.11", "title": " САЩ и Южна Корея започват съвместно военноморско учение"}
