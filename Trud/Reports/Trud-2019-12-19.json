{"url": "https://trud.bg/%d0%bc%d0%b5%d0%b6%d0%b4%d1%83-50-%d0%b8-90-%d0%bb%d0%b2-%d1%81%d0%b0-%d0%b1%d0%b8%d0%bb%d0%b5%d1%82%d0%b8%d1%82%d0%b5-%d0%b7%d0%b0-%d0%b8%d0%bd%d1%82%d0%b5%d1%80/", "text": "Ръководството на „Лудогорец“ пуска рано билетите за 1/16-финала срещу „Интер“ в Лига Европа. Цените варират между 50 и 90 лева. Билетите ще се продават от 20 януари. „Лудогорец“ въвежда ограничение за по три места на всеки фен. Тези, които са били на последния двубой от груповата фаза срещу „Ференцварош“, ще имат право на четири. „Лудогорец“ изпрати и молба до УЕФА. Клубът държи феновете на „Интер“ да бъдат настанени в сектор А на стадион „Хювефарма Арена“. Така традиционният за гостите сектор „Г“ ще бъде изпълнен със „зелени“ привърженици. Дуелът срещу „Интер“ е на 20 февруари от 19,55 часа и ще се предава по БНТ 1. Първата седмица от продажбата на билети е за членовете на фенклубовете и тези, които са били на срещата с „Ференцварош“. Европейски дебют начело на „Лудогорец“ ще направи треньорът Павел Върба. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tМежду 50 и 90 лв. са билетите за „Интер“\t\t\t"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4%d1%87%d0%b0%d0%bd%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%85%d0%b0-%d1%81%d1%80%d0%b5%d1%89%d1%83/", "text": "Благоевградчани с маски на лицата и плакати с текст: “Искаме чист въздух“ и „Къде са „зелените“ протестираха срещу мръсния въздух в града. Благоевград е в челните три места на най-замърсените градове от фини прахови частици през зимата. А конкретно хората се вдигнаха на бунт и срещу комин на биотец “Рубин“ в Благоевград, който бълва непрекъснато мръсен дим и сажди. Години наред се писаха писма до всякакви институции, но проверките им показваха,че всичко е наред и няма нарушения. Жителите, които живеят в този район, обаче са на мнение, че резултатите не отговарят на истината и се вдигнаха на протест. Разбунтувалите се първо направиха шествие по улиците, а после скандираха под прозорците на новия градоначалник на Благоевград Румен Томов. Той слезе при протестиращите и разговаря с тях. Те го питаха какви мерки ще вземе. А той отговори, че ще постави една замерваща станция до предприятието, която ще стои там месеци наред и ще замерва въздуха. Според него само така собственикът ще се дисциплинира. И поздрави гражданите, че протестират и воюват за правата си. А те попитаха още къде са „зелените“ организации. „Където има милиони левове, за да броят костенурки или таралежи, те са там, а където трябва да защитават правата на гражданите, ги няма, защото няма парички, каза организатора на протеста Сергей Лазаров. Протестиращите обещаха на кмета, че ако не се вземат мерки и няма резултат от техните искания да се направи цялостна проверка на биотец Рубин, то отново ще излязат на улицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tБлагоевградчани протестираха срещу мръсния въздух, питаха: Къде са „зелените“\t\t\t"}
{"url": "https://trud.bg/7-%d0%b4%d1%83%d1%88%d0%b8-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d1%83%d0%b4%d0%b0%d1%80-%d0%bd%d0%b0-%d0%bc%d0%b8%d0%ba%d1%80%d0%be%d0%b1%d1%83%d1%81-%d0%b8/", "text": "7 души са откарани в болницата в Търговище след челен удар на пътнически микробус и лека кола, станал на мост преди поповското село Зараево към 13,46 часа в четвъртък. Първите данни са, че по-тежко са пострадали мъж и жена от село Козица, които били в лекия автомобил „Мазда“. Микробусът превозвал пътници от Попово към селата, когато на стеснен участък, точно на мост, се е стигнало да сблъсък с леката кола, която пътувала в противоположна посока. Прави се оглед на мястото и тепърва ще се установяват причините за инцидента, както и състоянието на откараните в болницата. Пътят е затворен и движението се пренасочва през село Ломци, съобщиха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\t7 души в болница след удар на микробус и лека кола\t\t\t"}
{"url": "https://trud.bg/%d1%85%d0%be%d0%bb%d0%b0%d0%bd%d0%b4%d1%81%d0%ba%d0%b8-%d1%82%d0%b8%d0%b9%d0%bd%d0%b5%d0%b9%d0%b4%d0%b6%d1%8a%d1%80-%d0%bf%d0%be%d0%b4%d0%bf%d0%b0%d0%bb%d0%b8-%d0%b1%d1%83%d0%bd%d0%b4%d0%b5%d1%81/", "text": "„Викайте пожарната – това момче гори“, написа в социалните мрежи Дейвид Алаба след победата на „Байерн“ с 3:1 като гост на „Фрайбург“. Стадион „Шварцвалд“ наистина пламна заради холандския тийнейджър Джошуа Зиркзее. При 1:1 в 90-ата минута хлапето смени суперзвездата Филипе Коутиньо и след 104 секунди вкара гол! В първия си мач и с първото си докосване на топката Зиркзее вкара решителен гол. „Байерн“ привлече тийнейджъра през 2017-а от школата на „Фейенорд“. В първата си година при юношите Зиркзее вкара 15 път в 16 мача. Вече е най-младият голмайстор в историята на Бундеслигата – на 18 години и 210 дни. „От три седмици тренира с нас – каза треньорът Фанзи Флик. – Развитието му е забележително, но трябва още много да работи.“ Роберт Левандовски откри резултата за „Байерн“ – негов 19-и гол за сезона. Смърт на 41-годишен фен потопи в скръб мача „Волфсбург“ – „Шалке“ (1:1). Агитките и на двата отбора се поклониха в памет на запалянкото, а причината за кончината му пред стадиона още не е ясна. Юрген Клинсман спечели втора поредна победа начело на „Херта“ – 1:0 като гост на „Байер“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tХоландски тийнейджър подпали Бундеслигата\t\t\t"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%bf%d1%80%d0%b5%d0%b4%d0%b0-6/", "text": "Днес, 19 декември 2019 г., Специализираната прокуратура внесе в Специализирания наказателен съд обвинителен акт срещу Вълчо (Ветко) и Маринела Арабаджиеви и останалите петима обвинени за участие в организирана престъпна група за данъчни измами, престъпно укриване на данъци и изпиране на пари, съобщават от Апелативната специализирана прокуратура. Те ще отговарят за деяния, извършени от тях в различна форма на съучастие от началото на 2013 г. до 2018 г. \nВълчо и Маринела Арабаджиеви са обвинени и в това, че в качеството си на лица, които осъществяват фактически действия и функции по управлението на търговски дружества, умишлено склонили представляващи въпросните дружества \n(също членове на групата) да избягват установяването и плащането на данъчни задължения в особено големи размери – при воденето на счетоводството да използват документи с невярно съдържание, да потвърждават неистина в подадени данъчни декларации и да приспадат неследващ се данъчен кредит. Това е ставало най-често като дружествата са \nдекларирали и осчетоводявали доставки от фирми от типа „липсващ търговец“. Впоследствие придобитите чрез данъчните измами средства били изпирани с поредица от транзакции, които е трябвало да скрият произхода им. За изпирането на пари обвинение е повдигнато на сина на Арабаджиеви – Вълчо (който не е обвинен като член на групата) в съучастие с родителите му и двама от участниците в групата. Арабаджиеви бяха задържани в Барселона през март 2019 г. с европейска заповед за арест. Два месеца по-късно те бяха екстрадирани в България и им бяха предявени обвиненията. Комисията за противодействие на корупцията наложи запор на имущество на Арабаджиеви за над 310 милиона лева след получено уведомление от Специализираната прокуратура за привличането им към наказателна отговорност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tСпециализираната прокуратура предаде на съд Вълчо и Маринела Арабаджиеви\t\t\t"}
{"url": "https://trud.bg/%d0%b4%d0%be%d0%b3%d0%be%d0%b4%d0%b8%d0%bd%d0%b0-%d0%b7%d0%b0%d0%bf%d0%be%d1%87%d0%b2%d0%b0-%d1%80%d0%b5%d0%bc%d0%be%d0%bd%d1%82-%d0%bd%d0%b0-%d0%ba%d0%b0%d1%82%d0%b5%d0%b4%d1%80%d0%b0%d0%bb%d0%b0/", "text": "През следващата година трябва да започне ремонт на Катедралния храм „Св. Успение Богородично“, обяви Варненският и Великопреславски митрополит Йоан. Преди 3 г. при порой покривът на втората по големина у нас православна църква протече и пострадаха оригинални стенописи. Тогава централният купол бе ремонтиран спешно, но бяха открити други проблеми по покрива и стана ясно, че е нужна цялостната му реконструкция. Документация по проекта вече е приключена, уточни дядо Йоан. По думите му ремонтът предвижда и позлатяване на куполите на 133-годишната Катедрала и ще струва над 3 млн. лв. Част от сумата вече е осигурена с помощта на държавата, общината и митрополията. Открита е и дарителска сметка. Строителните дейности ще бъдат външни и храмът няма да се затваря, увери митрополитът. Той обяви, че догодина ще бъде осветена и новата църква „Св. Прокопий Варненски“, чието строителство започна през есента на 2006 г. Церемонията ще съвпадне с честванията по случай 210 години от успението на светеца. Иконостасът в храма вече е монтиран, предстоят само довършителни дейности, като до освещаването няма да са готови само всички стенописи, уточни владиката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tДогодина започва ремонт на Катедралата във Варна\t\t\t"}
{"url": "https://trud.bg/%d1%83%d1%87%d0%b8%d0%bb%d0%b8%d1%89%d0%b5%d0%bd-%d0%b0%d0%b2%d1%82%d0%be%d0%b1%d1%83%d1%81-%d1%89%d0%b5-%d0%bf%d1%80%d0%b5%d0%b2%d0%be%d0%b7%d0%b2%d0%b0-%d0%b4%d0%b5%d1%86%d0%b0%d1%82%d0%b0-%d0%be/", "text": "Нов училищен автобус ще превозва учениците от местностите „Боровец юг“, „Боровец север“, „Зеленика“, „Ракитника“ и „Прибой“ до Основно училище „Капитан Петко войвода“ в кв. Галата, съобщиха от дирекция „Образование и младежки дейности“ в община Варна. Досега живеещите в тези местности на юг от града не ползваха специализиран превоз. Автобусът „Isuzu“ е с 33 места и е предоставен на общината от МОН. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tУчилищен автобус ще превозва децата от 5 местности край Варна\t\t\t"}
{"url": "https://trud.bg/%d0%b7%d0%b0%d0%bf%d0%b0%d0%b7%d0%b2%d0%b0-%d1%81%d0%b5-%d1%80%d0%b0%d0%b7%d0%bc%d0%b5%d1%80%d1%8a%d1%82-%d0%bd%d0%b0-%d1%82%d0%b0%d0%ba%d1%81%d0%b0%d1%82%d0%b0-%d0%b7%d0%b0-%d0%b1%d0%b8%d1%82%d0%be/", "text": "С 47 гласа „за“ бе одобрена план-сметката за дейностите по чистотата през 2020 г. на община Стара Загора. Няма да има промяна в параметрите на досегашната такса битови отпадъци, която за гражданите е 1,5 промила върху данъчната оценка на имота, а за бизнеса 3,5 промила. Това стана ясно на последното за годината заседание на Общинския съвет. С мнозинство беше подкрепено предложението на кмета Живко Тодоров за структурни промени в администрацията. Те влизат в сила от 1 януари 2020 година. В екипа ще има нов зам.-кмет. На поста ще бъде назначен Милена Желева, която ще отговаря за ресор „Култура, туризъм и младежки дейности”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tЗапазва се размерът на таксата за битовите отпадъци в Стара Загора\t\t\t"}
{"url": "https://trud.bg/%d0%bd%d0%b8%d0%ba%d0%be%d0%bb-%d1%81%d1%82%d0%b0%d0%bd%d0%ba%d1%83%d0%bb%d0%be%d0%b2%d0%b0-%d1%81%d1%8a%d0%b1%d0%b8%d1%80%d0%b0-%d1%82%d0%b5%d0%bd-%d0%ba%d1%80%d0%b0%d0%b9-%d1%81%d0%ba%d0%b8-%d0%bf/", "text": "Красивата синоптичка Никол Станкулова, която преди броени дни откри ски сезона в компанията на Ицо Хазарта, днес реши да зарадва последователите си в Инстаграм с нова снимка от Банско. На нея Никол се радва на хубавото време и дори коментира: „Когато е лято през зимата.. Какво повече…“ Станкулова явно наистина доста се е разгорещила, тъй като е само по потник и със слънчеви очила. Ако не беше снежната писта на заден фон, вероятно наистина бихме си помислили, че е лято. За официалното откриване на сезона на 14 декември, отново в Банско, Никол бе доста по-облечена в сравнение със снимката ѝ от днешния ден. Във връзка с участието си в събитието Станкулова бе облякла дълго зимно яке в златно, което вероятно е имало нещо общо с първата инициатива на Бъндеришка поляна – „Открий злато в лифта“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tНикол Станкулова събира тен край ски писта\t\t\t"}
{"url": "https://trud.bg/%d0%bc%d0%b8%d0%bb%d0%ba%d0%b0-%d1%85%d1%80%d0%b8%d1%81%d1%82%d0%be%d0%b2%d0%b0-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d0%b5%d1%82%d0%be-%d0%b7%d0%b0-%d0%bd%d0%be%d0%b2%d0%b0/", "text": "Предложението за нова структура на Столична община подценява интелигентността на съветниците. Това е едната причина, която заместник-председателят на СОС от БСП Милка Христова посочи, обяснявайки причината да гласува с „въздържал се“ по втора точка от дневния ред на днешната сесия на СОС. Това беше позицията на цялага група на БСП в СОС по доклада на кмета Йорданка Фандъкова относно одобряване на общата численост и структурата на Столична общинска администрация, район „Нови Искър“, район „Красно село“ и район „Слатина“. „Този доклад беше „пакетиран“ по недопустим начин – промените в структурата на СО, заедно с предложението за промени в структурите на три района. Това на практика не позволява на общинския съветник да направи своя избор. Например аз при друго представяне на точката бих подкрепила промените в структурите на трите района. Но не бих подкрепила предложението за промени в структурата на СО, обясни вота си Милка Христова. – В случая предложението беше направено по такъв начин, че общинските съветници да бъдат обвързани – подкрепяйки предложенията за районните кметове, да подкрепят и предложението на кмета Фандъкова. Това за мен е недопустимо и подценява интелигентността на съветниците“. Втората причина Милка Христова да се въздържи от подкрепа е липсата на достатъчно добра аргументация в доклада. „Има интересни предложения, но те не бяха достатъчно добре аргументирани нито по отношение на очакванията, според които се правят, нито по отношение на финансовата обезпеченост и на очакваните резултати, обясни заместник-председателят на СОС от БСП. – Смятам, че твърде схематично са дадени промените, а и в крайна сметка очакваме да видим какъв ще бъде резултатът от тази структура. Това може би ще бъде най-добрата оценка за нея. Желая успех и ще очакваме да видим как всичко това ще бъде реализирано на практика. Но пак казвам – за мен подобен доклад се нуждае от много по-аргументирана обосновка, за да може действително да бъде приемлив във вида, в който бъде представен“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tМилка Христова: Предложението за нова структура на СО подценява интелигентността на съветниците\t\t\t"}
{"url": "https://trud.bg/%d0%b2%d1%8a%d0%bd%d1%88%d0%bd%d0%be-%d0%bf%d0%be%d0%b6%d0%b0%d1%80-%d0%b3%d0%be%d1%80%d1%8f-%d0%b2-%d0%b1%d0%bb%d0%b8%d0%b7%d0%be%d1%81%d1%82-%d0%b4%d0%be-%d1%81%d0%b0%d0%b3%d1%80%d0%b0%d0%b4/", "text": "Няма данни за пострадали български граждани в следствие на избухнал днес пожар в близост до катедралата „Саграда Фамилия“ в Барселона, Испания, съобщиха от пресслужбата на външно министерство. 26 души са пострадали при инцидента, един от тях е в тежко състояние. 13 души са откарани болница поради интоксикация. Пожарът е избухнал на улица „Енаморатс“ №45 в ателие за ремонт на велосипеди. Огънят се е разпространил по вентилационните шахти и е засегнал жилищната сграда, намираща се в задната част на ателието. На мястото на инцидента са пристигнали 12 пожарни коли. Улиците в района са били затворени до 13:00 ч. местно време, когато пожарът е бил напълно овладян, а движението нормализирано. Тече разследване за причините за инцидента. При необходимост от съдействие български граждани могат да се свържат с Генералното консулство на Р България в Барселона на дежурен телефон за спешни случаи: 0034 619 217 097. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tВъншно: Пожар горя в близост до „Саграда Фамилия“ в Барселона, няма ранени българи (ВИДЕО)\t\t\t"}
{"url": "https://trud.bg/%d0%bd%d0%be%d0%b2-%d1%81%d0%bb%d1%83%d1%87%d0%b0%d0%b9-%d0%bd%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87%d1%83%d0%bc%d0%b0-%d0%bf%d0%be-%d1%81%d0%b2%d0%b8%d0%bd%d0%b5-2/", "text": "Нов случай на африканска чума по свинете е регистриран в Сливенска област, съобщиха от областната епизоотична комисия. Носител на острата зараза е диво прасе, отстреляно по време на лов в района на Котел. Огнището се намира в близост до землището на котленското с.Нейково, където неотдавна също бе регистрирано заболяването. От РДГ и Горското стопанство в Котел са разпоредени необходимите мерки съгласно дадените указания. В отговор на предложение, направено от ловните дружинки, вещите и материалите, необходими за дезинфекция и вземане на проба от отстреляно диво прасе, вече ще може да бъдат получавани на едно място, от един търговски обект в Сливен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tНов случай на африканска чума по свинете край Котел\t\t\t"}
{"url": "https://trud.bg/%d1%80%d0%b5%d0%bf%d1%80%d0%b5%d1%81%d0%b8%d1%8f-%d0%b3%d0%b5%d1%80%d0%b1-%d0%bd%d1%84%d1%81%d0%b1-%d0%b8-%d0%b2%d0%bc%d1%80%d0%be-%d0%b8%d0%b7%d0%ba%d0%bb%d1%8e%d1%87%d0%b8%d1%85%d0%b0-%d0%b4%d0%b5/", "text": "Поредна политическа репресия спрямо партия АТАКА от страна на управляващите от ГЕРБ, НФСБ и ВМРО в парламента. Депутатите Десислав Чуколов, Павел Шопов, проф. Станислав Станилов, Маргарита Николова и Николай Александров, бяха премахнати от комисии, в които членуват в Народното събрание, съобщиха от партията. Това стана ден след като Павел Шопов единствен гласува в социалната комисия за пълната отмяна на скандалния Закон за социалните услуги, а Десислав Чуколов внесе питане до вътрешния министър Маринов, касаещо пълно разследване по случая с хванатия да шофира пиян евродепутат Джамбазки. Шопов вече е изключен от социалната комисия, а Чуколов от вътрешната. Уважаваният проф. Станилов е изхвърлен от Комисията по културата и медиите, Николова – от Комисията по бюджет и финанси, а Александров – от Делегацията в Парламентарната асамблея на Съвета на Европа. Припомняме, че НФСБ и ВМРО неправомерно, в разрез със споразумението между трите партии и Правилника на НС, подмениха ръководството и състава на парламентарната група на Обединени патриоти, сваляйки от председателското място и изключвайки от групата Волен Сидеров и колегите му Чуколов и Шопов, а сега реваншизмът продължава с изгонването от \nкомисии на депутати от АТАКА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tРепресия! ГЕРБ, НФСБ и ВМРО изключиха депутати от АТАКА от парламентарни комисии\t\t\t"}
{"url": "https://trud.bg/16-%d0%b3%d0%be%d0%b4%d0%b8%d1%88%d0%b5%d0%bd-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d1%80%d0%b0%d0%b7%d0%bc%d0%b0%d1%85%d0%b2%d0%b0-%d0%bc%d0%b5%d1%87-%d0%b2-%d1%82%d1%80%d0%b0%d0%bc%d0%b2/", "text": "В полицията във Виена е получен сигнал за инцидент в трамвай на Маргаретен-Гюртел, съобщава сайтът , цитиран от БГНЕС. Според информацията, 16-годишен български гражданин е заплашил с меч 38-годишен пътник. Двамата пътници са свалени от трамвая и в хода на изясняването на фактите е открит меч с дължина около 40 см, скрит в метална тръба. Заподозреният е арестуван и отведен в затвора. Няма информация за пострадали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\t16-годишен българин размахва меч в трамвай във Виена\t\t\t"}
{"url": "https://trud.bg/2019-%d0%b3-%d0%bf%d0%be%d0%b4-%d0%b7%d0%bd%d0%b0%d0%ba%d0%b0-%d0%bd%d0%b0-%d0%b4%d1%80%d0%b5%d0%b2%d0%bd%d0%be-%d0%ba%d0%b8%d1%82%d0%b0%d0%b9%d1%81%d0%ba%d0%be-%d0%bf%d1%80%d0%be%d0%ba%d0%bb/", "text": "Големият идеологически разлом на нашето време – глобализация срещу суверенна държава Местни избори, евроизбори, оставки, протести, нов главен прокурор, Стратегията за детето, Закона за социалните услуги и пак тази Истанбулска конвенция. Да не говорим за големите процеси – Брекзит, измагьосаните от въздуха опити за „импийчмънт“ на президента Тръмп, климатичната паника на разни грети и гретчовци. Въобще 2019-а беше толкова наситена със събития, че годината не би била пълна без един опит за обзор на процесите, които протекоха и ще продължават да протичат. Във вътрешно-политически план 2019 г. беше изпълнена с избори, паника, истерия, подвиквания и рунтави попържни. В резултат не се промени нищо. Опозицията два пъти успя да загуби избори, които можеше да спечели. На евроизборите истерията и крясъците отблъснаха мнозина от урните, левицата не успя да убеди мълчаливото обществено мнозинство, че заслужава „да поведе бащина дружина“. На местните избори, макар БСП да се представи по-добре, отколкото преди 4 години по същото време, резултатите пак не дадоха повод за опозиционна радост. В София БСП не успя да направи дългоочаквания пробив, в Пловдив, Варна и Бургас левицата е шумов фон, а не основен играч. Общо взето гледаха да стане като хората, а то стана както обикновено. ГЕРБ от своя страна, каквото и да говори фейсбук агитката на тази или онази партия, продължава да печели избори. И то в условията на „Апартаментгейт“ и разжалването на Цветанов, чиято роля в ГЕРБ явно е била силно надценена, защото партията на Борисов очевидно си може и без „бившия втори“. Победата на два поредни вота обаче не трябва да успокоява управляващите. Основният извод от тези избори беше не, че ГЕРБ толкова спечели, колкото БСП по-скоро загуби. ГЕРБ печели основно поради липсата на адекватна алтернатива. Ако левицата спре да се вглежда в пъпа си толкова старателно, може би изборите биха били по-интересни. Към момента обаче политическите рефлекси на г-н Борисов държат партията му над повърхността на политическите вълнения и той явно все още добре напипва пулса на големите процеси. Безкръвното изваждане на Цветанов от партията е доказателство, че ГЕРБ – това е Борисов и Борисов – това е ГЕРБ. Докато той има рефлексите и продължава да надушва политическите опасности във въздуха, партията му ще продължи да побеждава. А знаковата среща с Тръмп е ясно доказателство, че за Вашингтон г-н Борисов е силният човек, който дирижира процесите у нас. С други думи – за президента Тръмп соросоидното малцинство у нас е маловажно като ковьорче на стената. Като стана дума за соросоидите, те имаха тежка година, милите. Първо на евроизборите вкараха сал един Радан Кънев, ама за малко и благодарение на изборна математика. Което не им попречи да обявят, че „са се върнали в голямата игра“. Да се чуди човек, да се смее ли, да плаче ли. „Голямата“ им игра продължи до местните избори, където се затвърдиха като регионална, а не национална партия, чието единствено (макар и не особено съществено) влияние е в София. И понеже не им стигат болките и мъките от изборните катастрофи, трябваше и да се маргинализират допълнително по темата с новия главен прокурор. Въпреки дирижираните от няколко обвиняеми лица протести тип „Фори Светулката“ с разни нощни лампи и джобни фенерчета из София, „правителството“ на съдебната власт избра главен прокурор без да се поддава на корпоративен и политически натиск. Позицията на соросоидната секта е още по-жалка, ако човек отчете факта, че те бяха в основата на новите правила, които доведоха до избора на г-н Иван Гешев. Те пишат правила, правилата се спазват, те протестират от резултата. Великани. Да бяха записали направо в Конституцията, че главен прокурор се избира след решение на общото събрание на цялата (раз)градска десница. Събира се множеството от трима души и решава, а каквото реши, става закон и готово. И понеже малко сълзи рониха за независимия избор на главен прокурор, то взе, че и г-н Цацаров стана шеф на антикорупционната комисия, което затвърди крещящата нужда от спешна психиатрична помощ сред офисите по жълтите павета. Извън оперативната политика обаче в страната се чуваха и далечните залпове от водещата се голяма война между глобалистите и суверенистите. На страната на глобалистките елити се позиционираха левите партии в САЩ и Великобритания, както и голяма част от брюкселския бюрократичен планктон. От другата страна застанаха фигури като Доналд Тръмп, Борис Джонсън, Матео Салвини и Виктор Орбан. У нас се усети този идеологически сблъсък между старото статукво на глобализма и новото политическо начало, базирано на равнопоставените отношения между суверенни държави. Това стана по линия на противоконституционната Истанбулска конвенция, за която тази година бе направен неуспешен опит за политическа реинкарнация. Същото се случи и по темата с т. нар. Стратегия за детето и новия Закон за социалните услуги. Двете са по същество опит за смяна на доктрината, която функционира по отношение на социалната политика и баланса на отношенията по оста „семейство-деца-държава“. От едната страна, на тази своеобразна барикада застанаха соросоидните организации, личности и говорители, които като върли бранители на глобализма, ни увещаваха как именно тази коренна промяна на фундамента на социалната ни политика, ще бъде онази „Светая Светих“, която да доведе до „светли евроатлантически бъднини“. От другата страна, се заявиха хората, които искат България да отстоява своята национална идентичност без да се намесва държавата безконтролно в съкровените отношения между родители и деца. Този сблъсък на разбирания, макар и да изглежда строго национален, е по същество част от противоборството между глобалисти и суверенисти на голямата политическа сцена. Сходно премина и темата с климата, за която дори у нас започнаха възпалителни процеси. Разни грети и гретчовци започнаха да баят, че едва ли не светът ще свърши утре, ако не се върне човечеството в каменната ера. Слава Богу, редица големи държави, воглаве със САЩ, отхвърлят тези приумици, които ще се окажат ни повече, ни по-малко оръжия в арсенала на глобалистките елити. Вместо държавите да се занимават с реалните екологични въпроси като рециклирането, проблемите около изгаряне на отпадъци или замърсяването на реките, ние следва всички вкупом да спрем да караме коли и да летим със самолети, защото… ами защото така е казала една шведска ученичка. Нужно е по тези теми да се говори малко по-сериозно, а не с политическите клишета на глобализма. Като цяло 2019 г. беше наситена със събития – вътрешнополитически, както и международни. Наблюдава се една отчетлива тенденция за акселерация на големите процеси, сблъсъкът между глобалните елити и суверенните нации става все по-ожесточен. В тази вихрушка от теми и въпроси България неминуемо е въвлечена и ще продължи да участва, дори и да иска да пази някакъв криворазбран неутралитет между глобалните елити и суверенните нации. Всички по-важни национални въпроси неминуемо ще се разберат по-добре и по-пълноценно, ако се пречупят през зрителния ъгъл на големия идеологически разлом на нашето време – глобализация срещу суверенна държава. Разликите между лявото и дясното ще продължат да се размиват и през следващата година, защото посоченият вече голям политически разлом ще поглъща все повече енергия. 2019 г. беше наситена, но 2020 г. ще бъде дори по-интензивна откъм събития и процеси. В момента сме обречени като общества да живеем като в онова старо китайско проклятие, което гласеше „Дано живееш в интересни времена“. И колкото и да ни се иска България да стои далеч от бурята на времето, тя неминуемо ще ни догони. Затова е време да проведем нашите си вътрешни дебати в каква България искаме да живеем – тази на глобалния елит или тази на суверенната държава. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\t2019 г. под знака на древно китайско проклятие\t\t\t"}
{"url": "https://trud.bg/%d0%b4-%d1%80-%d0%b4%d0%b5%d1%8f%d0%bd-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b5%d0%ba%d1%81%d0%bf%d0%b5%d1%80%d1%82-%d0%bf%d0%be-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be-2/", "text": "Отказването от каквато и да било военна значимост по международни въпроси е грешка за всяка държава Въпросът има ли нужда България от нова подводница стана повод за противоположни мнения. Когато премиерът Борисов съобщи преди дни след среща с шефа на НАТО, че може да купим този подводен съд, в социалните мрежи се разгоря остра дискусия. Нужна ли ни е подводница сега, грешка ли беше, когато преди години се отказахме от подводния си флот. По тези и други въпроси, свързани с проблеми в Средиземноморието и Черно море, разговаряме с д-р Деян Димитров. – Премиерът Борисов съобщи преди дни след среща с шефа на НАТО Столтенберг, че България може да купи подводница, снета от въоръжение в Норвегия. Е, не е лошо да припомним, че причините да изоставим подводния си флот преди години бяха съветите на американските ни партньори, според които такъв не ни е бил нужен. Според вас, господин Димитров, има ли нужда България от подводница?  \n– Разбира се, че България има нужда от подводница, и то не само от една. Самолетите и подводниците са основните инструменти в ситуация на съвременни военни действия. Използването им позволява атака „от разстояние“, което свежда до мимимум възможността за реален отговор от страна на атакуваната държава и поставянето u в ситуация само на „защита“. Въпреки че България не е агресивна страна по отношение на чужди територии, за разлика от наши съседки, то това не означава, че не трябва да се защитаваме при всякакви условия. В наше време останаха непознати само небето и дълбините на моретата. – Излиза, че е било грешка да се откажем като морска страна от подводния си флот и това трябва рано или късно да се поправи. Освен това ние разполагаме все още с такива кадри, които може безвъзвратно да загубим. Какво е вашето мнение? \n– Отказването от каквато и да било военна значимост по международни въпроси е грешка за всяка държава. Историята помни редица събития, част от които са Междусъюзническата война, където партньори са ни поставяли пред неочакван развой на събитията, в международен план имаме все още конфликт в Кипър… Една малка държава като България има нужда от всеки военен потенциал, който може самата тя да акумулира. Това си е изцяло свързано с нейната собствена сигурност, без значение на договореностите в международен план. Просто никой няма да предпочете твоя интерес пред своя. За щастие, страната ни все още разполага с обучен човешки ресурс, който може да помогне да бъде съхранена морската дейност. Но ако с годините възстановяването на флота не се реализира навременно, това ще промени събитията от процес на възстановяване, в процес на изграждане. А това винаги е доста по-скъпа опция по отношение на средствата и времето. – Подписаните неотдавна меморандуми за морски граници между Турция и Либия предизвикаха доста коментари и въпросителни. Става дума, че те всъщност си разпределят Средиземно море на зони. Разяснете какво се договориха Анкара и Триполи, защо се появи споразумението и каква е неговата цел? \n– С напредъка на технологиите за сондиране на газ, както и поради нарастващото търсене на въглеводородни ресурси, силно се изостриха морските спорове в Източното Средиземноморие. За разлика от териториалните води, изключителните икономически зони и континенталните граници на шелфа в застъпващите се морски зони са особено проблемни и пораждат напрежение. Нотификациите на морските зони от техническа гледна точка са едностранни декларации на съответната държава. Очакват се запасите от природен газ в Източното Средиземноморие да надхвърлят 120 трилиона кубични метра, като сондажните дейности в Кипър прибавят допълнителен капацитет към производството на природен газ в Израел и Египет, а това значително повишава статута на острова за външни интереси. Поставиха въпроса и за регионалната стратегическа сигурност като активен. Споразумението между Турция и Либия е опит за определяне на част от зараждащото се статукво, правейки първа крачка между конкуриращите се заинтересовани държави в региона. Сигурен съм, че много скоро ще има подобно и от опониращите страни. – Турция има доста активна политика. \n– Да, с агресивната си политика Турция се опитва да изиграе ключова роля при бъдещата политическа сделка за ресурсите в региона, залагаща на хаоса останал след причинената сирийска гражданска война и отсъствието на друга държава с лидерски амбиции и влияние в регионалните процеси. Съперничеството за установяване на господство в региона се превръща в нова Студената война, където САЩ и ЕС се насочват към балансиране на достъпа на Русия до Средиземно море, както и контролираща намеса в отношенията на Китай със средиземноморските страни. В Средиземноморския регион се оформят два основни центъра на влияние, които да балансират присъствието на Русия, Китай и Иран в лицето на Израел-Гърция-Южен Кипър и Турция-Либия-Северен Кипър. – В контекста на международното морско право – каква е практиката и бъдещото действие на такъв договор? \n– В Източното Средиземноморие няма големи споразумения между крайбрежните държави, и може би това беше целта на Турция със споразумението с Либия – да са първи. А както знаем, първият по време е първи по право. Администрацията на Южен Кипър се самоопределя като единствената власт на острова, обаче Гърция, Сирия, Либия, Ливан, Египет и Израел също декларираха наличие на сериозен политически интерес в региона. А имайки предвид, че част от държавите са с „втвърдено“ управление, може да се каже, че интереса им е и военен. – Как приемате реакциите на НАТО и на ЕС? Първите отказаха да се занимават с противоречията, които се появиха между Турция и Гърция – и двете са натовски държави, а ЕС взе страната на Атина в случая. \n– Естествено е ЕС да вземе страната на Атина, защото е член на Съюза. Но по интересно е, че НАТО отказа да се занимава с противоречията, това военно дистанцира конфликта и показа, че двете държави трябва да решат конфликта си сами, без военна намеса и в духа на разбирателство. Това, обаче не заработи, защото 45 години по-късно все още е рана, а с газовия потенциал най-вероятно и ярост. В отговор на споразумението между Турция и Либия, гръцкият външен министър Никос Дендиас посети Кайро в неделя, за да проведе преговори с египетския си колега Самех Шукри. Той даде и знак, че ще се стреми да ускори дискусиите между Гърция и Египет, относно границите за изключителни икономически зони между двете държави. Междувременно гръцкият премиер Кириакос Мицотакис заяви в неделя, че ще търси подкрепа от съюзниците от НАТО срещу опитите на Турция да посегне на гръцкия суверенитет. – Продължават заплахите с турски военни кораби край Кипър за „гарантиране“ на турски сондажни дейности край новото газонаходище там. Каква е ситуацията от гледна точка пак на морското право? \n– Турският президент Реджеп Ердоган заяви, че не е възможно да се изпълняват проекти в региона, като се изключи страна с дълги морски граници в Източното Средиземноморие. А при откриването на газопровода TANAP в събота, каза, че няма да изтеглят турските кораби и ще продължат да работят там, което се прави, за да се гарантира силовото участие в процеса. Научният сътрудник Джалел Харчауи пък посочи, че Турция е силно заинтересована да защити собственото си тълкуване на закона за териториалните води. Това очаква Турция от правителството на Националното споразумение в Триполи. Също така Харчауи заяви, че Анкара търси прецедент за бъдещото развитие в източното Средиземноморие, тъй като турските служители многократно сигнализират, че дейностите по проучване на газ ще продължат, въпреки нарастващата заплаха от санкции от страна на Европейския съюз по отношение на подобни действия. – Това споразумение между Анкара и Триполи всъщност не е ли бомба, която все някога ще избухне? Какви последствия може да има, ако други държави в Средиземноморската акватория решат да сключат подобни договори? \n– Наистина е така. На 27 ноември Анкара подписа споразумение с международно признатото правителство на Либия, в което се обозначават новите морски граници между двете държави. Районът, който се простира от югозападна Турция до североизточна Либия, пресича зона, за която понастоящем претендират Гърция и Кипър, и където са насочени плановете за бъдещ газопровод, които дори са в процес на свързване на източните средиземноморски газови находища с европейските пазари. – Няма как подписването на един такъв документ да не предизвика напрежение между Турция и съюзните държави… \n– Това е сигурно и то силно пролича от светкавичното му приемане от страна на турския парламент. Споразумението идва, тъй като турските кораби продължават дейностите по проучване и сондаж на газ в териториалните води на Кипър. В Анкара твърдят, че действията са необходими, за да се гарантират приходите от газ, които се разпределят между Република Кипър и Северен Кипър (призната единствено от Турция). – Най-важното от срещата между Борисов и Тръмп е новината за създаването на информационен логистичен център във Варна. Как може да се впише това в международното морско право в Черно море и неговата сигурност? \n– Всякакво участие във военно-морската стратегия на Европейския съюз е от значение за България. Този център би имал функцията на противовес срещу руският морски флот, и последните години се наблюдава концентриране на американски военни сили в България и на Балканите. Което е нормален процес предвид настоящата геополитическа обстановка в света, но силно се съмнявам това да е „ключовият“ център за решаване на черноморските въпроси на войната, а по-скоро би имал спомагателна функция, защото българската политика на практика е доста пасивна и служи основно за прокарване на западна такава. Естествено, би могъл да прерасне и във военноморска база, но от второстепенен характер. – Босфора се явява основен транспортен коридор и се регулира с Конвенцията за черноморските проливи, подписана в Монтрьо през 1936 г. Припомнете какви права дава тя? \n– С тази конвенция се дава пълен контрол на Турция за преминаване на военноморски съдове през черноморските проливи. Тази конвенция е подписана от страните: Австралия, България, Гърция, Турция, Обединено кралство, Румъния, СССР, Франция, Югославия и Япония. Конвенцията е актуална към настояща дата, като наскоро стана повод за дебат за построяването на алтернативния „Истанбулски канал“, но към момента няма съществено развитие по въпроса. Съгласно Конвенцията се отменя Международната комисия за проливите, създадена след Първата световна война, а на турските военни се разрешава да поемат контрола над проливите и укрепването на Дарданелите. Дава им се право при заплаха или във военно положение дори да затворят проливите за всички чужди военни кораби. Може да бъде отказано и преминаването на търговски кораби на страни, намиращи се в състояние е на военни действия със самата нея. Създадени са регулации за преминаване на военни кораби, като те не бива да надвишават 15 000 тона и едновременно не могат да преминават повече от 9 военни съда с общ тонаж максимум 30 000 тона, престоят им се ограничава до 21 дни, ограничава се дори за страни от Черноморският басейн, където се поставя условие ескортите да бъдат с най-много два миноносеца. На черноморските държави се позволява техни подводници да преминават през проливите, но след предварително уведомление и при условие, че съдовете са построени, закупени или отиват за ремонт извън Черно море. – Този евентуален логистичен център у нас ще повлияе ли на желанието на всички в Черно море да се развива туризъм, да минават само платноходки, както каза Борисов? Ако се окаже, че ще има база, може би трябва да кажем „край“ на тези мечти? \n– Нашата страна е с излаз на море, като също така има традиции в мореплаването на близки и дори далечни хоризонти. Имаме традиции и в океанския риболов, където почти няма основание за спорове с други страни, а и продукцията се търси, като цената им често надхвърля средната цена на храните, отглеждани на сушата. България е морски кръстопът, където две от границите ни са Черно море, свързващо ни през Босфора със Средиземноморието, а от там и с океаните, но също така и плавателната река Дунав, която все още се разглежда като „Синята магистрала“ на Европа. Черно море е басейн от езерен тип, където възможността за култивирането му в полза на човека, е на значително по-голям процент от други морета, и се предполага голяма намеса на държавни интереси от различен тип. – До какво води това? \n– Води до необходимост от значима дипломация по черноморските въпроси, както и ясна, твърда и целенасочена позиция на държавните интереси в тази област. Имаме си Черноморска банка за търговия и развитие със седалище в Солун (Гърция), както и Пакт към Организацията за черноморско икономическо сътрудничество, който е подписан от премиерите на 11 държави, а седалището на организацията е ситуирано в Истанбул, което подчертава важността за комуникация и готовността за взаимна подкрепа в района. Но когато говорим за политика в сферата на черноморския басейн, не трябва да пропускаме и разглеждането на производните политики в съседни морски басейни и канали, като не се фокусираме само върху туризма. Моретата са свързани, а от там и морските политики. Нашият гост \nДеян Димитров е доктор по “Право”. Специализира международно хуманитарно право към Комитета на международния червен кръст във Варшава. До средата на 2012 г. е главен юрисконсулт в Изпълнителна агенция “Морска администрация” към Министерство на транспорта. Завършва успешно магистратура по Международно търговско и морско право в Далиански морски университет – град Далиан, Китай. Участва в различни икономически форуми, дипломатически и търговски срещи. След завръщането си в България се занимава с морски, инвестиционни, граждански, и търговско-правни въпроси. Партньор в Адвокатско дружеството “Владимир Дончев и партньори”. Владее английски, китайски и руски език. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tД-р Деян Димитров, експерт по международно морско право, пред „Труд“: България има нужда не само от една подводница\t\t\t"}
{"url": "https://trud.bg/%d0%ba%d0%be%d0%b3%d0%b0-%d0%b4%d0%be%d1%81%d1%82%d0%b0%d0%b2%d0%ba%d0%b0-%d0%b2-%d0%b5%d1%81-%d0%b5-%d1%81-20-%d0%b4%d0%b4%d1%81-%d0%b8-%d0%ba%d0%be%d0%b3%d0%b0-%d1%81-%d0%bd%d1%83%d0%bb%d0%b5%d0%b2/", "text": "Много фирми продават стоки на дружества от Турция или друга трета страна, но ги доставят в държава от ЕС. Затова в рубриката на „Труд“ “Данъчна консултация” представяме позицията на НАП за това в кои случаи доставките са с 20% ДДС и в кои са с нулева ставка. Допълнително разглеждаме облагането с ДДС при акции за връщане на пари на клиенти. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). Дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната агенция за приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. I Продажба за турска фирма и доставка в ЕС Българско дружество е регистрирано по ЗДДС и продава стока на дружеството от Турция. По споразумение с купувача стоката ще бъде транспортирана от територията на страната до територията на друга държава от ЕС. Транспортните разходи ще са за сметка на българското дружество. Поставени са следните въпроси: 1. Какво е данъчното третиране на доставката – вътреобщностна доставка, доставка с място на изпълнение извън територията на страната или доставка по чл.28 от ЗДДС? 2. Каква данъчна ставка трябва да се приложи за доставката и с какви документи трябва да разполага дружеството като доказателство, че стоката е напуснала територията на страната? За да се определи данъчното третиране на доставката на стока следва да се определи мястото на изпълнение с оглед разпоредбите на ЗДДС. Мястото на изпълнение при доставка на стока е регламентирано в чл.17 от закона. Съгласно чл.17, ал.1 от ЗДДС мястото на изпълнение на доставка на стока, която не се изпраща или превозва, е мястото, където стоката се намира при прехвърляне на собствеността или при фактическото предоставяне на стоката по чл.6, ал.2 от ЗДДС. В ал.2 на чл.17 от закона е указано, че мястото на изпълнение при доставка на стока, която се изпраща или превозва от доставчика, получателя или от трето лице, е местонахождението на стоката към момента, в който се изпраща пратката или започва превозът й към получателя. Доставката на стоки, които се изпращат или превозват от място на територията на страната до място извън нея, е с място на изпълнение на територията на България и на основание чл.12 от ЗДДС е облагаема доставка. В закона са предвидени някои случаи, в които се прилага нулева ставка на данъка, но за целта е необходимо кумулативно изпълнение на няколко условия. За да се приложи нулева ставка на данъка по отношение на доставка на стоки, е необходимо да са изпълнени визираните в чл.28 от ЗДДС изисквания, а именно: – извършва се доставка на стоки, които се изпращат или превозват от място на територията на страната до трета страна или територия от или за сметка на доставчика; – извършва се доставка на стоки, които се изпращат или превозват от място на територията на страната до трета страна или територия от или за сметка на получателя, ако получателят е лице, което не е установено на територията на страната. Когато стоките се изпращат или превозват от място на територията на страната до трета страна или територия доставчикът следва да \nудостовери наличието на обстоятелства по чл.28, т.1 и т.2 от закона с визираните в чл.21, ал.1 от ППЗДДС документи. В настоящия случай не може да се приеме, че е налице доставка, облагаема с нулева ставка по чл.28 от ЗДДС, тъй като стоката не се изпраща или превозва от територията на страната до трета страна или територия, а ще се транспортират до друга държава от ЕС. По смисъла на чл.7, ал.1 от ЗДДС, вътреобщностна доставка на стоки (ВОД) е доставката на стоки, които се транспортират от или за сметка на доставчика – регистрирано по ЗДДС лице, или на получателя от територията на страната до територията на друга държава членка, когато получателят е данъчно задължено лице или данъчно незадължено юридическо лице, регистрирано за целите на ДДС в друга държава членка. \nСледователно необходимите условия за определяне на една доставка като ВОД са следните: – предмет на доставката да са стоки по чл.5 от ЗДДС; – доставката да е възмездна; – доставчикът да е регистрирано по ЗДДС лице; – получателят по доставката да е регистриран за целите на ДДС в друга държава членка; – стоките да се транспортират от територията на страната до територията на друга държава членка. Предвид гореизложеното, за да се определи доставката като вътреобщностна необходимо условие е получателят от Турция, независимо, че е установен на територията на трета страна, да регистриран за целите на ДДС в друга държава членка. Ако получателят е регистриран за целите на ДДС в друга държава членка и стоката се транспортира от територията на страната до територията на друга държава членка, ще е налице вътреобщностна доставка по чл.7, ал.1 от ЗДДС, облагаема с нулева ставка на данъка. Документите, с които се удостоверява извършването на вътреобщностна доставка на стоки, са посочени в чл.45 от ППЗДДС. При условие, че получателят от Турция не е регистриран за целите на ДДС в държава членка на ЕС, за доставката ще се приложи данъчна ставка от 20% на основание чл.12 от ЗДДС, тъй като е с място на изпълнение на територията на страната и е облагаема. II Отстъпки от цената при специални акции  ЕООД ще сключи договор за услуга с дружество, официален представител на световен производител на домакинска техника (Организатор). Домакинската техника се продава в страната от Организатора на дистрибутори. ЕООД ще приема и обработва заявления от клиенти, закупили домакински уреди, за възстановяване на част от платената от тях цена, като част от специални акции, както и ще възстановява средства от името и за сметка на Организатора след одобрение на заявленията. Сумите за възстановяване ще бъдат превеждани от Организатора на ЕООД, който ще ги изплаща на клиентите. ЕООД ще получава възнаграждение, представляващо процент от сумата, която възстановява, или твърда цена за всяко възстановяване. Поставен е следният въпрос: Трябва ли ли сумите, превеждани от Организатора, да бъдат облагани с ДДС? На основание чл.2, т.1 от ЗДДС с данък върху добавената стойност се облага всяка възмездна облагаема доставка на стока или услуга. Съгласно чл.6, ал.1 от закона доставка на стока е прехвърлянето на правото на собственост или друго вещно право върху стоката. По аргумент от чл.5, ал.2 от закона не са стока по смисъла на закона парите в обращение и чуждестранната валута, използвани като платежно средство. Съгласно чл.8 от ЗДДС услуга е всичко, което има стойност и е различно от стока, от парите в обращение и от чуждестранната валута, използвани като платежно средство. Доставчик по смисъла на закона е лицето, което извършва доставката на стока или услуга (чл.11 от ЗДДС). Облагаема с ДДС е всяка доставка на стока или услуга по смисъла на чл.6 и чл.9, когато е извършена от данъчно задължено лице по този закон и е с място на изпълнение на територията на страната (чл.12 от ЗДДС). В случая ЕООД не извършва доставки на стоките, за които се получават визираните в запитването суми, превеждани към клиентите, закупили домакинска техника. Доколкото дружеството не е участник във веригата за доставка на стоките, то получаването и изплащането на сумите не е плащане по доставка, а паричен поток, поради което за тези суми не следва да се начислява ДДС. По повод на договора с Организатора дружеството ще се яви доставчик на услуга, за която ще получава възнаграждение, определено като комисионна (в процент или абсолютна сума), за която се дължи ДДС по общия ред на закона. Следва да имате предвид, че изхождайки от принципа за документална обоснованост на стопанските и счетоводни операции, страните по договора следва да осигурят достатъчна отчетност, даваща възможност за текущ и последващ контрол на паричните потоци. Отговорите четете в броя на вестник „Труд“ в четвъртък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tКога доставка в ЕС е с 20% ДДС и кога с нулева ставка\t\t\t"}
{"url": "https://trud.bg/%d1%82%d1%80%d0%b8-%d0%bf%d0%b0%d0%bb%d0%b0%d1%82%d0%ba%d0%b8-%d1%83%d0%bf%d1%80%d0%b0%d0%b2%d0%bb%d1%8f%d0%b2%d0%b0%d1%82-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0/", "text": "Mогат ли три палатки, опънати пред Mинистерски съвет да обръщат решения, да спират влезли в сила правила, да предизвикват неочаквани проверки? Могат, стига обитателите на палатките да са достатъчно гласовити и упорити. Последното доказателство е срещата с медицински сестри от синдиката на уволнената от болница „Токуда“ Мая Илиева. Сама по себе си срещата бе опит за решаване на болезнени проблеми в здравеопазването. Лошото е, че разговорът се изроди в нечестна кампания срещу лекари, които нямаше как да се защитят. Те не присъстваха на въпросната среща. Така и не стана ясно защо медицински сестри, които искат по-високи заплати, ясни правила за работа, по-добри условия на труд, се нахвърлят върху докторите. Нещо повече – говорят за далавери, за източване на здравната каса, за надписване на клинични пътеки и за лекари, които вземат заплати от болници, в които не работят. Със сигурност има и такива. Факт е, че има злоупотреби с клинични пътеки, с цени на медицински изделия и услуги. Има и медици, които правят въпросните злоупотреби. Но работа на прокуратура, полиция и съд е да разкрият, докажат и накажат виновните. Не звучат сериозно и достоверно обвинения, подхвърлени като на седянка. Още повече, че неаргументираните твърдения за докторски далавери няма как да доведат до увеличение на заплатите на медицинските сестри. Нали сестрите все пак излязоха на протести заради ниските си заплати? Едва ли същите тези сестри, дето се бяха заканили да не вдигат палатките от плочките пред Министерски съвет, докато не бъдат изпълнени исканията им не знаят, че решението на проблемите им зависи от други неща. Като истинската реформа в здравеопазването, например, а не от имитацията на такава. Няма как медицинските специалисти с дългогодишен стаж да не са в час с това, че всъщност медицинските услуги реално не са остойностявани от 2002 г. (с малки изключения и на парче). Сестрите трябва да знаят, че и в здравеопазването е крайно време да се плаща не просто за свършена работа, а за качествено свършена работа. Има и още нещо, което сякаш е позабравено. В началото на професията бяха милосърдните сестри. Сега последното, което може да се каже за по-голяма част от сестринския персонал, е милосърдието. Факт е, че заради ниското заплащане повечето от сестрите работят поне на две места и от нощно дежурство в едната болница, тичат в другата, да поемат смяната. Правят го в името на оцеляването си. Но пациентите нямат вина за ниските доходи на медицинските специалисти. Те имат нужда от техните грижи и внимание. Трудно е да се обясни и защо след като не достигат над 30 000 сестри и във всяка болница има свободни щатове, не се вдигнат заплатите на онези сестри, които на практика поемат работата на липсващите. Така и не стана ясно, защо е невъзможно да има колективен трудов договор в общинските болници и как точно такъв договор би ги довел до фалит. Може и така да е, след като го твърди здравният министър Кирил Ананиев. Той от сметки разбира много. Но здравеопазването не е като като счетоводството. Там има далеч по-важни неща, които не могат да се отчитат с числа… Прелюбопитен детайл от срещата в Министерски съвет бе и искането на сестрите да получават заплати наравно с лекарите. За отговорността не стана въпрос. Априори, тя се носи от докторите… Двучасовият разговор на сестрите при премиера, който се излъчваше на живо, завърши с обещание за поредни проверки на МВР в болниците. С конфронтация между сестри и доктори. И с обидени лекари, които на свой ред поискаха среща с премиера Бойко Борисов. Ако това е била целта на Мая Илиева и на колежките u от палатковия лагер пред МС, значи е постигната. Овации. Така и не стана ясно обаче кого точно представлява въпросната Мая Илиева. Пред „Труд“ тя не успя да каже колко медицински сестри членуват в асоциацията u, която твърди, че е създала още през май. Синдикалните структури сега се градели, по градове и паланки. Още по-странно бе твърдението на Илиева, че е започнала отново работа като медицинска сестра, но било тайна къде. Договорът не и позволявал да каже къде точно работи. По абсурдно твърдение – здраве. Дано до следващото опъване на палатката да падне тайната над новото работно място на сестра Илиева. Защото може да тръгнат и спекулации, че освен, че синдикатът, който е създала, е нелегитимен, но и самата тя не е никаква медицинска сестра, а най-обикновен щатен протестър. Вярно, демократично е да се протестира, но сякаш крачката до най-големия урод на демокрацията – охлокрацията (както е известно още от Аристотел) е малка… И предстои, ако три палатки пред МС продължават да дирижират правилата в държавата.   Двете Маи Мая Илиева безспорно е един от омбудсманските продукти на Мая Манолова. Илиева оглавяваше и водеше протестите на медсестрите, а Манолова я подкрепяше. Не друг, а Манолова бършеше сълзите на Илиева, когато я уволниха от „Токуда“. Тогава бе разпространето твърдението, че я изхвърлили от работа заради протестите. Истината се оказа по-различна, но това е друга тема. Илиева се появя и в инициативния комитет, който застана зад кандидатурата на Манолова за кмет на столицата. После Илиева се разграничи и рече, че не е била в този комитет. Сбърката работа. Също като срещата в МС. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tТри палатки управляват държавата\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%b7%d0%b0%d0%bf%d0%be%d1%87%d0%b2%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5/", "text": "С пресконференция и церемония „Първа копка“ днес Община Търговище даден старт на проект „Алтернатива за живот“ по Оперативна програма „Региони в растеж“ 2014-2020. По проекта ще бъдат изградени Център за лица с психични разстройства и Център за възрастни хора с невъзможност за самообслужване в село Съединение. На пресконференцията и церемонията присъстваха кметът д-р Дарин Димитров, ръководителят на проекта инж. Димо Димов, представители на фирмите изпълнители, жители на село Съединение. „Това е поредният обект по „Региони в растеж“, който започваме. Целта ни е да създаваме все по-качествени социална инфраструктура и услуги, които да отговарят на нуждите на потребителите“, заяви д-р Димитров. Ръководителят на проекта инж. Димо Димов обясни, че центровете ще се помещават в двуетажна сграда, общинска собственост. „В тази сграда, в периода от 1967 г. до 1997 г. се е помещавало бившето училище в селото. Сега тя ще бъде преустроена, реконструирана и пристроена. Капацитетът на всеки от двата центъра ще е по 15 места“, заяви инж. Димов. Дейностите по проекта включват въвеждане на мерки за енергийна ефективност, подмяна на дограмата, обособяване на спални помещения със санитарни възли към тях, кухня, дневни стаи и стаи за терапия, доставка и монтаж на оборудване и обзавеждане. Ще се монтира вътрешен асансьор за хора с увреждания. Предвидени са и мерки за благоустрояване и озеленяване. Срокът за приключване на дейностите по проекта е до края на януари 2021 г., а стойността му е 1 109 989 лв. Предоставянето на социалните услуги в центровете ще бъде финансирано чрез друг проект по Оперативна програма „Развитие на човешките ресурси” 2014-2020. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tОбщина Търговище започва изграждането на центрове за възрастни и лица с психични разстройства\t\t\t"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b4%d0%b8-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f-%d1%81%d1%82%d1%83%d0%b4%d0%b5%d0%bd%d1%82%d1%81%d0%ba%d0%b8-%d0%b4%d0%be/", "text": "Видимото оживление в дейността на Националния студентски дом през последната година и половина се дължи основно на Христиан Даскалов – директор на тази културно-образователна институция. За кратък период бяха ремонтирани Голямата сцена и Централното фоайе, където вече редовно се провеждат изложби, театрални постановки, литературни събития. В момента до 5 януари в Камерната зала може да бъде разгледана изложбата „Споделено”, включваща творби на студенти от НХА. На 16 декември по време на тържествена церемония с участието на Цвета Караянчева, Йорданка Фандъкова и Красимир Вълчев беше избран „Студент на годината”: призът получи Иван Маринов – магистър от ТУ – София. А бТВ медиа Груп беше отличена за приноса си за възстановяване на сградата, която след пожара през 2001 г. стоеше в окаяно състояние. На 18 декември след Благотворителен концерт на фолклорна група „Дилмана” се проведе Студентски Коледен базар на млади творци от НХА, съпътстван от връчване на награди на името на Стилиян Чилингиров за принос към дейността на Националния студентски дом. Наградите връчи Христиан Даскалов, а отличените са: Дарена Попова – диригент и художествен ръководител на Академичен хор „Ангел Манолов” и Фолклорна формация „Дилмана”; Анжела Димчева – председател на Общество на литературния кабинет „Димчо Дебелянов”, което от пет години насърчава младите писатели, присъждайки наградата „Георги Черняков” в различни жанрове; Надежда Николова, Асен Атанасов – ръководители на творчески състави; Росица Пенева – дългогодишен експерт в Националния студентски дом, без която е невъзможна мащабната организация на културните прояви. С изпълненията си на оригинални и обработени народни песни Фолклорна формация „Дилмана” предаде на публиката Коледния дух на българския фолклор, а поетът Косьо Николов допълваше атмосферата с поезия на родолюбива и сакрална тематика. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tНагради на Националния студентски дом\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d1%81-%d0%b8%d0%ba%d0%be%d0%bd%d0%b0-%d0%b8-%d0%b7%d0%bd%d0%b0%d0%bc%d0%b5-%d0%bf%d1%80%d0%b5%d0%ba%d1%8a%d1%81%d0%bd%d0%b0-%d0%bf%d1%80%d0%b5%d1%81/", "text": "Българин успя да внесе хаос на   Докато бяха дали думата на журналистка от Беларус, той стана и започна да крещи, че има подарък за него и трябва да му го даде. „Ние много ви обичаме в България, Путин, носим ви подарък, с който да засвидетелстваме това“, викаше мъжът на полуруски – полубългарски. Заради настъпилия хаос пресконференцията беше прекъсната. През това време българинът продължи да размахва икона и българското знаме в ръката си. Изненадан, но не приятно, Путин се намръщи и изчака редът в залата по време на пресконференцията да бъде възстановен. Напористият българин е Атанас Стефанов, от сдружение „Приятели На Русия и Православния Свят“. В профила си във фейсбук той е публикувал няколко поста от присъствието си на събитието с участието на Владимир Путин. Заедно с него е журналистът Борис Анзов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tБългарин с икона и знаме прекъсна пресконференцията на Путин (ВИДЕО)\t\t\t"}
{"url": "https://trud.bg/%d0%bd%d0%b8%d0%ba%d0%be%d0%bb-%d1%88%d0%b5%d1%80%d1%86%d0%b8%d0%bd%d0%b3%d0%b5%d1%80-%d1%81-%d0%bb%d1%8e%d0%b1%d0%b8%d0%bc%d0%b8%d1%8f-%d0%bd%d0%b0-%d0%ba%d0%be%d0%bb%d0%b5%d0%b4%d0%b5%d0%bd-%d1%88/", "text": "Думите са едно, действията – съвсем друго… Това правило важи с пълна сила за Никол Шерцингер и Том Евънс, които, независимо колко настоятелно отричат връзката си, просто не могат да бъдат разделени за дълго един от друг. Хората казват, че човек не трябва да съди за някого по словата му, а по неговите постъпки, понеже именно те водят до най-достоверните заключения… и са прави. А нагледно доказателство са певицата и бившия ръгбист. В края на ноември спортистът бе забелязан да танцува предизвикателно с непозната жена в заведение, като скоро след това хавайката заяви, че заради натоварения си график и повторното сформиране на група „Pussycat Dolls“, тя няма време за любовни авантюри. Тогава дори намекна, че случилото се между нея и Евънс не е нищо повече от мимолетен флирт. Но независимо от твърдението ѝ, не след дълго фотографските обективи уловиха как брюнетката придърпва в обятията си бившия участник в тв предаването „X Factor“, където всъщност се запознаха. Интимният момент се случи на задния вход на „Boulevard Theatrе“ в Лондон, след края на музикалното шоу, което Никол изнесе. „Кратката забежка“ между тях след това продължи в бар, намиращ се в британската столица. Свидетели каза пред таблоидите на Острова, че двамата са захвърлили настрана всички задръжки и дълго са се целували, без да ги интересува кой може да ги види. Сега, като продължение на техния „не“ романс, идват снимки, показващи как двамата са се отдали на предколеден пазар. Вчера вечерта Евънс и Шерцингер бяха заснети как обикалят луксозните магазини в най-големия град на Обединеното кралство. Те се опитаха да останат незабелязани, но при положение, че славата на Никол обикаля целия свят, начинанието им се провали. Папараците уловиха лицето на звездата, без значение колко усилия положи тя, за да го прикрие. Хавайката носеше голямо пухено палто с червен цвят, под което се подаваше сив блестящ панталон и черни ботуши на висок ток с дължина малко под коляното. За да завърши цялостния си вид и да си осигури поне малко дискретност, тя бе сложила черна шапка с широка периферия, като държеше главата си наведена през повечето време. Том бе заложил на сиво плато с тънко каре, които бе съчетал с панталон с по-тъмен нюанс на същия цвят и светлосиня риза, над която носеше жилетка. В едната си ръка държеше три торби с покупки от магазина на марката „Bvlgari“. След като тяхното начинание на остана инкогнито и бяха „разкрити“, те се качиха заедно в автомобил, спасявайки се от фотографите, които останаха далеч зад тях на улицата. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tНикол Шерцингер с любимия на коледен шопинг (СНИМКИ)\t\t\t"}
{"url": "https://trud.bg/%d0%b7%d0%b0%d0%bb%d0%b5%d1%81%d0%b8%d1%85%d0%b0-68-%d0%b4%d0%ba%d0%b0-%d0%b2-%d1%82%d0%b5%d1%80%d0%b2%d0%b5%d0%bb-%d1%81-%d0%bc%d0%b5%d0%b4%d0%be%d0%bd%d0%be%d1%81%d0%bd%d0%b8-%d1%84%d0%b8%d0%b4/", "text": "68 дка в землището на Тервел залесиха с медоносни фиданки служители от местното Държавно лесовъдно стопанство. Кампанията е в подкрепа на  Националната пчеларска програма, която предвижда в следващите 3 г. да бъдат предприети мерки в полза на стопаните чрез създаване на устойчива среда за пчелните семейства.  В ДЛС-Тервел са залесени 25 160 акациеви дръвчета, 6000 фиданки от вида гледичия и 16 200 церови. Паралелно продължава и кампанията за възстановяване на полезащитните горски пояси, създадени през 60-те години на миналия век. Те са уникални за Европа и предпазват житницата на България от ветрова ерозия. Наличието им повишава добивите с до 30%, увеличава дивеча и разнообразява ландшафта, посочиха от ДЛС-Тервел. През последните 3 г. от стопанството са възстановили 109 дка увредени полезащитни горски пояси. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tЗалесиха 68 дка в Тервел с медоносни фиданки\t\t\t"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d0%bc%d0%b0%d0%b9%d0%ba%d0%b0%d1%82%d0%b0-%d1%85%d0%b2%d1%8a%d1%80%d0%bb%d0%b8%d0%bb%d0%b0-%d0%bd/", "text": "28-годишната Джеврие Христова, която хвърли новороденото си бебе във Водното огледало в Кърджали, бе призната за виновна от Районния съд в Кърджали, но получи условна присъда от 16 месеца „лишаване от свобода“, чието изтърпяване обаче бе отложено с изпитателен срок от 3 години, предаде dir.bg. В съдебната зала подсъдимата се появи с преводач, защото трудно говори български език. Тя се призна за виновна и наказанието й бе намалено с една трета, както е по закон. Христова бе обвинена за убийство, извършено от майка върху рожба във време на раждане или веднага след него, като предвиденото в Наказателния кодекс наказание е до 3 години затвор. На 18 декември 2018 г. Джеврие потърсила лекарска помощ, след като родила в района на Водното огледало. Неизвестната съдба на бебето вдигна полицията на крак и започна претърсване на коритото на реката, което бе източено. На 19 декември униформените служители на реда и пожарникари откриха трупа на новородено момченце в централната част на Водното огледало. Младата жена бе задържана, а ДНК експертизите доказаха, че именно тя е майка на умъртвеното дете. Според разследващите, жената е изхвърлила веднага след раждането бебето си във водите на реката, в района на пасарелката. Тялото било поставено в найлонова торба. Преди това жената закупила ръкавици. Това е било седмо раждане за 28-годишната жена. До последно тя криела бременността си, поради факта, че мъжът й бил в затвора и това ще породи съмнение относно бащинството. Според запознати пък, Джеврие била бременна от друг, близък на семейството мъж. Тя казвала на роднините си, че имала тумор в стомаха. „Съжалявам за извършеното. Искам условна присъда, за да се върна при децата си“, заяви пред съда Джеврие, която има 5 живи деца. Две от тях обаче са дадени за отглеждане в приемно семейство, за другите три пък грижи полагала свекърва й. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tУсловна присъда за майката, хвърлила новороденото си бебе във „Водното огледало“ в Кърджали\t\t\t"}
{"url": "https://trud.bg/%d0%bd%d0%b5%d0%bc%d1%86%d0%b8-%d0%b2%d0%b4%d0%b8%d0%b3%d0%b0%d1%82-%d0%b7%d0%b0%d0%b2%d0%be%d0%b4-%d0%b7%d0%b0-%d0%bf%d0%b5%d0%bb%d0%b5%d1%82%d0%b8-%d0%be%d1%82-%d0%b1%d0%be%d0%ba%d0%bb%d1%83%d0%ba/", "text": "Немски инвеститор е закупил 70 дка частна земя в непосредствена близост до депото за отпадъци в шуменския кв.“Дивдядово“. Идеята е на терена да се вдигне завод за производство на висококалорични пелети след преработката на боклук. От Община Шумен уверяват, че инвеститорът ще спази всички изискванията на Закона за опазване на околната среда. Ще бъде извършена оценка на въздействието върху околната среда и ще се набележат мерки за предотвратяване и ограничаване на промишленото замърсяване. Около 3 години са продължили преговорите с германският инвеститор, който вече е регистрирал българско дружество със седалище в Шумен – „Състейнабъл енерджи пелет плант пропърти мениджмънт – Шумен“ ООД, което ще оперира инсталацията. На сесията на Общинския съвет в четвъртък темата предизвика дебати след внесено питане от страна на съветника от БСП Веселин Пенчев за повече яснота. Кметът Любомир Христов бе категоричен, че обществено обсъждане е имало, предстои и ново. Въпросът е коментиран и на заседание на Регионалното сдружение за управление на отпадъците, в което членуват 10-те общини от Шуменско, и всички кметове били „за“ завода. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tНемци вдигат завод за пелети от боклук в Шумен\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bc%d0%b0%d1%80%d0%b8%d0%bd%d0%be%d0%b2-%d0%bd%d1%8f%d0%bc%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%b1%d1%8a%d0%bb%d0%b3/", "text": "Министърът на вътрешните работи Младен Маринов отрече да са извършвани арести у нас във връзка с мащабната акция срещу италианската мафия. „В непрекъснат контакт сме с италианците не само по такива случаи, а и по други, които се развиват в момента, но досега не са искали от нас информация. Нямаме данни за български граждани“, коментира Маринов. Вътрешният министър добави, че не знае причината за намесване на името на България в темата. От МВР са отправили запитване до колегите си в Италия. \n„Разпоредили сме да се свържат с наши представител там, включително и с представител на италианската полиция, който е в България в посолството. Те ни увериха, че няма български граждани, не знам по каква причина името на страната ни съществува в тази операция“, добави Маринов. По-рано днес  , сред които политици адвокати, счетоводители и държавни служители. Арести са извършени и извън територията на Италия. Най-известният задържан е бившият депутат от партия „Форца Италия“ – Джанкарло Пители, обвинен във връзки с мафията. Спецакцията беше насочена срещу клана Манкусо ди Лимбади, свръзан с убийства, изнудване, присвояване на активи, пране на пари, търговия с влияние и т.н. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tМинистър Маринов: Няма задържани българи при операцията срещу италианската мафия\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b1%d0%bb%d1%8a%d1%81%d0%bd%d0%b0-%d0%b4%d0%b2%d0%b5-%d0%b6%d0%b5%d0%bd%d0%b8-%d0%bd%d0%b0-%d0%bf%d0%b5%d1%88%d0%b5%d1%85%d0%be%d0%b4%d0%bd%d0%b0-%d0%bf%d1%8a/", "text": "Шофьор е блъснал две жени на пешеходна пътека в Благоевград и избягал. Инцидентът е станал снощи около 18 часа, информират от ОД на МВР – Благоевград. Двете жени са настанени в МБАЛ – Благоевград. Едната е с болки в крака, а другата – с комоцио. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tШофьор блъсна две жени на пешеходна пътека и избяга\t\t\t"}
{"url": "https://trud.bg/%d0%ba%d0%bb%d0%b0%d1%81%d0%b8%d1%87%d0%b5%d1%81%d0%ba%d0%be-00/", "text": "За този мач живее светът. Наричат го „Ел Класико“. Най-великото дерби. Или просто „Барселона“ срещу „Реал“ (Мадрид). Ако в сряда вечер някой за първи път бе гледал този двубой, може само да намрази футбола. Класическо… 0:0! За първи път от 6235 дни или 17 години нямаше голове. Сивотата и страхът от загуба властваше у съперниците. В продължение на девет години „Ел Класико“ бе под знака на съперничеството между Лионел Меси и Кристиано Роналдо. Откакто португалецът отиде в „Ювентус“, класата на мача пада и пада. Винаги „Барса“ и „Реал“ са фаворит в Шампионската лига. Съперниците им в Европа още веднъж видяха, че днес те не са страшни. Неслучайно губят постоянно точки в Примера дивисион. В продължение на декада испанският футбол доминираше на континента, но като че ли е дошло време за нова ера. За първи път в историята си „Реал“ няма победа над „Барселона“ в седем поредни издания на „Ел Класико“. Но треньорът Зинедин Зидан постави рекорд – първи е с пет поредни гостувания на „Камп Ноу“ без поражение. „Реал“ дори повече съжалява за двете нули. През първото полувреме „кралете“ имаха 12 удара по посока на Марк-Андре тер Щеген – не са го правили преди почивката от 2003 година. „Резултатът не е достатъчно добър – каза Зидан. – Можехме да вземем повече от този мач, но не стана – така е футболът. Когато имаш ситуации, трябва да ги реализираш. Стана добро дерби, добре играхме. Само головете липсваха.“ Изненадващо Зизу включи уелския бунтар Гарет Бейл в титулярния състав. Нападателят вкара гол след почивката, отменен заради засада. ВАР потвърди правилното решение на страничния рефер. Ернесто Валверде, треньорът на „Барселона“, потвърди превъзходството на „Реал“ в дербито. Серхио Рамос, капитан на „Реал“ и рекордьор с 43 участия в „Ел Класико“, обаче бе бесен на съдиите. Според него два пъти е трябвало да има дузпа за „белите“. „На почивката гледахме положенията и за мен те са 100-процентови нарушения – рече Рамос. – ВАР е на стадиона, за да помага. Другия път ще има ситуация за дузпа, която дори няма да се разгледа. „Реал“ (Мадрид) игра великолепно. Създадохме много положения. Контролирахме мача през цялото време. Иска ми се годината да не свършва, защото сме в отлична форма.“ Рамос изпревари Меси, Франсиско Хенто и Хави Ернандес по мачове срещу големия съперник. Другите трима имат по 42. Този път Меси бе доста тих на терена. Капитанът на „Барса“ е рекордьор по голове в „Ел Класико“. Неговите 26 попадения са повече от тези на всички играчи от сегашния състав на „Реал“ взети заедно. По-голямата драма беше извън стадиона. Каталунски сепаратисти се сбиха с полицията и девет души бяха арестувани за хвърляне на предмети по органите на реда. Ранените в безредиците са 49. Именно заради проблемите в града „Ел Класико“ беше преместено от 26 октомври за 18 декември. За кратко дербито спря, защото от трибуните полетяха стотици жълти и червени топки. Тогава „Камп Ноу“ показа и голяма хореография с надписи „Свобода“ и „Испания, седни и говори!“ Жълтото и червеното са цветовете на Каталуния. Второто „Ел Класико“ за сезона ще е на 1 март на „Сантяго Бернабеу“ в Мадрид. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tКласическо 0:0\t\t\t"}
{"url": "https://trud.bg/%d0%ba%d1%80%d0%b0%d0%bb%d0%b8%d1%86%d0%b0-%d0%b5%d0%bb%d0%b8%d0%b7%d0%b0%d0%b1%d0%b5%d1%82-ii-%d0%bf%d1%80%d0%b8%d0%be%d1%80%d0%b8%d1%82%d0%b5%d1%82-%d0%bd%d0%b0-%d0%bc%d0%be%d0%b5%d1%82%d0%be/", "text": "Основният приоритет на британския премиер Борис Джонсън е да осъществи Брекзит на 31-ви януари догодина и след това да договори споразумение за свободна търговия с Европейския съюз и с други водещи световни икономики, заяви в четвъртък кралица Елизабет, очертавайки плановете на новото правителството на Великобритания. На церемония по повод откриването на новия парламент след спечелените от Консервативната партия на Борис Джонсън общи избори през миналата седмица, Елизабет Втора представи програмата на новото правителство. „Приоритетът на моето правителство е да се осигури излизането на Обединеното кралство от Европейския съюз на 31-ви януари“, посочи тя пред членове на горната и долната камара на британския парламент. „След това моите министри ще търсят бъдещи отношения с Европейския съюз, основаващи се на споразумение за свободна търговия, което е от полза за цялото Обединено кралство. Те също така ще започнат търговски преговори с други водещи световни икономики“, заяви кралицата. Тя потвърди, че министрите ще започнат незабавно търговски преговори с Европейския съюз и ще работят „неотложно за улесняване на преговорите за възстановяване на делегираното правителство в Северна Ирландия“. Британската кралица също така спомена, че след Брекзит ще е необходимо „да разгледаме по-широките аспекти на нашата конституция: отношенията между правителство, парламент и съдилища“. Кралицата говори и за Националната здравна служба, посочвайки, че за пръв път „многогодишно споразумение за финансиране, договорено по-рано тази година, ще бъде закрепено със закон“. Елизабет Втора обеща и нови договорености при издаване на визи, които ще гарантират бързото влизане в Обединеното кралство на квалифицирани лекари и медицински работници и добави, че новата имиграционна система, базирана на точки, ще приветства радушно квалифицирани работници от целия свят, които да допринесат за икономиката на Обединеното кралство. „Моите министри ще търсят консенсус между отделните партии по предложения за дългосрочна реформа на социалните грижи“, каза кралицата, обещавайки, че правителството ще се ангажира и със справедлива правосъдна система и че новите закони за осъждане ще гарантират, че повечето сериозни нарушители и терористи ще лежат по-дълго в ареста. „Моето правителство ще работи в тясно сътрудничество с международните партньори, за да помогне за решаването на най-сложните въпроси на международната сигурност и за насърчаване на мира и сигурността в световен мащаб. То ще застане твърдо срещу тези, които застрашават ценностите на Обединеното кралство“, заключи кралица Елизабет Втора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tКралица Елизабет II: Приоритет на моето правителството е Брекзит на 31 януари\t\t\t"}
{"url": "https://trud.bg/%d0%b4%d0%b5%d0%b1%d1%8e%d1%82-%d0%bd%d0%b0-%d0%be%d0%bb%d0%b4-%d1%82%d1%80%d0%b0%d1%84%d0%be%d1%80%d0%b4-%d1%80%d0%b0%d0%b2%d0%bd%d0%be%d1%81%d0%b8%d0%bb%d0%b5%d0%bd-%d0%bd%d0%b0-%d0%b7%d0%b0/", "text": "Дебютираш на „Олд Трафорд“ – губиш. „Колчестър“ е шестият пореден отбор, който падна в първия си мач в „Театъра на мечтите“. Третодивизионният тим загуби с 0:3 от „Манчестър Юнайтед“ в четвъртфинал за купата на лигата. Последният дебютант на „Олд Трафорд“ бе „Кроули“ през 2011-а. А единственият, който спечели първия си двубой като гост на „Манчестър Юнайтед“, е „Уимбълдън“ през 1987 година. Победата на „червените дяволи“ предизвика и дерби на Манчестър. В полуфинала тимът на Оле Гунар Солскяр се изправя срещу „Манчестър Сити“, който преследва трета поредна купа в турнира. „Гражданите“ спечелиха с 2:1 срещу друг тим от трета лига – „Оксфорд“, чийто треньор Карл Робинсън четири пъти бе елиминирал елитни съперници. Маркъс Рашфорд откри резултата за „Юнайтед“ с 14-ия си гол за сезона. Никога досега юношата на „дяволите“ не е имал толкова попадения е в една кампания. Рашфорд бе кошмар на „Сити“ в шампионатния дуел, спечелен с 2:1 като гост. Само в полуфинала и само за купата на лигата победителят се определят в два мача. Грандовете от Манчестър ще се срещнат в първата и последната седмица на януари. Уникалното представяне на „Лестър“ продължи и в този турнир. „Лисиците“ сразиха „Евертън“ след изпълнение на дузпи като гост. Редовното време завърши 2:2. „Лестър“ не се пази предвид предстоящите сблъсъци с „Манчестър Сити“ и „Ливърпул“ в сгъстения коледно-новогодишен цикъл. Тимът на Брендън Роджърс ще се изправи на полуфинала срещу „Астън Вила“. Единственото поражение на треньора от 28 дуела за купи на Острова начело на „Ливърпул“, „Селтик“ и „Лестър“ е именно срещу „Вила“ – през април 2015 година в полуфинал за купата на Англия. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tДебют на „Олд Трафорд“ равносилен на загуба\t\t\t"}
{"url": "https://trud.bg/%d0%b0%d1%80%d1%81%d0%b5%d0%bd%d0%b0%d0%bb-%d0%b4%d0%be%d0%b3%d0%be%d0%b2%d0%be%d1%80%d0%b8-%d0%b0%d1%80%d1%82%d0%b5%d1%82%d0%b0/", "text": "„Арсенал“ и Микел Артета се договориха. Испанецът ще изведе „артилеристите“ срещу „Евертън“ в събота. Заради финалните преговори „Арсенал“ отложи традиционната пресконференция от четвъртък за петък. Клубът ще плати 1 милион паунда обезщетение на „Манчестър Сити“, където Артета бе помощник на Пеп Гуардиола. „От 48 въпроса съм мен 35 бяха за Артета“, призна Гуардиола за своята дясна ръка. Бившият футболист на „Арсенал“ се завръща в клуба на поста на сънародника си Унай Емери. Временно тимът бе воден от Фреди Люнгберг, но при шведа резултатите не се подобриха. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\t„Арсенал“ договори Артета\t\t\t"}
{"url": "https://trud.bg/38-%d0%b3%d0%be%d0%b4%d0%b8%d0%bd%d0%b8-%d0%bf%d0%be-%d0%ba%d1%8a%d1%81%d0%bd%d0%be-%d0%bf%d0%b0%d0%ba-%d0%bb%d0%b8%d0%b2%d1%8a%d1%80%d0%bf%d1%83%d0%bb-%d1%84%d0%bb%d0%b0%d0%bc%d0%b5%d0%bd/", "text": "След 38 години отново „Ливърпул“ и „Фламенго“ ще излязат в мач, който ще определи световния клубен шампион. „Червените“ стигнаха инфарктно до финала в Доха след победа с 2:1 над мексиканския „Монтерей“. В добавеното време бразилецът Роберто Фирмино заби второто попадение. „Страхувах се от продължения“, призна треньорът Юрген Клоп, чийто тим въобще не беше убедителен. На трибуните присъства Дейвид Бекъм, легенда на „Манчестър Юнайтед“. Преди 38 години „Фламенго“ спечели с 1:0, като това е единственият случай, в който тимът печели трофея. На „Анфийлд“ тази купа още липсва. За последно англичани триумфираха през 2008 година в лицето на „Манчестър Юнайтед“. Клоп реши да подцени мача срещу средняка в мексиканската лига „Монтерей“ и бе близо до провала. Не успя да играе Върджил ван Дайк заради контузия и е под въпрос за съботния финал. В същото време „Ливърпул“ обяви първото си януарско попълнение. Японското чудо Такуми Минамино идва от „Залцбург“ за 10 милиона евро. От дебюта си в австрийската лига през февруари 2015 година нападателят е замесен в повече попадения от всеки друг – 42 гола и 20 асистенции. „Никога не съм вярвал, че мога да играя в „Ливърпул“, възкликна Манимано при представянето си. Интерес към японеца имаше и от „Манчестър Юнайтед“. „Да играя във Висшата лига бе моя цел“, продължи нападателят, който ще носи №18. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\t38 години по-късно пак „Ливърпул“ – „Фламенго“\t\t\t"}
{"url": "https://trud.bg/%d1%85%d1%83%d0%bb%d0%b8%d0%b3%d0%b0%d0%bd%d0%b8-%d1%80%d1%8f%d0%b7%d0%b0%d1%85%d0%b0-%d0%b3%d1%83%d0%bc%d0%b8-%d0%b7%d0%b0-%d1%83%d0%b4%d0%be%d0%b2%d0%be%d0%bb%d1%81%d1%82%d0%b2%d0%b8%d0%b5/", "text": "Полицията в Шумен установи двама хулигани, срязали гумите на десет коли в града в нощта срещу четвъртък. Те са на 20 и 22 г. от Шумен. Оправдали се, че препили с вино и решили да си опитат силата по возилата на ул.“Граф Игнатиев“. Имали един нож и на смени дупчили гумите. \nНа сутринта в четвъртък шофьори с ужас видели погрома. За няколко часа извършителите са установени, признали и са задържани в ареста, съобщиха от ОДМВР-Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tХулигани рязаха гуми за удоволствие\t\t\t"}
{"url": "https://trud.bg/%d0%be%d0%bc%d0%b1%d1%83%d0%b4%d1%81%d0%bc%d0%b0%d0%bd%d1%8a%d1%82-%d0%b8%d1%81%d0%ba%d0%b0-%d0%be%d1%82%d0%bf%d0%b0%d0%b4%d0%bd%d0%b5-%d1%82%d0%b0%d0%ba%d1%81%d0%b0%d1%82%d0%b0-%d0%b7%d0%b0-%d1%85/", "text": "Омбудсманът Диана Ковачева изпрати до министъра на образованието Красимир Вълчев писмо с искане да отпадне таксата за хранене за децата, включени в задължителното предучилищно образование, информира БНР. В момента то обхваща 5- и 6-годишните деца, а намеренията на просветното министерство са в обхвата му от следващата учебна година да попаднат и децата на 4 години. Според Ковачева отпадането на таксите ще подкрепи родителите и общините и ще гарантира равен достъп на всички деца до детски заведения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tОмбудсманът иска отпадне таксата за храна в предучилищните групи\t\t\t"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b5%d0%ba%d0%b8%d0%bf%d0%b0-%d1%81%d0%b8-%d0%be%d1%82-%d0%b7%d0%b0%d0%bc%d0%b5%d1%81/", "text": "Преизбраният кмет на София Йорданка Фандъкова представи днес новата административна структура на общината на Столичния общински съвет (СОС). Инж. Цветан Божинов е новият зам.-кмет на направлението „Обществено строителство“ на Столичната община. Божинов е опитен инженер с над 30-годишен опит, завършил е Промишлено и гражданско строителство във ВИАС, каза за него Фандъкова. Работил е в „Метрополитен“. Последно е ръководил проекта за нов метан-танк на пречиствателната станция в Кубратово. Ирина Савина, която досега ръководеше строителството на училища и детски градини, ще ръководи новосъздаденото направление „Европейски политики, международна дейност и туризъм“. Тя управлява европейските проекти, което правеше и до момента, както и цялата международна дейност на общината, а също и туризма, който досега се ръководеше от Тодор Чобанов, уточни Фандъкова. Бившият служебен министър на транспорта Кристиан Кръстев застава начело на направление „Транспорт и градска мобилност“. Първата му задача ще бъдат пускането на довеждащия транспорт, актуализация на разписанията на градския транспорт, програма за изграждане на спирки, мерки за облекчаване на трафика. Създава се направление „Дигитализация, иновации и икономическо развитие“, което ще бъде управлявано от досегашния директор на Столичната агенция по инвестиции Владимир Данаилов. Дончо Барбалов остава зам.-кмет по финансите, но ще поеме и ресор „Здравеопазване“. В края на предишния мандат то той управляваше и ресор „Транспорт“, след оставката на Евгений Крусев. Доц. д-р Тодор Чобанов запазва поста зам.-кмет по култура, а Ралица Стоянова в направление „Законност, координация и контрол“. По всяка вероятност поста си запазва и Йоана Христова, зам.-кмет по направление „Зелена система, екология и земеползване“. Промените в новата структура на Столичната община ще влязат в сила от 1 януари 2020 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tФандъкова представи екипа си от заместници, инж. Цветан Божинов поема строителния ресор\t\t\t"}
{"url": "https://trud.bg/%d0%ba%d0%be%d0%bb%d0%b0-%d0%b1%d0%bb%d1%8a%d1%81%d0%bd%d0%b0-%d0%b4%d0%b5%d1%82%d0%b5-%d0%bd%d0%b0-%d0%bf%d0%b5%d1%88%d0%b5%d1%85%d0%be%d0%b4%d0%bd%d0%b0-%d0%bf%d1%8a%d1%82%d0%b5%d0%ba%d0%b0-%d0%b2/", "text": "Лек автомобил помете дете във Варна, докато пресича на пешеходна пътека близо до автобусна спирка, предаде „Дарик“. Произшествието е станало около 13.00 часа на варненския булевард „Трети март“. Според очевидци пострадалото дете е около 13-годишно. To е без опасност за живота, но остава под медицинско наблюдение. Според варненци на мястото на инцидента трябва да се постави светофар или легнал полицай заради редовните произшествия в района. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tКола блъсна дете на пешеходна пътека във Варна\t\t\t"}
{"url": "https://trud.bg/%d0%b2-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0-%d0%b3%d0%be%d1%81%d1%82%d1%83%d0%b2%d0%b0%d1%85%d0%b0-%d0%be%d1%82%d0%bb%d0%b8%d1%87%d0%b5%d0%bd%d0%b8%d1%82%d0%b5-%d0%b2-%d0%ba/", "text": "Децата лауреати на конкурса на Община Велико Търново за детско-юношеско творчество в областта на литературата, изобразителното изкуство и мултимедията бяха гости в Народното събрание в четвъртък. Конкурсът, в който са отличени, бе посветен на 140 години от приемането на Търновската конституция. Учениците от старата столица са се състезавали в него, като са разработвали своите творби на тема „Силата на Търновската конституция”. 27 от тях, представители на училищата СУ „Вела Благоева“, ОУ „Св. Патриарх Евтимий“, ПГЕ „Александър Попов“, ПГСАТ „Ангел Попов“ и СУ „Емилиян Станев“, са наградени с посещение в Народното събрание. Десет от децата пък са членове на Клуб „Млад депутат“ при Основно Училище „Св. Патриарх Eвтимий”. Великотърновските народни представители от ГЕРБ Станислава Стоянова и Станислав Стоянов ги посрещнаха в парламента. Те разговаряха с учениците за работата на народните представители, както и за законотворческия процес. В интересната среща активно се включиха и други депутати от най-голямата парламентарна група – Тома Биков, Евгени Будинов, Ирена Димова, Десислава Тодорова. Младежите имаха и възможността да наблюдават на живо заседание на НС и да почувстват атмосферата на законодателната власт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tВ парламента гостуваха отличените в конкурса за детско-юношеско творчество, посветен на Търновската конституция\t\t\t"}
{"url": "https://trud.bg/%d0%b4%d0%b5%d1%86%d0%b0%d1%82%d0%b0-%d1%81%d0%b8%d1%80%d0%b0%d1%86%d0%b8-%d0%b8-%d0%bf%d0%be%d0%bb%d1%83%d1%81%d0%b8%d1%80%d0%b0%d1%86%d0%b8-%d0%be%d1%82-%d0%be%d0%b1%d1%89%d0%b8%d0%bd%d0%b0-%d0%b2/", "text": "Децата сираци и полусираци няма да дължат месечна такса в яслите и детските градини на територията на община Велико Търново. Това решиха на заседание общинските съветници, а предложението бе направено от Евгени Коев от ВМРО. \nВместо месечна, родителите на малчуганите в община Велико Търново ще  заплащат дневна такса за детска градина и ясла. За децата в групи преди задължителната предучилищна подготовка (2-4 годишни деца) в детските градини – дневната такса ще е в размер на 2,75 лв. за всеки присъствен ден. За децата в подготвителна група в детските градини – дневна такса в размер на 1,20 лв. за всеки присъствен ден. \nЗа децата, завършили подготвителна група в детските градини и придобили удостоверение за задължително предучилищно образование, за периода от 01.06. до 01.09., се заплаща дневна такса в размер на 2,75 лв. за всеки присъствен ден. \nЗа детски ясли дневната такса ще е в размер на 2,75 лв. за всеки присъствен ден, в който е посетена детската ясла. т.2. За яслена група в детска градина цената ще е същата. Друго важно решение беше отпадането на 10-порецнтната отстъпка при заплащане на такса битови отпадъци до 30 април. Местният парламент прие таксата да се заплаща на две равни вноски, съответно до 30 юни и до 31 октомври. Промяната се налага заради недостига на средства за почистването на общината. Преди дневния ред да бъде утвърден, думата бе дадена на Цветомир Енев, бивш шеф на общинския отдел „Местни данъци и такси“. Енев се противопостави на премахването на отстъпката, като един от мотивите беше, че до края на април от нея се възползват над 60% от гражданите. „Не наказвайте коректните данъкоплатни. Още повече, че таксата се изчислява върху абсолютно нечестна база и от това страда най-вече бизнесът.“ – каза Цветомир Енев. \nКалоян Янков от „Демократична България“ предложи отстъпката да се намали на 5%, но да не се премахва. В няколко изказвания той обвини общинската администрация и персонално кмета Панов, че възлага обществени поръчки на свои политически приятели и посочи бившият общински съветник Любен Велчев. Съветниците от групата на БСП за България, АБВ и Движение 21 също се противопоставиха на промяната, а Стоян Витанов обвини Даниел Панов, че досега не е повишил промилите на такса смет и ще го направи драстично през 2022 година. \n„Нищо незаконно не сме направили и аз няма да ви оставя да повтаряте тези манипулации през обществеността. Кое беше по-добре – да вдигнем таксата или да премахнем отстъпката? Винаги съм обяснявал, че такса смет ще се повиши бавно и плавно. Трябва да се промени и регламента, защото е от 90-те години и е редно да е за количество изхвърлен отпадък. Не е честно домакинство, в което живее един човек, и такова, в което живеят пет души, да плащат една и съща сума. В Националното сдружение на общините имаме вариант за методика и догодина ще се работи по него. Не нападайте хората от администрацията с дребни лъжи и некомпетентност. Ние никога не сме подвеждали гражданите, няма да ги подведем и сега.“ – каза от трибуната на местния парламент кметът Даниел Панов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tДецата сираци и полусираци от община Велико Търново без такси в яслите и детските градини\t\t\t"}
{"url": "https://trud.bg/%d0%b1%d0%b4%d0%b6-%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0-%d0%bd%d0%b0%d0%b4-28-000-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8-%d0%bc%d0%b5%d1%81%d1%82/", "text": "„БДЖ-Пътнически превози“ ЕООД ще осигури над 28 000 допълнителни места за предстоящите Коледни и Новогодишни празници, съобщават от дружеството. За тази цел ще бъдат увеличени с допълнителни вагони съставите на някои влакове, които пътуват по основните направления в страната. По този начин националният железопътен превозвач се стреми да гарантира удобното придвижване на своите клиенти по време на празничните дни. От утре (20-и декември) до 6-и януари включително, с увеличени състави ще пътуват някои влакове по следните маршрути: София-Варна-София; – София-Бургас-София; – София-Пловдив-София; – София-Свиленград-София; – София-Горна Оряховица-София; – София-Русе-София; –  София-Лом-София; – София-Видин-София; – София-Благоевград-София; – София-Петрич-София; – Пловдив-Варна-Пловдив. От началото на седмицата в билетните каси е в ход и предварителна продажба на билети за седящи места във всички бързи влакове, които ще пътуват през празничния период. Обичайният срок за предварителната продажба на билети за седящи места в билетните каси е 5 дни, но националният железопътен превозвач има практиката да удължава този срок, в случаите когато предстоят по-дълги празнични периоди. По този начин „БДЖ-Пътнически превози” ЕООД дава възможност на своите клиенти да планират предварително своите пътувания, както и своевременно да закупят билет и резервация за седящо място за предпочитания от тях влак. Клиентите на националния железопътен превозвач могат да запупуват билети за своето пътуване и онлайн, като системата позволява 30 дневна предварителна продажба. Онлайн системата за продажба на железопътни билети е достъпна на официалната интернет страница на БДЖ – www.bdz.bg, както и на електронен адрес – https://bileti.bdz.bg/. От „БДЖ-Пътнически превози” ЕООД напомнят, че при закупуване на билети за отиване и връщане, могат да ползват от 10 % до 30 % намаление от редовната цена в зависимост от различните търговски оферти на дружеството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tБДЖ осигурява над 28 000 допълнителни места във влаковете за празниците\t\t\t"}
{"url": "https://trud.bg/%d0%bc%d0%b2%d1%80-%d0%b1%d0%bb%d0%b8%d0%b7%d0%be-1-%d0%bc%d0%bb%d0%bd-%d0%bb%d0%b8%d1%87%d0%bd%d0%b8-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8-%d0%b8%d0%b7%d1%82%d0%b8%d1%87%d0%b0/", "text": "Близо един милион лични карти изтичат догодина, каза пред   директорът на звеното за документи за самоличност в МВР Светлана Ценева. Тя обобщи, че със срок на валидност през 2020 година са над 600 хил. паспорта и още толкова шофьорски книжки. От МВР апелираха към хората да избързат със смяната на личните документи: „МВР призовава българските граждани предсрочно да подават заявления за смяна на лична карта, паспорт, свидетелство за управление на МПС преди изтичане на крайния срок на валидността на документите. Да подават заявление за издаване на български личен документ във всяко едно звено „Български документи за самоличност“ на територията на съответната областна дирекция на вътрешните работи. Да ползват и услугата издаване на лична карта или паспорт чрез електронните административни услуги, които се предлагат на сайта на Министерството на вътрешните работи“, каза Светлана Ценева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tМВР: Близо 1 млн. лични документи изтичат догодина, започнете подмяна преди крайния срок\t\t\t"}
{"url": "https://trud.bg/%d1%81%d0%ba%d0%be%d0%bf%d0%b8%d0%b5-%d1%81%d1%8a%d1%89%d0%b5%d1%81%d1%82%d0%b2%d1%83%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8/", "text": "Съществуването на македонския език е факт, международно проверен от световната лингвистична наука. Ето защо считаме всяка дискусия по този въпрос за безсмислена и противоречаща на духа на взаимно сътрудничество между Македонската академия за науките и изкуствата (МАНИ) и БАН“, заяви МАНИ, цитирана от МИА. В изявлението се отбелязва, че председателството на МАНИ проведе днес заседание, за да обсъди позицията на БАН по отношение на македонския език. На заседанието стигнали до заключението, че правителството трябва да даде по-голямо значение и финансиране на проектите за научни изследвания на македонски език, информира БГНЕС. „Използваме тази възможност да апелираме към правителството на Република Северна Македония за необходимостта проектите за научно изследване на македонския език, по които работят Македонската академия на науките и изкуствата и други съответни институции, в бъдеще да получат приоритет и по-значителна финансова подкрепа от правителството“, заявяват от МАНИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tСкопие: Съществуването на македонски език е факт\t\t\t"}
{"url": "https://trud.bg/%d0%b1%d0%be%d0%b6%d0%b8%d0%b4%d0%b0%d1%80-%d0%b0%d0%bd%d0%b4%d1%80%d0%b5%d0%b5%d0%b2-%d0%b5-%e2%84%961-%d1%89%d0%b0%d0%bd%d0%b3%d0%b8%d1%82%d0%b5-%d0%be%d1%82%d1%87%d0%b5%d1%82%d0%be%d1%85%d0%b0-43/", "text": "Родната федерация по вдигане на тежести изпраща една от най-успешните си години, след като отчете 43 медала от спечелени от световни и европейски първенства. От тях 7 са титлите в двубоя. За №1 бе определен Божидар Андреев, който стана европейски шампион за мъже и младежи до 23 г., спечели и бронз на мондиала. Негови подгласници са Юндер Бейтула и миналогодишният лидер Ангел Русев. През годината най-добрите ни 10 състезатели са коригирали 15 европейски и 57 държавни рекорда. А за най-добър треньор бе определен Пламен Братойчев, личен наставник на Андреев. „Благодаря на треньорите по центровете, защото те продължават да вършат апостолска дейност в едни изключително трудни условия“, каза старши треньорът Иван Иванов, олимпийски шампион от Барселона 1992. А президентът на федерацията Неделчо Колев изрази надежда тези успехи да ги съпътстват и в олимпийската 2020 година. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tБожидар Андреев е №1, щангите отчетоха 43 медала\t\t\t"}
{"url": "https://trud.bg/%d0%b8%d0%bb%d0%b8%d0%b5%d0%b2-22-%d0%b8-%d0%b2-%d1%81%d0%bf%d1%80%d0%b8%d0%bd%d1%82%d0%b0-%d0%b2%d1%8a%d0%b2-%d1%84%d1%80%d0%b0%d0%bd%d1%86%d0%b8%d1%8f/", "text": "Владимир Илиев остана 22-и в спринта на 10 км от Световната купа по биатлон за мъже в Гран Борнан (Франция). Състезателят от Троян остана далеч от най-доброто си темпо в ски бягането, а грешка в първата стрелба го постави рано в ролята на догонващ. \nПри второто си посещение на стрелбището Илиев бе безпогрешен, но така и не успя да намери правилното темпо и остана извън първите 20. Българинът допусна пред себе си и няколко състезатели с по две пропуснати мишени, а изоставането му от победителя Бенедикт Дол (Германия) бе 1:11,2 минути. \nПо две грешки с пушката допуснаха суперфаворитите Йоханес Тингес Бьо и Мартен Фуркад. Ако беше малко по-точен, норвежецът със сигурност щеше да спечели, но завърши 4-и на 14,8 сек, докато французинът остана едва 12-и. \nА на подиума се качиха само безгрешни стрелци – Тарей Бьо (Норвегия) завърши втори на 9,4 секунди зад Дол, а третото място зае Кентен Фийон Майе (Франция). \n„Преди състезанието се чувствах слаб, знаех, че не съм на сто процента и затова съм изненадан от победата – призна Дол. – Имах късмет на стрелбището и се радвам, че спечелих първата си победа в Световната купа.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tИлиев 22-и в спринта във Франция\t\t\t"}
{"url": "https://trud.bg/%d0%bf%d0%b0%d1%82%d1%80%d0%b8%d0%b0%d1%80%d1%85-%d0%bd%d0%b5%d0%be%d1%84%d0%b8%d1%82-%d0%bf%d0%be%d1%81%d1%80%d0%b5%d1%89%d0%bd%d0%b0-%d0%ba%d0%be%d0%bb%d0%b5%d0%b4%d0%b0%d1%80%d1%87%d0%b5%d1%82/", "text": "На 19 декември в сградата на Софийска света митрополия коледарчета от столичната 59-та детска градина „Елхица“ гостуваха на Негово Светейшество Софийския митрополит и Български патриарх Неофит. Това съобщиха от пресслужбата на Светия синод на БПЦ. Момичета в народни носии и момчета в овчарска премяна зарадваха със своите усмивки и рождественски изпълнения както Негово Светейшество патриарх Неофит, така и Негово Преосвещенство Белоградчишкия епископ Поликарп, викарий на Софийския митрополит, ставрофорен иконом Ангел Ангелов, духовен надзорник на Софийска епархия, свещеник Костадин Тренев, г-н Ангел Младенов, главен секретар на Софийска света митрополия и г-н Иван Тупаров, които ги посрещнаха в салона на Митрополията. Под ръководството и надзора на свещеник Лъчезар Вълков от храм „Рождество Христово“ в кв. Младост, на г-жа Виолета Коцева – директор на ДГ №59 „Елхица“, както и на учителите и възпитателите в детската градина, децата изпълниха рождественски песни, рецитали и коледарска театрална сцена. Децата подариха на Негово Светейшество и служителите на Софийската св. митрополия саморъчно изработени подаръци и картички, а Софийският митрополит и Български патриарх им връчи коледни колаци, икони и лакомства – с благословение по случай настъпващите празници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tПатриарх Неофит посрещна коледарчета в Софийската митрополия (СНИМКИ)\t\t\t"}
{"url": "https://trud.bg/%d0%b7%d0%b0%d0%bf%d0%bb%d0%b0%d1%82%d0%b0-%d0%be%d1%82-17-888-%d0%bb%d0%b2-%d0%b7%d0%b0-%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%8f-%d0%bd%d0%b0-%d0%b1%d0%bd%d0%b1/", "text": "Вдигат с 10,7% разходите за персонал в централната банка Специалистите ще взимат по 2657 лв. Заплатата за управителя на БНБ Димитър Радев за 2020 г. ще бъде 17 888 лв., става ясно от бюджета на Централната банка за следващата година. Това е увеличение от малко повече от 1000 лв. спрямо сегашната му заплата от 16 849 лв. Тримата подуправители на БНБ ще взимат по 15 332 лв., при 14 442 лв. в момента. Възнагражденията на останалите трима членове на Управителния съвет на БНБ нарастват с близо 300 лв. до 5111 лв. на месец. Съгласно Закона за БНБ възнагражденията на хората в БНБ не може да са по-ниски от тези на служители със сходни функции в другите банки. Проведеното към 1 юли 2019 г. проучване на нивата на възнагражденията в банките е показало изоставане с 6,17% на средните общи месечни възнаграждения на членовете на Управителния съвет (УС) на БНБ в сравнение с шефовете на търговските банки. Затова заплатите на членовете на УС на Централната банка ще бъдат увеличени. По-високи заплати през 2020 г. ще взимат и останалите служители в БНБ. Общият размер на разходите за персонал в БНБ за 2020 г. е 35,97 млн. лв., като е ръст с 3,47 млн. лв., или с 10,7% спрямо настоящата година. Средствата за заплати на УС на БНБ се увеличават със 79 хил. лв. 1,561 млн. лв. допълнително са предвидени за постигане на 5-процентно увеличение на основните заплати на служителите в Централната банка. Още 1,197 млн. лв. са предвидени за кариерно развитие на служителите от групите “ръководен персонал” и “специалисти”. В резултат средните общи месечни възнаграждения по групи персонал се очаква да бъдат: “ръководен персонал” – 5777 лв., “специалисти” – 2657 лв., и “поддържащ персонал” – 1467 лв. Специално е посочено, че с оглед преодоляване на трудностите, свързани с набирането и задържането на висококвалифицирани специалисти по информационни технологии, е предвидено увеличаване с 6,61% на средствата за техните заплати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tЗаплата от 17 888 лв. за управителя на БНБ\t\t\t"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d1%81-5-%d0%ba%d0%be%d0%bc%d0%bf%d0%b0%d0%bd%d0%b8%d0%b8-%d0%b8%d1%81%d0%ba%d0%b0%d0%bc%d0%b5-%d0%b4/", "text": "Пет са компаниите, с които желаем да водим преговори за АЕЦ „Белене“ и сме включили в кратката листа. Това каза министърът на енергетиката Теменужка Петкова на общото заседание на Комисията по енергетика и на Комисията по околна среда при представянето на списък на кандидатите, към които ще бъде отправена покана за подаване на обвързваща оферта за избор на стратегически инвеститор за проекта АЕЦ „Белене“. Министърът поясни, че става въпрос за „Росатом“ (Русия), „Си Ен Ен Си“ (Китай), Корейската хидроатомна корпорация, „Фраматом“ (Франция) и „Дженеръл електрик“ (САЩ). Министърът поясни, че това са петте компании, към които страната ни ще отправи покана за предоставяне на обвързваща оферта и желаем да водим преговори с тях. „Както знаете през месец юни 2018 г. НС взе решение на база, на което се възложи на правителството да възобнови действието по търсене на възможност по реализация на проекта АЕЦ „Белене“ на пазарен принцип, при ясно определени критерии, без предоставяне на държавна гаранция, без предоставяне на корпоративна гаранция и без сключване на дългосрочни договори за ел. енергия. Разработена бе процедура за избор на стратегически инвеститор, която дава възможност в нея да бъдат включени и такива кандидати и такива инвеститори, които биха желали да придобият миноритарен дял в бъдещата проектна компания или да сключат договори за дългосрочно изкупуване на ел. енергия, произведена от тази централа“, каза тя. „Процедурата беше публикувана в официален вестник на ЕС през месец май 2019 г. и до 19 август 2019 г. беше срокът за подаване на заявление за участие в тази процедура. В рамките на определения срок постъпиха 13 заявления. 7 от тях съдържат искане от страна на заявителите да участват в процедурата като стратегически инвеститори във връзка с реализацията на този проект. 4 от заявленията съдържат искане за придобиване на миноритарен дял от компанията, съответно сключване на договори за изкупуване на ел. енергия и две заявления постъпиха, които показват интереса на компаниите да участват в проекта ,като заедно със своето участие в проекта те се ангажират да доставят определено оборудване, като осигурят финансирането във връзка с оборудването, което те ще произведат и ще доставят. Във връзка с постъпилите заявления, беше назначена комисия, която трябваше да извърши преглед на подадените заявления и да определи така наречената кратка листа на компаниите, с които ние бихме желали да водим преговори във връзка с търсенето на възможност за реализацията на проекта АЕЦ „Белене“, каза Петкова. Аргументът ни да се спрем на петте компании за АЕЦ „Белене“ е техният опит в изграждането на централи и финансовата им стабилност, заяви министърът. Тя поясни, че сред аргументите е и високият кредитен рейтинг, който те имат. „Това, което предстои оттук нататък и ще бъде до края на месец януари ще бъде изпратена съответно покана до всяка една от тези компании за сключване на споразумение за конфиденциалност“, посочи министърът. Министър Петкова обърна внимание, че процедурата е максимално отворена и дава възможност за различни преговори, за формиране на различни възможности за консорциуми или за друг тип обединения, които да дадат възможност да се реализира проекта. „Така както предвижда решението на НС, на всеки етап от преговорите министърът е длъжен да докладва пред парламента за хода на преговорите. Ще ви информирам на всеки един етап от преговорите как вървят те и решението в крайна сметка ще бъде взето от всички вас“, каза още Теменужка Петкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tТеменужка Петкова: С 5 компании искаме да водим преговори за АЕЦ „Белене“\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d0%b8-%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d1%80%d0%b0%d0%b4%d0%b5%d0%b2%d0%b8-%d0%bd%d0%b0-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80/", "text": "Благотворителен коледен концерт в подкрепа на проекта „Музиката вместо улицата“ се проведе на 18 декември в зала „България“. Проявата бе организирана от гражданско сдружение „Живата вода на България“ и Софийска филхармония.   Проектът „Улицата срещу музиката“ отваря вратите на класическата музика за деца от социално слаби семейства от сливенския квартал „Надежда“. Той е реализиран от маестро Георги Калайджиев – концертмайстор на „Софийски солисти“ и неговата съпруга – социалният психолог Мария Хаушилд. Заедно с музикантите на Софийска филхармония децата изпълниха откъси от творби на Марин Големинов, Шуберт, Шостакович, Вивалди и други. Те бяха много развълнувани от факта, че свирят в българския храм на класическата музика зала „България“. Увереност им дадоха диригента на филхармонията Славил Димитров, присъствието на професионалните музиканти и техния учител и „баща“ Георги Калайджиев. Сред публиката бе президентът на страната Румен Радев, чуждестранни посланици и техните съпруги. „Тези деца полагат изключителни усилия, труд и постоянство, за да са на това ниво. Това не са деца от гетото, както казва маестро Калайджиев, а различни – целеустремени, дисциплинирани, надраснали връстниците си. Музиката е променила не само тях, но и техните родители и роднини. Музикалното образование на децата за мен е много важно. Затова ще работя подобен проект да се мултиплицира и на други места в страната“, заяви Десислава Радева, председател на Управителния съвет на „Живата вода на България“. Георги Калайджиев също е израсъл в квартал „Надежда“ в Сливен, но благодарение на таланта си стига до най-големите световни сцени. Завършил е Софийската консерватория, специализирал е в чужбина, след което е поканен като концерт-майстор в камерния ансамбъл „Софийски солисти“. При едно от редовните си посещения в родината преди десет години, музикантът и неговата съпруга решават да сложат началото на проект, който помага на деца чрез музиката. В началото, в гаража на сестрата на Калайджиев, се упражнявали само няколко деца, но новината се разнесла бързо. Постепенно и други младежи започнали да идват и да взимат уроци по музика. През изминалите 10 години близо 300 деца са получили музикално обучение по инструмент, солфеж и елементарна теория на музиката. Някои от децата продължили образованието си в музикалните училища в страната. В момента 8 преподаватели обучават 35 деца да свирят на цигулка, пиано, акордеон, контрабас, виолончело, флейта, китара, обой. Средствата, събрани от благотворителния концерт – на стойност 1742 лева, бяха дарени от „Живата вода на България“ на инициативата „Музиката вместо улицата“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tРумен и Десислава Радеви на благотворителен концерт (СНИМКИ)\t\t\t"}
{"url": "https://trud.bg/%d0%bc%d0%b0%d1%80%d0%b8%d1%86%d0%b0-%d0%bf%d1%80%d0%be%d0%bf%d1%83%d1%81%d0%bd%d0%b0-%d0%bf%d1%8a%d1%80%d0%b2%d0%b0-%d0%bf%d0%be%d0%b1%d0%b5%d0%b4%d0%b0-%d0%b2-%d1%88%d0%bb/", "text": "Дамският волейболен шампион „Марица“ бе много близо до първа победа в Шампионската лига, но отстъпи с 2:3 (-17, 18, 18, -22, -13) при гостуването на руския „Уралочка“ в Екатеринбург. Мачът бе изключително драматичен и изпълнен с обрати, като продължи близо 2 часа. В тайбрека българките наваксаха ранен пасив и дори поведоха с 1 точка, но след 13:13 допуснаха грешки, които им струваха мача. \nНай-резултатна с 21 точки бе Александра Холстън, а за домакините със същия актив се отличи Ксения Парубец. „Марица“ спечели първата си точка в турнира, но остава на последното място в група „Е“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\t„Марица“ пропусна първа победа в ШЛ\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d0%b3%d1%80%d0%b0%d0%b6%d0%b4%d0%b0%d0%bd%d0%ba%d0%b0-%d0%bf%d1%80%d0%b8-%d0%be%d0%bf/", "text": "В късните часове днес, по международните канали за полицейско сътрудничество и обмен на информация в МВР са получени данни за задържана при операция в Италия българска гражданка. Към момента не се предоставя допълнителна информация, тъй като действията по разследването са в ход, съобщават от МВР. По неофициална информация, става дума за Живка Танева Димитрова, пребиваваща от дълго време в страната, имала дребен бизнес, съобщи БНТ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tМВР потвърди: Българка е задържана при операцията срещу Ндрангета в Италия\t\t\t"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%be%d0%b1%d0%be%d1%80%d0%b8-%d0%bb%d1%8a%d0%b6%d0%b8%d1%82%d0%b5-%d0%bd%d0%b0-%d0%b4%d0%b5%d1%81%d0%bd%d0%b8%d1%82%d0%b5-%d0%b7%d0%b0-%d0%bc/", "text": "Третият нов зам.-кмет по строителството ще е инж. Цветан Божинов Кметът на София Йорданка Фандъкова обори за качеството на въздуха бившия съдия и настоящ общински съветник Методи Лалов от “Демократична България” по време на заседание на Столичния общински съвет (СОС). “Вече се превърна в стил на вашата работа манипулациите, внушенията и спекулациите особено с тежките проблеми на града, това не е почтеният подход. Тежка манипулация е, че от Европейския съд в Люксембург е осъдена София”, заяви Фандъкова. Лалов прочете декларация от името на партията си, че София е осъдена за качеството на въздуха, но столичният кмет уличи десните в лъжа. “Такова нещо няма, но вие го казахте. Това освен, че е лъжа, е заблуждение за гражданите на София. Манипулация, и то тежка манипулация и знак за равенство между изграждането на модерна екологична инсталация за оползотворяването на RDF гориво, каквито инсталации съществуват в едни от най-чистите градове в Европа, с горенето на отпадъци в кварталите – нещо, с което аз се боря и получавам подкрепа от много от политическите сили, включително в парламента. Само от тези два примера става ясно, че в голяма част от вашата декларация има тежки манипулации”, каза Фандъкова. Кметът на София заяви категорично, че проблемът със замърсяването на въздуха е сериозен, но не се решава с политически декларации и манипулации, а с работа. По време на заседанието на СОС Фандъкова представи доклада си за структурните промени в общината. Третият нов зам.-кмет по строителството ще е инж. Цветан Божинов. Фандъкова вече обяви, че заместник по транспорта ще е бившият служебен министър Кристиан Кръстев, а по дигитализацията – Владимир Данаилов, който бе начело на общинската агенция по приватизация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tФандъкова обори лъжите на десните за мръсния въздух (обзор)\t\t\t"}
{"url": "https://trud.bg/%d1%84%d1%8e%d1%80%d0%b8-%d0%b8-%d1%83%d0%b0%d0%b9%d0%bb%d0%b4%d1%8a%d1%80-%d0%b3%d0%bb%d0%b0%d1%81%d1%8f%d1%82-%d1%82%d1%80%d0%b8%d0%bb%d0%be%d0%b3%d0%b8%d1%8f/", "text": "Обединение на титлите в тежката категория на профи бокса явно няма да има и през следващата година. Шампионът на Световния боксов съвет (WBC) Дионтей Уайлдър ще брани пояса си срещу Тайсън Фюри, след като двамата завършиха наравно преди година. Но вече е почти сигурно, че двамата ще се срещнат за трети път в края на 2020-а. \n„След като Антъни Джошуа не иска да се бие, трябва да отидем при Уайлдър – заяви Франк Уорън, мениджър на Фюри. – Предложението за спаринг бе смешно. Защо да се бият на тренировка, като може да го направят по телевизията за много пари.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tФюри и Уайлдър гласят трилогия\t\t\t"}
{"url": "https://trud.bg/%d0%b0%d1%85%d0%bc%d0%b5%d0%b4-%d0%b4%d0%be%d0%b3%d0%b0%d0%bd-%d0%ba%d1%8a%d0%bc-%d0%b4%d0%bd%d0%b5%d1%88%d0%bd%d0%b0-%d0%b4%d0%b0%d1%82%d0%b0-%d0%b2-%d0%bf%d0%be%d0%bb%d0%b8%d1%82%d0%b8%d1%87%d0%b5/", "text": "Словото на почетния председател на ДПС д-р Ахмед Доган пред елита на ДПС на тържеството по случай настъпването на новата 2020 година разпространиха от пресцентъра на партията: Уважаеми г-н председател, \nУважаеми дами и господа, Разбираемо е, че тази година е особен маркер в нашето политическо съществуване, защото тя бележи един цикъл в развитието на страната и на Движението: 30 години Преход – 30 години ДПС. Но преди всичко искам да ви поздравя за успешното представяне на МИ-2019. Безспорно е, че ДПС утвърждава и разширява присъствието си в местната власт. На всички ви е ясно, че това е надстроен капацитет за по-добро представяне на следващи парламентарни избори. В този контекст има неудачи и проблемни ситуации в някои региони, но се надявам, че след прецизни анализи ще предприемете мерки и стратегии за тяхното преодоляване. Фразата „30 години Преход – 30 години ДПС“ се произнася сравнително лесно. Но започнеш ли да я осмисляш в реални измерения като мотивация, модели на политическо поведение с действия и противодействия, имаш чувството, че по-скоро се занимаваш с драматургия, а не с политика. Затова от моя гледна точка няма необходимост да се прави ретроспективен анализ на генетичната политическа връзка на Прехода с появяването на ДПС в социалното пространство, защото субективното изместване на ролевата значимост в този процес ще бъде неизбежно. Като прелиствам различни страници с анализи и лични спомени на участници в Прехода за сетен път се убеждавам, че ретроспективното изместване е проклятието и достойнството на историята, когато е третирана с „лично участие” и от близка дистанция. Оказва се, че в някои случаи да пишеш История е равносилно, дори по-значимо, от това да правиш История. Темата за Прехода като че ли е на път да се превърне в „ историческа реалност” и формално е предметна област на изследване от анализатори и историци. Но тъкмо заради „близката дистанция” и „личното присъствие” реалността на Прехода е от хибриден тип с явно доминиране на политическото над историческото. Затова оценките за Прехода като правило си противоречат, дори взаимно изключват. Но тази привидна обективна неопределеност на ценности, позиции и оценки за 30-годишен период от най-новата история на страната е нормален феномен в условията на демокрация. Проблемът е, че се появи ново поколение, което възприема реалността на Прехода с изкривени оценки и позиции или като незавършен процес без котва. Разбира се, една от важните предпоставки за това е обстоятелството, че значителна част от начинателите и потърпевшите от Прехода актуално присъстват в политическия спектър на публичното пространство. В емблематичен смисъл това са БСП-СДС-ДПС, които са далеч от постигане на съгласие за действителните им роли в този процес. Но фундаменталният въпрос, който виси в публичното пространство, е не толкова кой каква роля има в Прехода, а: Какво ни дадоха тези 30 години от началото на демократичните промени в България? Сложен и труден въпрос, който няма еднозначен отговор. Ако има категоричен позитивен или негативен отговор с изреждане на постиженията и „щетите“ като в имотен регистър, ще бъде погрешно, защото няма да издържи на очевидните екзистенциални реалности и на тестването на времето. Едно е сигурно, като система на отчитане на постигнатото и изпортеното, от днешна гледна точка Преходът ни даде възможност за демократични промени, но без програмирана визия за технологията на реформите: кое, как, доколко и с каква скорост да се извършат във времето. Вместо визия бяха внесени отвън различни модели и нормативни реалности, които имаха над 200-годишна история. А нашата социално-икономическа система и колективният субект, в лицето на основните институции и на родените от Прехода политически партии на Демокрацията, не можаха да намерят оптималната политическа мяра на взаимодействие на импортираните с наличните реалности вътре в страната. Несъвместимостта на „ външното” и „ вътрешното” изкривиха опциите за преобразуване на възможното в действително, създавайки мътна политическа среда, което впоследствие започна да продуцира дефектирани социално-икономически и политически реалности. Когато след 30-годишна история говорим за дефектиране на демократичните правила, норми и реалности, това най-малкото е тревожен сигнал в обществото. Но няма как да си затворим очите пред очевидни и очевадни политически реалности. Опорочаването на изборния процес се превърна в епидемия, която обхвана всички политически формации и това рефлектира върху нормалното възпроизвеждане на демокрацията и поставя под съмнение нейната легитимност. Обективно погледнато политическата система на обществото се връща в изходното си положение на стартиране на Прехода, когато правехме избори под надзора на външни наблюдатели, включително и от Сената на САЩ. Нашата демокрация е представителна. Всеки кандидат за „представител” на гражданите по правило трябва да се състезава с други като него и да предложи ясна визия за обслужване на гражданите, които го избират и пред които той би трябвало да се отчита като техен представител във властовата система. Тази „визия” постоянно трябва да се обновява, съобразно потребностите на обществото. Проблемът е, че точно това не се прави. Липсата на визия се подменя с абстрактни политически реторики на европейски теми, което е индикация, че не се познават реалните проблеми на хората. Изправени сме пред сериозен дефицит на реформаторски идеи, защото стремежът към властта и властовата система на обществото се превърна в самоцел за елита със силата на опиат. Подобна социално-политическа ситуация поражда умора, апатия и демотивация в обществото, а по правило политиците се превръщат в гръмоотводи на цялата натрупана негативна енергия в национален и международен мащаб. Според мен една от основните причини за избуяването на национализмите и популизмите, както и на техните спонтанни противодействия в европейски мащаб, е умората от инерцията и рутинността на демократичната система на управление. В това състояние на социума, като че ли „автоматично” се задейства защитната система на демокрацията. Впечатляващ най-нов пример за този защитен механизъм на демокрацията е „Движението на сардините” в Италия: никому неизвестни четирима млади хора за няколко седмици изкараха над триста хиляди граждани на улицата, за да протестират ”срещу културата на омразата и разделението”, за „отговорни избори”, за „ утвърждаване на демокрацията”, „да събудят италианската политика”… Тази ситуация упорито напомня за легендарния „ефект на пеперудата” за динамичното балансиране на времето и живите системи в природата: при определени условия едно спонтанно микроколебание на въздуха може да породи буря в другия край на света. Демокрацията е като Природата, тя има вътрешна необходимост постоянно да е в режим на самоорганизираща се система. Но докато Природата рестартира нарушения си динамичен баланс с катастрофични явления, а понякога дори с „ един вирус”, то в едно цивилизовано общество не би трябвало да се допусне такъв радикализъм. Въпреки че подобни феномени се превърнаха в политическо ежедневие на нашата цивилизация. В този социално-политически контекст по всичко изглежда, че рестартът на демократичния модел, съчетан с моралния императив, е нежният, но неизбежен изход от тази ситуация. Кога и как ще се получи това, зависи от зрелостта на политическия елит и на гражданското общество. Когато говорим за цикличност във включването на защитната система на демокрацията не трябва да се фокусираме само върху политическите реалности в България, дори не бива да се възприема изцяло като европейско явление. Характерен политически синдром на цикличността е появяването на политическия терен на неочакван, „неопитен” , нетипичен с харизматичен профил политически субект. Така се получи в САЩ с президента Тръмп. Цикличността предполага, че е време за промяна на парадигмата на властовата система, понякога полюсно, съобразно историческите традиции на властовата система, манталитета на гражданското общество и „ градуса” на международната среда. Европа има най-богат опит в коригирането или преобразуването на полюсите на властовата система, подходящо дозирани с леви, десни и центриски идеи. Последният пресен пример е Брекзит, който поставя на изпитание самата идея за обединена Европа. От тази гледна точка на този етап либералната идея се намира в състояние на историческа пауза, тъкмо поради това нейните приоритети са да противодейства на всичко, което застрашава демокрацията. Либерализмът сериозно трябва да си адаптира визията за устойчив политически и икономически ред в света. След възхода и кризата на неолиберализма, явно е необходимо да се реформира самият модел за либерална визия за развитие на света. Защото основните й постулати и практики са от времето на модернизма и класическия капитализъм. Друг важен цикъл, който тепърва предстои да се разгърне, е дисхармонията на цикъла на натрупване с този на разпределение и преразпределение. Това, разбира се, не е от сантимент към „социалната идея”, а от увеличаването на рисковите фактори за предизвикване на рецесия, вследствие на прекалено широко отворената ножица между бедни и богати. Всички партии ще станат малко по-социални и ще заговорят за социалния вектор на обществото. Това безспорно е нов политически портал за левите партии в Европа, но доколко те са готови да се възползват от преобразуването на парадигмата за стабилността на финансовата система и тази на властовата система, е друга тема. В този ред на мисли, към днешна дата в политическия спектър на България няма нито желание, нито готовност за предсрочни парламентарни избори. Всяка политическа сила се надява за нормално приключване мандата на управляващото мнозинство с очакване максимално да се възползва от парламентарното време за прелегитимиране, позициониране и евентуално за конструиране на нетипични коалиционни формати. Целта им е гарантирано участие във властовата система на държавата. И тъкмо затова, ако волята им за власт надделее над идеята за собствената им сигурност като политически партии, предсрочни парламентарни избори са възможни. Политическата необходимост от рестартиране на политическия модел на обществото в една или друга степен се осъзнава, но сравнително по-малко се изговаря или се отлага във времето. Защото рисковите фактори за продуциране на „критичната точка“ на хаоса в партийните структури се явява проблемният възпиращ фактор за подобно радикално решение. Тъкмо поради това решаващият фактор за рестарта в случая е зрелостта и готовността на гражданското общество! Бъдете живи и здрави и весели празници! \nАхмед Доган АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tАхмед Доган: Към днешна дата в политическия спектър на България няма нито желание, нито готовност за предсрочни парламентарни избори\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d0%b4%d0%be-%d0%b5%d0%b4%d0%b8%d0%bd-%d0%bc%d0%b5%d1%81%d0%b5%d1%86-%d0%bc%d0%be%d0%b6%d0%b5-%d0%b4%d0%b0-%d1%81/", "text": "До един месец може да се преодолее недостигът на средства за заплати в Националната художествена академия. Това каза министърът на образованието Красимир Вълчев пред БНТ.  „Анализиран е бюджетът на Националната художествена академия, вероятно ще съберем пари за ноемврийските заплати и по-голямата част от декемврийските. Следващият месец ще получат една част от декемврийските заплати. Като цяло до един месец горе-долу може да се преодолее недостигът. С течение на няколко негативни фактора са довели до това и лошо финансово управление, по-скоро планиране на бюджета“, каза още министърът. Красимир Вълчев е категоричен, че във висшето училище няма злоупотреба със средства. „Имаме в рамките на правилата лошо планиране и приоритизиране на други разходи пред тези за заплати. Всеки един управленец трябва първо да плати заплатите“, допълни още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tМинистър Вълчев: До един месец може да се преодолее недостигът на средства за заплати в НХА\t\t\t"}
{"url": "https://trud.bg/%d0%bf%d0%b0%d1%82%d1%80%d0%b8%d0%b0%d1%80%d1%85-%d0%bd%d0%b5%d0%be%d1%84%d0%b8%d1%82-%d0%bf%d0%be%d0%b6%d0%b5%d0%bb%d0%b0-%d0%b7%d0%b0%d0%ba%d1%80%d0%b8%d0%bb%d0%b0-%d0%bd%d0%b0-%d1%81%d0%bb%d1%83/", "text": "Българският патриарх Неофит прие на официална среща в Софийската митрополия началника на Националната служба за охрана (НСО) бригаден генерал Красимир Станчев. В навечерието на Коледните и новогодишни празници началникът на НСО изрази благодарност за благословията на Негово светейшество и за подкрепата на Българската православна църква за дейността на служителите на Службата за охрана, в т.ч. при редица посещения на високо и на най-високо държавно равнище, както и във важните за охранителната служба на България събития. По време на разговора Светейшият патриарх Неофит открои дългогодишното добро сътрудничество между Българската православна църква и Националната служба за охрана, особено при посещенията у нас на Вселенския патриарх Вартоломей и на Руския патриарх Кирил. НСО оказва съдействие на БПЦ и при многобройните посещения на свети мощи и чудотворни икони. Бригаден генерал Красимир Станчев потвърди готовността на НСО да бъде на разположение при необходимост на църквата при организирането на международни инициативи и дейности. \nНа срещата бе обсъдено и осигуряването на охраната на Патриаршеската катедрала в предстоящите Рождественски и новогодишни празници. Предстоятелят на БПЦ пожела светло посрещане на Рождество Христово и ангел пазител, който да закриля всички служители на НСО през предстоящата нова 2020 година. В срещата участваха Техни Преосвещенства Менишки епископ Герасим, главен секретар на Светия Синод, Белоградчишкият епископ Поликарп, викарий на Софийския митрополит, архимандрит Василий, протосингел на Софийска света митрополия и иконом Николай Георгиев, началник на отдел „Връзки с обществеността” при Светия Синод. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tПатриарх Неофит пожела закрила на служителите на НСО през 2020 година\t\t\t"}
{"url": "https://trud.bg/%d1%81%d1%82%d1%80%d0%b5%d0%bb%d0%b1%d0%b0-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d0%bc%d0%be%d1%81%d0%ba%d0%b2%d0%b0-%d1%82%d1%80%d0%b8%d0%bc%d0%b0-%d1%83%d0%b1%d0%b8%d1%82/", "text": "Трима души бяха убити при стрелба в приемната в централата на руската Федерална служба за сигурност (ФСС) в центъра на Москва, предаде БТА. Според вестник „Известия“ всички жертви при атаката са служители на ФСС. Има информации, че нападателите са трима и са въоръжени с автомати или с полуавтоматични огнестрелни оръжия. След като открили огън в приемната на ФСС, те побягнали по улица „Голяма Лубянка“ и се барикадирали в съседна сграда. Движението в района е спряно.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tСтрелба в центъра на Москва, трима убити (ВИДЕО)\t\t\t"}
{"url": "https://trud.bg/208-%d0%ba%d0%b0%d0%bc%d0%b5%d1%80%d0%b8-%d0%bd%d0%b0-%d0%ba%d0%b0%d1%82-%d1%81%d0%bd%d0%b8%d0%bc%d0%b0%d1%82-%d0%bd%d0%b0-%d0%bf%d1%8a%d1%82%d1%8f-%d0%bf%d0%be-%d0%bf%d1%80%d0%b0%d0%b7%d0%bd%d0%b8/", "text": "Спират ТИР-овете и в петък и събота, и в понеделник и четвъртък  Tочно 208 камери на КАТ ще снимат автомобилите за превишена скорост по пътищата в дните около Коледа и Нова година. В страната ще дежурят над 3 000 полицейски екипа, а в курортите ще има засилени проверки за алкохол и дрога. Към 350 000 автомобила се очаква да излязат и се приберат в столицата по празниците. Голямото пътуване започва още утре – 20 декември, следобед, както и на следващия ден, тъй като повечето хора са си взели отпуск за работния ден в понеделник – 23 декември. Очакват се натоварвания по магистралите „Хемус”, „Тракия” и най-вече на „Струма”, както и опашки по граничните пунктове с Гърция, Сърбия и Турция. Пътните полицаи ще разчитат на 25 стационарни камери ветерани, които са на въоръжение още от края на 2008 г. , на 35 от модерните стационарно-преносими радари на триноги и на 148 мобилни устройства, монтирани в патрулни автомобили. Катаджиите напомнят, че законът им дава право да използват и цивилни коли без надписи „Полиция”. Засега няма прогнози за тежки зимни условия около Коледа, но в случай на заледявания или валежи, движението може да бъде спирано, докато пътищата бъдат почистени и опесъчени, предупредиха от АПИ. Движението на ТИР-ове по магистрали и първокласни пътища ще бъде ограничено днес от 16 до 20 часа, а в събота – от 8 до 11 ч. Камионите над 12 тона ще бъда спирани и на 23-и декември от 16 до 20, както и на 26-и – в последния почивен ден за Коледа – от 14 до 20 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\t208 камери на КАТ снимат на пътя по празниците\t\t\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%ba%d0%b8%d1%82%d0%b0%d0%b9-%d0%b8-%d0%ba%d0%be%d1%80%d0%b5%d1%8f-%d0%be%d1%81%d1%82%d0%b0%d0%b2%d0%b0%d1%82-%d0%b2-%d0%b1%d0%b8%d1%82%d0%ba%d0%b0%d1%82%d0%b0-%d0%b7/", "text": "Дават обвързващи оферти до 6 месеца Руската компания “Росатом” чрез дъщерното си дружество “Атоменергопром”, Китайската държавна ядрена корпорация (CNNC) и Корейската хидро-атомна корпорация остават в надпреварата за стратегически инвеститор на АЕЦ “Белене”. Това съобщи министърът на енергетиката Теменужка Петкова пред енергийната комисия в парламента. Както “Труд” писа държавата ще преговаря и с френската “Фраматом” и американската “Дженерал електрик”, които искат да произведат оборудване за проекта. “Фраматом” са декларирали готовност да направят системите за сигурност, а “Дженерал Електрик” – турбините и друго оборудване. Работната група от експерти на БЕХ, НЕК и Министерство на енергетиката е избрала петте компании на базата на опита им и високите кредитни рейтинги. Това са световните лидери в ядрената енергетика, заяви Петкова. При обявяването на процедурата интерес към проекта обявиха 13 кандидати, от които 7 искаха да са стратегически инвеститор, 2 – да доставят оборудване, а четирима – да станат миноритарен акционер и да изкупуват електроенергия от бъдещата централа. Министър Петкова уточни, че е възможно между тези 5 компании да се водят преговори за партньорство в изграждането на централата. По думите й желанието на Северна Македония да придобие миноритарен дял и да изкупува електрическа енергия ще позволи проектът да се развива като регионален. “Това беше основната идея на премиера Борисов, защото този проект дава възможност да се гарантира енергийната сигурност на региона”, посочи Петкова. Тя напомни, че държавата ще има блокираща квота в проекта, за да взима решения по всички важни въпроси. Блокиращата квота ще се опитаме да бъде 30-34%, добави тя. До края на януари ще бъдат изпратени покани до избраните компании за подаване на обвързващи оферти. След това те ще имат 6-месечен срок, в който да ги изготвят и подадат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tРусия, Китай и Корея остават в битката за АЕЦ „Белене” (обзор)\t\t\t"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%bf%d1%80%d0%b8%d0%b5-%d0%b2%d1%8a%d0%b2-%d0%b2%d0%b0%d1%82%d0%b8%d0%ba%d0%b0%d0%bd%d0%b0-33-%d0%b1%d0%b5%d0%b6%d0%b0%d0%bd/", "text": "Папа Франциск е приел днес във Ватикана 33 бежанци, които са пристигнали в Италия от гръцкия остров Лесбос чрез хуманитарен коридор, съобщава в електронното си издание гръцкия вестник „Катимерини“, информира БТА. „С блокиране на лодките няма да се реши проблемът. Трябва да оставим настрани икономическите интереси, за да защитим достойнството на всеки човек, животът на когото, според Господ, е драгоценен“, подчерта папа Франциск. \n„Всички ние сме отговорни за живота на останалите човеци и Господ ще ни поиска сметка за това“, заяви папата. По време на словото си Франциск вдигна една спасителна жилетка, принадлежала на мигрант, загинал в Средиземно море през миналия юли. „Поисках да покажа тази спасителна жилетка, издигната върху кръст, защото трябва да помним, че е нужно да държим очите си и сърцата си отворени и всички да помнят задължението да спасяват всеки човешки живот, едно нравствено задължение, което обединява и вярващите, и невярващите“, подчерта папата. На Лесбос се намира най-големият бежански лагер в Европа, като ежедневно на острова пристигат десетки и дори стотици бежанци и мигранти от близкия турски бряг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tПапа Франциск прие във Ватикана 33 бежанци от остров Лесбос\t\t\t"}
{"url": "https://trud.bg/%d0%b2%d1%80%d1%8a%d1%89%d0%b0%d1%82-%d0%bd%d0%b0-%d0%bd%d0%b0%d0%b9-%d0%b1%d0%b5%d0%b4%d0%bd%d0%b8%d1%82%d0%b5-%d0%b4%d0%b0%d0%bd%d1%8a%d0%ba%d0%b0-%d0%b2%d1%8a%d1%80%d1%85%d1%83-%d0%b4%d0%be%d1%85/", "text": "Реформа на данъчната система, която да позволи в края на годината да се възстанови данък общ доход на хората с най-ниски заплати, предлагат синдикатите и работодателите. Идеята е залегнала в 40-те мерки, които бизнесът и синдикатите предложиха преди ден на премиера Бойко Борисов. Не е въвеждане на необлагаем минимум, както искахме ние, но по това предложение имаме съгласие с бизнеса, коментира президентът на КНСБ Пламен Димитров. Тази мярка е обвързана и с начина на изплащане на болничните, добави той. В споразумението се предлага разходите отново да се поемат изцяло от НОИ, а не както е сега – първите три дни от работодателите. “Като стимулираме бизнеса по един начин, от другата страна той ще поеме ангажимента да договаря заплати всяка година, това пише в споразумението, препоръчителен индекс на договаряне на работните заплати в частния сектор, който се договаря ежегодно на национално ниво. На това се съгласи бизнесът”, каза президентът на КНСБ. Той обяви, че проектоспоразумението е изготвено още преди 4 месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tВръщат на най-бедните данъка върху доходите\t\t\t"}
{"url": "https://trud.bg/%d0%b3%d0%be%d1%80%d0%b1%d0%b0%d1%87%d0%be%d0%b2-%d0%b5-%d0%bf%d1%80%d0%b8%d0%b5%d1%82-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81-%d0%b1%d0%b5%d0%bb%d0%be%d0%b4%d1%80%d0%be%d0%b1%d0%bd/", "text": "Бившият съветски президент Михаил Горбачов е хоспитализиран с белодробно възпаление, съобщава РИА Новости. Горбачов е влязъл в болница след прекарана пневмония, но лекарите обещават, че ще бъде изписан скоро. През лятото 88-годишният бивш лидер на СССР заяви, че е подложен на обстойно лечение в болница. Той отбеляза, че работи по книгата си, докато е хоспитализиран. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tГорбачов е приет в болница с белодробно възпаление\t\t\t"}
{"url": "https://trud.bg/%d0%b4%d0%b2%d0%b5-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d1%8f-%d1%81%d1%8a%d1%81-%d1%81%d0%b8%d0%bb%d0%b0-47-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%b2/", "text": "Нови две земетресения със сила 4,7 по Рихтер бяха усетени тази вечер в Тирана и Дуръс, съобщи Танюг, позовавайки се на албанските медии. Епицентърът на трусовете е близо до град Вльора, второто по големина пристанище в Албания. Трусовете са регистрирани малко след 17 часа местно време. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tДве земетресения със сила 4,7 по Рихтер в Албания\t\t\t"}
{"url": "https://trud.bg/%d0%b5%d1%8a%d1%80-%d1%80%d0%be%d0%bd%d0%b0%d0%bb%d0%b4%d0%be-%d0%bf%d1%80%d0%b5%d0%b1%d0%be%d1%80%d0%b8-%d0%b3%d1%80%d0%b0%d0%b2%d0%b8%d1%82%d0%b0%d1%86%d0%b8%d1%8f%d1%82%d0%b0/", "text": "Майкъл Джордън е известен като Въздушния или Еър Джордън заради уникалния си отскок. Мегазвездата на НБА вече не е единствен, победил гравитацията. Кристиано Роналдо вкара изумителен гол, при който височината му стана 2,75 метра. Нападателят на „Ювентус“ скочи уникално и стреля с глава при 2,56 метра срещу „Сампдория“, а тимът му победи с 2:1. „Такова нещо съм виждал само от баскетболистите в НБА. Все едно беше час и половина във въздуха“, възкликна Клаудио Раниери, треньор на генуезците. „Голът ми е страхотен, защото донесе трите точки – коментира Роналдо. – Не знаех, че съм бил толкова дълго във въздуха.“ Преди попадението Пауло Дибала даде преднина за „Ювентус“, а Джанлука Капрари изравни. Победата на „Старата госпожа“ бе гарнирана и с два рекорда. Вратарят Джанлуиджи Буфон изравни легендарния защитник Паоло Малдини по мачове в историята на Серия А. Двамата са играли в италианското първенство по 647 пъти. След тях е Франческо Тоти, който има 619 срещи за „Рома“. Четвъртата позиция е за Хавиер Санети – 615, а петата – за Джанлука Палиука (592). Треньорът Маурицио Сари пък стана треньорът, най-бързо направил 100 победи в Серия А. Нужни му бяха само 169 мача. Номер едно по успехи е Алберто Дзакерони – 220. След него се нареждат Масимилиано Алегри (203), Роберто Манчини (197) и Карло Анчелоти (185). В друг мач „Сасуоло“ победи „Бреша“ с 2:0. За първи път в историята си тимът е без загуба в пет поредни гостувания в Серия А. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tЕър Роналдо пребори гравитацията\t\t\t"}
{"url": "https://trud.bg/%d0%b5%d0%b4%d0%b8%d0%bd-%d0%b0%d0%b3%d0%b5%d0%bd%d1%82-%d0%bd%d0%b0-%d1%84%d1%81%d1%81-%d0%b5-%d1%83%d0%b1%d0%b8%d1%82-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1%d0%b0%d1%82%d0%b0-%d0%b2/", "text": "Руската Федерална служба за сигурност съобщи, че един от нейните агенти е загинал в резултат на  недалеч от Кремъл, предадоха световните агенции. Първоначално руски медии съобщиха за трима убити, а после информациите бяха коригирани за двама тежко ранени сътрудници на ФСС и за неутрализиран нападателя, което на руския полицейски жаргон означава, че е бил ликвидиран, допълват агенциите. ФСС също така съобщава, че е имало само един нападател и че до проникване в сградата на централата й не се е стигнало, допълва БТА, цитирайки ТАСС. Неназован източник, близък до ФСС, заяви пред „Ройтерс“, че стрелбата в центъра на Москва може да е била планирана, за да съвпадне с годишната пресконференция на президента Владимир Путин. Путин вече е бил информиран за случилото се. Започнало е разследване, а нападателят е в процес на идентифициране. Зоната на атаката е отцепена, а на хората е препоръчано да я избягват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tЕдин агент на ФСС е убит при стрелбата в Москва\t\t\t"}
{"url": "https://trud.bg/779-%d0%b4%d0%b5%d1%86%d0%b0-%d0%bb%d0%b5%d0%ba%d1%83%d0%b2%d0%b0-%d0%b5%d0%b4%d0%b8%d0%bd-%d0%bf%d0%b5%d0%b4%d0%b8%d0%b0%d1%82%d1%8a%d1%80/", "text": "До 20 януари отваря врати интензивното отделение на болницата “Проф. Иван Митев”, правят и спешен кабинет  Преговаря се с двама анестезиолози за Педиатрията  В страната има липса на педиатри – един отговаря за 779 деца. Това стана ясно от думите на министъра на здравеопазване Кирил Ананиев по време на изслушване в парламента в четвъртък. “В последните години състоянието на педиатричната помощ е незадоволително, както по отношение на извънболничната, така и по отношение на болничната помощ”, каза още Ананиев. По думите му причините за това са многофакторни и комплексни, като най-съществената е липсата на национална многопрофилна университетска детска болница. Здравният министър обяви, че на 20 януари 2020 година интензивното на детската болница “Проф. Иван Митев” ще започне работата си в пълен капацитет. Създадена е организация в Специализираната детска болница за преобразуване на приемния кабинет в спешен, заяви още той. „На 17 декември 2019 г. е въведена промяна в реда за регистрация на потока от пациенти в болницата, като всички се регистрират в регистрационен журнал с отбелязване на часа на появяване в лечебното заведение”, допълни още министърът. По думите му предстои проучване на технически и финансови възможности за въвеждане на автоматизирана билетна система. Плановите пациенти получават номер с бял цвят, а спешният прием – в червен, като им се дава приоритет при повикване в кабинет”, допълни още министър Ананиев. В момента в отделението се извършва планов ремонт, който трябва да приключи до обявената от него дата, а паралелно с това се водят и преговори с двама анестезиолози, които да се включат в екипа, за да бъде осигурена работата на интензивния сектор. Приемът в интензивното отделение на болницата бе спрян в края на ноември заради липса на анестезиолози. Двама професионалисти напуснаха болницата след трагичния случай с починалия 3-годишен Алекс. От тогава децата са насочвани към “Пирогов”, Националната кардиологична болница и “Александровска”. Здравният министър обясни още, че за детската болница са отпуснати 5,810 млн. лв. Най-голяма част от парите са отишли за заплати – 2,814 млн лв. Болницата е започнала годината без просрочени задължения. Дадени са 4 млн. за техническа обезпеченост. 292 щатни бройки са разкрити, от тях 248 са заетите към 1 януари 2019 г. Общо 26 са незаетите бройки. В процедура по напускане са 1 лекар, 24 медицински сестри и 1 технолог. Препоръчано е на ръководството да предприеме незабавни действия за привличане на специалисти. Средната заплата в болницата за медицински специалисти пък е 1250 лв., обясни Ананиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\t779 деца лекува един педиатър\t\t\t"}
{"url": "https://trud.bg/%d0%b8%d0%bc%d0%bf%d0%b8%d0%b9%d1%87%d0%bc%d1%8a%d0%bd%d1%82%d1%8a%d1%82-%d0%bd%d0%b0-%d1%82%d1%80%d1%8a%d0%bc%d0%bf-%d0%be%d1%82%d0%b8%d0%b2%d0%b0-%d0%b2-%d1%81%d0%b5%d0%bd%d0%b0%d1%82%d0%b0-%d0%be/", "text": "Прогнозите са там отстраняването да не успее По време на гласуването президентът бе на предизборен митинг Камарата на представителите в Конгреса на САЩ гласува за отстраняването на президента Доналд Тръмп, заради злоупотреба със служебно положение и опити да възпрепятства работата на Конгреса. Двете точки от обвинителния акт бяха гласувани отделно и одобрени със съответно 230 срещу 197 и 229 срещу 198 гласа. Републиканци и демократи гласуваха съответно на партийната линия, като трима демократи гласували против първата и двама срещу втората. С решението Тръмп влиза в историята като едва третият президент, чието отстраняване е било одобрено от Камарата на представителите, след Андрю Джонсън през 1868 г. и на Бил Клинтън през 1998 г. Процедурата по импийчмънт срещу Ричард Никсън не завършва, тъй като той подава оставка, за да избегне отстраняването си заради скандала „Уотъргейт”. Докато траеше маратонското заседание по дебатите и гласуването на импийчмънта в Камарата на представителите, продължило близо 12 часа, Тръмп бе на предизборен митинг в щата Мичиган. „Не се чувствам като в процес на импийчмънт. Страната се справя по-добре от всякога. Нищо лошо не сме направили и имаме изключителната подкрепа на Републиканската партия”, каза Тръмп пред препълнена зала с избиратели в градчето Батъл Крийк. След гласуването в Камарата на представителите, процедурата по импийчмънт на президента отива в Сената. Той обаче едва ли ще отстрани Тръмп, тъй като решението трябва да се вземе с мнозинство от 2/3, а Сенатът е доминиран от републиканците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tИмпийчмънтът на Тръмп отива в Сената (обзор)Демократите ще забавят следващия етап от процедурата в Сената, обяви Нанси Пелоси.\t\t\t"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b7%d0%b0%d1%89%d0%b8%d1%82%d0%b8-%d1%82%d1%80%d1%8a%d0%bc%d0%bf-%d0%b8%d0%bc%d0%bf%d0%b8%d0%b9%d1%87%d0%bc%d1%8a%d0%bd%d1%82%d1%8a%d1%82-%d0%b5-%d0%b1%d0%b0%d0%b7/", "text": "Държавният глава на Руската федерация Владимир Путин заяви, че импийчмънтът на американския президент Доналд Тръмп се основава на „измислени“ твърдения, като добави, че не вярва процедурата да сложи край на мандата му. „Все още (импийчмънтът) трябва да премине през Сената, където републиканците имат мнозинство“, припомни Путин, след като Камарата на представителите на САЩ подкрепи отстраняването от власт на Тръмп. „И едва ли е вероятно те да изтласкат от длъжност представител на собствената си партия на основания, които са абсолютно измислени“, добави руският президент в рамките на годишната си голяма пресконференция. Путин определи събитията в американския Конгрес като „обикновено продължение на вътрешнополитическа борба“ между демократите и републиканците. Руският президент дори упрекна журналиста, който зададе въпроса, че „говори за Тръмп, сякаш управлението му е приключило. Държавният глава на Русия подчерта, че т.нар. „украинска сага“ е само предлог, използван от демократите, за да бъде задействана процедурата по импийчмънт на Тръмп, след като са се провалили в опитите да убедят американците, че Москва се е намесила в президентските избори през 2016 г. „Демократите обвиниха Тръмп в заговор с Русия и след това се оказа, че няма нищо такова. Това не може да бъде в основата на импийчмънт. Тогава те измислиха историята с Украйна“, заяви Путин. Говорейки за руско-американските отношения, той изрази готовността на Москва да бъде продължен договорът за съкращаване и ограничаване на стратегическите нападателни оръжия, чийто срок изтича скоро, но добави, че засега няма отговор от Вашингтон по този въпрос. Коментирайки новината, че Конгресът на САЩ е одобрил вчера нови антируски санкции, той каза, че това са „абсолютно неприятелски действия“ и увери, че Русия ще даде „огледален“ отговор, ако те бъдат въведени. „Това, безусловно, ще окаже влияние на равнището на нашите междудържавни отношения. Ние знаем техния подход, който се свежда до това, че САЩ ще работят с нас само там, където им е интересно и изгодно, и в същото време ще сдържат Русия чрез решения от подобен род. Но и ние, знаейки това, ще постъпваме огледално, и толкова,“ подчерта Путин. „Ние, въпреки всичко, сме заинтересовани от развитието и поддържането на отношенията със САЩ и ще работим за това независимо кой ще бъде в Белия дом и кой контролира двете камари на американския Конгрес“, изтъкна руският президент. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tПутин защити Тръмп: Импийчмънтът е базиран на измислици\t\t\t"}
{"url": "https://trud.bg/%d1%81%d0%ba%d1%80%d0%b8%d1%85%d0%b0-%d0%b4%d0%be%d0%ba%d0%bb%d0%b0%d0%b4%d0%b0-%d0%b7%d0%b0-%d0%be%d1%82%d0%ba%d1%80%d0%b0%d0%b4%d0%bd%d0%b0%d1%82%d0%b0%d1%82%d0%b0-%d0%b2%d0%be%d0%b4%d0%b0/", "text": "Новият кран е в двора на завода Строителният министър увери, че няма течове Докладът на експертите от “Софийска вода” за причините за кризата и режима в Перник изчезна от сайта на общината. Местните чиновници го скриха, а от строителното министерство се хвърлиха да го опровергават. В доклада на “Софийска вода”, с който “Труд” разполага е посочено, че освен от неизправен кран, който от години не се затварял и изпускал огромни количества вода, в “Стомана Индъстри” са разчитали и на байпас от магистрален водопровод за питейни нужди. Експертите на “Софийска вода” са констатирали “отклонение от магистралния водопровод от Пречиствателната станция за питейна вода към напорен резервоар Могиличе за “Стомана Индъстри”, което е в двора на индустриалното предприятие и не се ограничава по време на изпълнението на режима”. Това означава, че докато перничани са подложени на жесток режим на водата, в “Стомана Индъстри” нерегламентирано и в нарушение на забраната са крали вода от магистралната тръба. Няма яснота какъв кран точно постави в сряда екипът на “Софийска вода” – дали на мястото на байпаса или там, където имаше повредена спирателна арматура. Новопоставеният тритонен кран обаче се намира на територията на “Стомана Индъстри” и за да се стигне до него, трябва да се премине през охраната на предприятието. Следователно няма никаква гаранция, че и в бъдеще заводът няма нерегаментирано и безплатно да продължи да точи вода от язовир “Студена”. “Няма отворени кранове. И кранът и савакът са затворени”, увери вчера строителният министър Петя Аврамова. Тя увери, че на всички тръби, подаващи вода към потребители има водомер, включително и в двора на “Стомана”. Аврамова се опита да опровергае и доклада на “Софийска вода”. Според нея било невъзможно да изтичат по 290 л в секунда от язовир “Студена”.   Още от януари има проблем с язовира Още от януари 2019 г. има проблем с язовир “Студена”, става ясно от данни на екологичното министерство (виж данните в таблицата). Водоемът е бил запълнен едва на 46%. Никоя от институциите, имащи отношение към проблема не е взела мерки. Любопитна подробност е, че през ноември, когато стана ясно, че започва воден режим е регистрирано рекордно количество изразходваната вода от язовира – 1,9 млн. кубика. Така в началото на декември запълняемостта на “Студена” е едва 9,14%, а според експерти, за да се достигне ниво, при което да се отмени режима на водата, ще са необходими минимум 8 месеца.   Работник във ВЕЦ “Студена”:  Вървим към бедствено безводие “Безводието е на лице от миналата година. Пролетното топене на снеговете не можа да напълни язовира”, коментира пред “Труд” работник в ВЕЦ “Студена”. “Водопроводна мрежа е разнебитена, по нея се губят допълнителни количества вода от ВЕЦ-а до пречиствателна станция. Тази мрежа е положена с построяването на язовира през 1956 г. И досега не е подменяна основно. Правени са само частични ремонти. В пречиствателната станция има кран, който смениха вчера. Едно време всички заводи от промишлената зона на Перник се захранваха от тук, знаете феромагнити, завод Пектин, Завод “Благой Попов”, “Стомана”, ТЕЦ-а, мините, всичкото това се захранваше от “Студена”. Като замря всичко къде са отишли водите на водоема? Селата на времето бяха със собствени водосборни води и ги закачиха към язовира, защото явно е по удобно и по-лесно, вместо да се поддържат месните води. Това са Дивотино, Люлин, Мещица, Драгичево, доколкото знам и него го вързаха към тръбата. Обвиняваха ВЕЦ-а, че отклонява водите, а то се вижда черно на бяло как влиза тръбата вътре, върти турбините и после се връщат обратно в тръбата. Сега ВЕЦ-а е спрян. И от тук политическите игри изиграха лоша роля… Никой не посмя да наложи воден режим преди изборите. Така положението върви към бедствено безводие. Частично проблемът може да се реши, ако селата се върнат да към собствените си водоизточници”, разказа той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tСкриха доклада за откраднатата вода\t\t\t"}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b8-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b0%d1%82%d0%b0-%d0%b1/", "text": " според италианските власти. Сред тях политици, адвокати, държавни служители, свързани с калабрийската престъпна организация „Ндрангета“. Подробностите за операцията пред  разказа италианският журналист Карло Макри. „Ндрангетата“ смени лицето си, модернизира се, действа на международна сцена, от хероин до инвестиции по половината земно кълбо. Така представя Макри престъпната организация, срещу която е нанесен удар. Операцията започва в ранните часове на деня в 12 области на Италия. Наречена е „Прераждане“. Иззети са активи за 15 милиона евро. „Според документите на италианските съдебни власти българката Живка Димитрова е свързана с Никола Бонавота. „Бонавота са много важен клон от Сан Грегорио ди Бона. Това семейство беше в центъра на един конфликт между тях и друго семейство, свързано с мафията“, разкрива Макри. Бонавота е осъден на доживотен затвор за убийството на Доменико Ди Лео, известен още като Мику Каталану, убит в Сант Онофрио през 2014 г. През май той излиза под домашен арест. „Със сигурност има контекст, който да свързва тази операция с България, но ще трябва да го разнищим четейки тази купчина листа, в която трябва да намерим правилната глава“, смята Макри. В операцията има задържани и граждани на Германия и Швейцария. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tИталиански журналист: Арестуваната българка е свързана с важна мафиотска фамилия\t\t\t"}
{"url": "https://trud.bg/%d0%b7%d0%be%d1%83-%d0%ba%d1%80%d0%b0%d0%b2%d0%b8%d1%86-%d0%bf%d0%be%d0%b7%d0%b8%d1%80%d0%b0-%d1%82%d0%be%d0%bf%d0%bb%d0%b5%d1%81-%d0%b7%d0%b0%d1%85%d0%b0%d0%bf%d0%b0%d0%bb%d0%b0-%d0%bf%d1%80%d0%b0/", "text": "Дъщерята на Лени Кравиц Зоуи провокира със снимка, на която позира топлес, прикривайки гърдите си с ръце, докато в устата си е захапала ябълка. Само за час снимката в Instagram бе харесана близо 270 000 пъти и събра най-различни коментари, повечето от които положителни. Сексапилната актриса   в новия филм за Батман, който ще излезе през 2021 година. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tЗоу Кравиц позира топлес, захапала праскова в уста (СНИМКА)\t\t\t"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bf%d0%be%d0%bb%d1%83%d1%87%d0%b8-%d0%b4%d0%be%d0%ba%d0%bb%d0%b0%d0%b4-%d0%b7%d0%b0-%d0%bc%d0%b8%d1%81%d0%b8%d0%b8%d1%82%d0%b5/", "text": "Имаме контингент в Афганистан, Босна и Херцеговина, Косово и Мали Министърът на отбраната Красимир Каракачанов получи доклад за мисиите ни зад граница. Анализ представиха полковник Красимир Горанов, национален командир на 39-я контингент в Кандахар, Афганистан, полковник Пламен Колев, национален командир на контингента в Босна и Херцеговина, подполковник Тодор Колев, национален командир на контингента в Косово и лейтенант д-р Йордан Киряков, национален командир на контингента в Мали. Те увериха, че българските военнослужещи изпълняват поставените им задачи на високо професионално ниво и дават своя принос за успеха на мисиите и операциите. „С участието си в мисии българските военнослужещи трупат опит в изпълнение на тежки и отговорни задачи в сложна среда. Те допринасят за изпълнението на съюзническите ни ангажименти по един достоен начин, което издига престижа на Българската армия сред всички наши съюзници”, заяви Каракачанов в традиционната видеоконферентна връзка с националните командири на контингентите зад граница. „Над 200 военнослужещи от въоръжените сили изпълняват с чувство на отговорност поставените задачи в 9 операции и мисии извън страната и със своите действия допринасят за утвърждаването на високия авторитет, който има нашата страна и Въоръжените сили сред коалиционните партньори в НАТО и Европейския съюз”, се посочва в съобщение на Министерството на отбраната. Днес стана ясно, че специализирано звено от психолози ще следи за сексуален и психологичен тормоз на работното място. Освен редовни проверки за психологическата годност на професионалните военнослужещи, през контрола на звеното ще преминават и кандидатите за военна служба и служба в доброволен резерв. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tКаракачанов получи доклад за мисиите ни зад граница\t\t\t"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82-%d0%bf%d0%be-%d0%ba%d0%b8%d0%b1%d0%b5%d1%80%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0/", "text": "„Държавата и бизнесът имат необходимия софтуер и хардуер, за да защити жизненоважната информация и да гарантира нейната сигурност, но не знаят как да го управляват.  Те не справят добре с това да настройват и поддържат устройствата си на добро ниво. Няма специалисти, които да боравят правилно с това оборудване“, заяви експертът по киберсигурност Борислав Сестримски пред  , цитирайки проучване по темата. Киберсигурността изисква ежедневна грижа, както и инструментите, които ни я осигуряват, категоричен е Сестримски, който коментира случая с атаката срещу НАП, при който бяха откраднати лични данни на 5 милиона българи. „Трябва да има план, който много подробно да описва, ако се случва киберинцидент, как трябва да се процедира: дали да се изключи тази система и да се включи друга резервна система. Разбира се, това е скъп вариант. Но в случай на инцидент трябва да знаят как да реагират, как да уведомят държавата, че се е случило такова произшествие, да се знае какво се очаква в определен момент да покрие държавата при такъв инцидент като информационна сигурност и преместване на ресурс. Трябва да има план“, заяви експертът. „Компаниите в България все още не правят оценка на своя кибер риск. Не е популярно това да се замислиш какво ще се случи с бизнеса ти, ако спре“, смята Сестримски. Той не обича да използва термина „бял хакер“, а обяснява, че има експерти по киберсигурност и хакери, а общото между тях е, че използват един и същ инструментариум, за да постигнат своите цели. Експертите по киберсигурност подписват редица документи с компаниите, чиито системи тестват и действат по определени правила, като разкриват слабостите на системата на собствениците, а хакерите експлоатират недъзите, които са открили в информационната система на дадена фирма. Ако едно време хакерите са изтривали информацията ви, сега я „отвличат“ и криптират, при това на вашето устройство, а след това искат солиден откуп, за да я върнат на собствениците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.19", "title": "\n\t\t\tЕксперт по киберсигурност: Държавата има софтуер за защита на информацията, но не знае как да го управлява\t\t\t"}
