{"url": "https://trud.bg/%d0%bc%d0%bd%d0%be%d0%b3%d0%be-%d1%81%d0%bd%d1%8f%d0%b3-%d0%bf%d1%80%d0%b5%d0%b4%d0%b8-%d0%ba%d0%be%d0%bb%d0%b5%d0%b4%d0%b0/", "text": "Първите съществени валежи ще бъдат от 11-и до 13-и декември  Около 25-ти декември няма да вали, но се очаква да има стара снежна покривка от валежите между 17-и и 20-и Декември ще бъде с температури с 2,3 градуса по-ниски от средните месеца. Сумата на валежите за голяма част от страната ще бъдат под установените климатични норми – т. е. месецът ще бъде по-сух от нормалното. Тази година декември ще започне с чести мъгли, слънце следобед и дневни температури между 4 и 8 градуса. Периодите със съществени валежи от сняг ще бъдат от 11 до 13 и от 17 до 20 декември. Ще паднат значителни валежни количества до 30 – 50 литра на квадратен метър, а на места главно в Родопите до 40 – 50, не са изключени и по-големи количества. От 14 до 16 декември ще бъде сухо, студено и мразовито с дневни температури сутринта от минус 15 до минус 10 и максимални отрицателни до минус 2 в традиционно най-топлите ни места – южните райони. Коледните празници се очаква да преминат без валежи, със стара снежна покривка от валежите до 20 декември и максимални температури от 2 до 6 градуса. Динамизиране със затопляне на времето ще настъпи през последните дни на месеца, когато ще се затопли. Най-ниските температури през декември са били между минус 23 и минус 28 градуса, а по Черноморието поради затоплящия ефект на морската вода, малко по-високи – до минус 20. Най-студено е било в Ихтиман минус 34 градуса, в Ботевград и в Божурище минус 32, в Трън минус 31 градуса. В София най-ниската измервана температура през декември е минус 27,5 градуса, в Плевен – минус 24, и в Пловдив – минус 21,7 градуса. От началото на новия век най-студен декември е регистриран през 2001 година, когато средните температури са с 3 до 6 градуса по-ниски от нормалните. Тогава в София само през 5 дни от месеца температурата минава над нулата, а в Русе през целия месец има снежна покривка.   Дебел сняг – дебел комат Народната метеорология включва прогнози за времето, които са основани на традиционните познания и наблюдения върху движението на небесните тела, атмосферните явления, поведението на животните, състоянието на дърветата и растенията. За декември народната метеорология гласи: Много сняг през декември обещава голямо плодородие. Ако на Игнатов ден (20 декември) времето е ясно, през април ще е суша, а ако вали сняг, април ще е дъждовен и ще бъде плодородно. Ако на Бъдни вечер 24 (декември) времето е хубаво, то през август ни чака суша, а ако на Коледа е много студено, идната година ще има богата реколта.   Градусите падат, а валежите са в бяло Началото на астрономичната зима ще настъпи на 21 декември в 12,44 часа Декември е първият зимен месец. Температурите продължават да се понижават, а валежите често са от сняг. Продължителността на деня намалява и 21 декември е най-късият ден през годината – 9 часа и 2 минути. Началото на астрономичната зима ще настъпи на 21 декември в 12,44 часа. Средно през повече от половината дни времето през декември се определя от антициклон. Обикновено при такива обстановки в планинските райони е предимно слънчево и сравнително топло, а в ниските места – мъгливо и по-студено. Често се случва температурите в планините да са по-високи отколкото в равнините. Явлението при което температурата се повишава с увеличение на надморската височина се нарича – температурна инверсия.", "date": "2019.12.02", "title": " Много сняг преди Коледа"}
{"url": "https://trud.bg/%d0%b4%d0%b6%d0%be%d1%88%d1%83%d0%b0-%d0%bf%d1%80%d0%b5%d0%b1%d0%b8%d0%bb-%d1%81%d0%bf%d0%b0%d1%80%d0%b8%d0%bd%d0%b3%d0%b8%d1%82%d0%b5/", "text": "Антъни Джошуа е отказал повечето си спаринги преди реванша за титлите в тежка категория с Анди Руис. Тръгнаха слухове, че британецът е получил тежки удари по време на подготовката си, подобно на непотвърдените информации преди първия мач, когато Руис сензационно спечели.  „Просна няколко момчета, а други като видяха в каква форма е, направо си тръгнаха – заяви американецът Тимъти Мотен, който е основният спаринг на Джошуа. – Не съм виждал друг боксьор да удря така.“  Самият Антъни пък разкри, че получавал съвети за диетата си от бившия шампион Владимир Кличко. „Може би някои казват, че фигурата ми изглеждала различно“, призна Джошуа.", "date": "2019.12.02", "title": " Джошуа пребил спарингите"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d0%bf%d0%be%d1%81%d1%82%d0%b8%d0%b3%d0%bd%d0%b0-%d1%81%d0%b5-%d1%81%d1%8a%d1%89%d0%b5%d1%81%d1%82%d0%b2%d0%b5%d0%bd-%d0%bd%d0%b0%d0%bf%d1%80/", "text": "След 12 години мониторинг България постигна задоволителни и отчетливи резултати. Постигнатите резултати са стабилни, а процесът на реформа е необратим. Прокуратурата осъзнава, че усилията трябва да продължат. Поредна стъпка в тази посока е приемането на постановлението от МС за национален механизъм за борбата с корупцията. Този механизъм следва да осигури запазването на напредъка. Това каза бъдещият главен прокурор Иван Гешев, цитиран от  , на конференция в Европейския парламент, посветена на механизма за сътрудничество и проверка на България, организирана от евродепутата Емил Радев. В периода от 2012 до сега се постигна съществен напредък в съдебната ни система. Положени бяха значителни усилия в борбата с организираната престъпност. Създаде се цялостна система за борба с корупцията по високите етажи на властта. Бяха повдигнати обвинения на лица от политически и икономически кръгове със сериозни възможности. Видим е напредъкът е последните 2 години. За около 3 млрд. лева са предявени искове за замразяване на имущество. Иззето е имущество за над 2 млрд. лева. Прекратена беше и дейността на множество фабрики за цигари – прекратихме престъпна дейност за 700 млн. лв. Намалихме и с 50 % телефонните измами – чувствителна тема за обществото ни. България е постигнала трайни и устойчиви резултати. Постигнатото до момента е в резултат на решимостта на държавата ни, каза още Иван Гешев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Иван Гешев: Постигна се съществен напредък в съдебната ни система"}
{"url": "https://trud.bg/%d0%bf%d0%b0%d1%80%d0%b8%d0%b6-2024-%d0%bf%d1%80%d0%b0%d1%89%d0%b0-%d1%81%d1%8a%d1%80%d1%84%d0%b0-%d0%b2-%d1%82%d0%b8%d1%85%d0%b8%d1%8f-%d0%be%d0%ba%d0%b5%d0%b0%d0%bd/", "text": "Олимпийските игри през 2024-а може да станат първите, чиито състезания се провеждат на различни континенти. Домакин е Париж, но организаторите обмислят да преместят надпреварата в сърфа в Тихия океан. Сред вариантите е остров Таити, който е част от Френска Полинезия и се води отвъдморски департамент на европейската държава. Тропическият рай ще се конкурира с разположените на Атлантическия океан Бретан и Биариц, които също се опитват да си осигурят домакинството. Президентът на МОК Томас Бах няма нищо против „разхвърлянето“ на игрите на различни места.  „Решението е работа на организационния комитет – заяви германецът. – И все е добре да има физическа близост между обектите, за да могат всички да усетят специфичната атмосфера на игрите.“", "date": "2019.12.02", "title": " Париж 2024 праща сърфа в Тихия океан?"}
{"url": "https://trud.bg/%d1%82%d0%be%d0%bf-%d0%b8%d1%81%d1%82%d0%be%d1%80%d0%b8%d1%86%d0%b8-%d0%b2-%d0%bc%d0%be%d0%bd%d1%82%d0%b0%d0%bd%d0%b0-%d0%bf%d0%be-%d1%81%d0%bb%d1%83%d1%87%d0%b0%d0%b9-%d0%b3%d0%be%d0%b4%d0%b8%d1%88/", "text": "Светила на историческата наука гостуваха днес в Монтна послучай 128-та годишнина от обявяването на градски статут на селището. В галерията „Кирил Петров“ бяха представени книгите „Душесловие на Историята“ от акад. Георги Марков, „Бисмарк – източният въпрос и Българското освобождение 1856-1878“ – от акад. Константин Косев, и сборникът „Извори за кръстоносните походи от 1443-1444 г. в българските земи“ – от акад. Васил Гюзелев. Тримата академици отговориха на въпроси на публиката за изданията. На срещата поетесата Надя Попова представи стихосбирката си „Всичко се сбъдна“. В залата на Регионалния исторически музей в града  доц. Калин Стоев представя биография на римския император Максимин Тракиеца. Във форума участват проф. Александър Костов от Института за балканистика и Борислав Павлов – от Издателската къща „Тендрил“. Събитието е организирано от общината и БАН. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Топ историци в Монтана по случай годишнина на града"}
{"url": "https://trud.bg/%d0%b0%d0%bd%d0%b3%d0%b5%d0%bb-%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%b5%d1%81-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%bf%d1%80%d0%b5%d1%81%d1%82%d0%b0%d0%bd%d0%b5/", "text": "Крайно време е да бъде сложен край на механизма за сътрудничество и проверка Заместник-председателят на ВМРО и български представител в Европейския парламент Ангел Джамбазки взе участие в конференция, организирана от колегата му от ГЕРБ Емил Радев, посветена на 12 години от прилагането на механизма за сътрудничество и проверка над България. Заедно с вицепрезидента Илияна Йотова, главния прокурор Сотир Цацаров, неговия заместник и бъдещ главен прокурор на Република България Иван Гешев, председателя на Висшия административен съд, Георги Чолаков, както и Боян Магдалинчев, член на Висшия съдебен съвет, българските представители в ЕП, Радев (ЕНП/ГЕРБ), Джамбазки (ЕКР/ВМРО) и Кючюк (Обнови Европа/ДПС) се обединиха около темата, че този механизъм е дискриминационен и трябва да бъде прекратен. Ангел Джамбазки изтъкна, че не е съгласен със съществуването на какъвто и да е било механизъм за контрол на държавите членки. Немислимо е да се дава толкова власт на европейските институции да оказват контрол и натиск върху суверенни правителства, избрани демократично в националните държави. Той даде за пример случаите със започнатите наказателни процедури по член 7 от Договора за функциониране на ЕС срещу Полша и Унгария, които са ясен пример, че подобни механизми имат за цел да накажат инакомислещите. Джамбазки подчерта, че вътрешният ред и сигурност на никоя държава членка не би следвало да бъде контролиран от европейска институция, чиито представители не се избират демократично от гражданите на ЕС, а се назначават.", "date": "2019.12.02", "title": " Ангел Джамбазки: ЕС трябва да престане да създава разделение между Изтока и Запада и да насърчава Европа на две скорости"}
{"url": "https://trud.bg/%d0%b5%d0%b2%d1%80%d0%be%d0%bf%d0%b0-%d0%be%d1%82%d1%80%d1%8f%d0%b7%d0%b0-%d0%b7%d0%b5%d0%bb%d0%b5%d0%bd%d0%b8%d1%82%d0%b5-%d0%b7%d0%b0-%d0%ba%d1%80%d0%b5%d1%81%d0%bd%d0%b0/", "text": "Радан Кънев от „Демократична България“ не присъства на заседанието Всички български евродепутати в залата се обединиха в защита на аутобана Комисията по петициите в Европейския парламент затвори петицията на „зелените“ срещу изграждането на автомагистрала „Струма“ в района на Кресненското дефиле. В залата всички присъстващи български евродепутати се обединиха в защита на аутобана. А Радан Кънев от „Демократична България“, който придвижи петицията в ЕП и я защитаваше дори не присъства на заседанието – вместо него там бяха трима природозащитници, които се представиха като коалиция „Да спасим Кресненското дефиле“. Дебатът за петицията започна малко след 17:10 българско време. Първо бе дадена думата на вносителите на петицията – Димитър Василев – Велин и Десислава Стоянова. Двамата опитаха да заблудят членовете на Комисията по петициите как магистрала през пролома ще унищожи природата в него. Именно с това твърдение „еколозите“ повече от 10 години спираха изграждането на участъка от магистралата край Кресна. Но твърденията на „природозащитниците“ бяха оборени. Думата взе Аурелио Сесилио от Генералната дирекция „Регионална и градска политика“ в ЕК. Той разясни, че Европейската комисия е в непрестанна комуникация с българските власти относно АМ „Струма“ и до 15 януари трябва да се реши какво еврофинансиране ще отпусне Брюксел за аутобана в района на дефилето. Впоследствие един след друг се изказаха българските евродепутати Андрей Новаков, Ангел Джамбазки, Илхан Кючук Андрей Слабаков, Емил Радев, Александър Йорданов. Те опровергаха „зелените“ и настояха петицията да бъде затворена и ЕП повече да не се занимава с този казус. „От 2010 до 2019 година в съществуващия пътен участък през пролома при 531 тежки катастрофи живота си са изгубили 235 души – по 27 на година, по двама на месец“, обяви Андрей Новаков и настоя, че АМ „Струма“ трябва да бъде довършена. Той бе подкрепен от колегите си. „Никога не трябва да забравяме, че човекът е част от биоразнообразието. В тези 15 километра през пролома в момента най-застрашеният вид са хората – те умират там“, каза Андрей Слабаков. „За последните години са обсъдени над 20 варианта на магистралата край Кресна и този, който дискутираме, е най-екологично щадящият“, потвърди Ангел Джамбазки. Емил Радев, Илхан Кючук и Александър Йорданов подкрепиха колегите си. Това направиха и почти всички евродепутати от Комисията по петициите. Затова председателката на Комисията Долорес Монсерат заяви, че очевидно има мнозинство и без да подлага казуса на гласуване затвори подписката. Така случаят за ЕП е приключен и остава българските власти и Европейската комисия да постигнат съгласие за финансирането от Брюксел. Изказванията Ето какво казаха вносителите представителите на „зелените“ и българските евродепутати по време на дебата в Комисията по петициите: Андрей Новаков, ГЕРБ/ЕНП: След редица протести на еколози плановете за изграждане на магистралата бяха направни спрямо всички европейски изисквания. Трази магистрала трябва да я има. Защото от 2010 до 2019 година даннните са следните при 531 тежки ПТП-та 235 души са загинали. По 27 на година, по двама на месец. Не знам какво още трябва да стане, за да се построи магистралата. Основното искане на зелените е да няма магистрала в дефилето. Призовавам петицията да бъде затворена. Ангел Джамбазки, ВМРО/ЕКР: Тази петиция трябва да бъде еднозначно затворена. Тя се използва за политически натиск в България и за натиск върху ЕК. Този път е от българския национален интерес, както и европейски. По него пътуват стотици хиляди европейски граждани. Тези хора минават през това дефиле – стават задръствания, катастрофи. А на проекта се пречи, защото крайният срок е 2024 г. Прави се всичко възможно проектът да бъде спрян, за да не бъде финансиран от ЕК. Всички административни, правни и съдебни процедури в България са спазени и категорично е доказано, че проектът не нарушава българските и европейските закни. Направени са 20 варианта за 20 години и това е проектът, който най-много щади природата. В самата петиция има много неверни неща – хората, които са ги писали, не са заблудени, а са искали да ни излъжат. Андрей Слабаков ВМРО/ЕКР: Има едно писмо, аз съм го представил – то е в защита на проекта и е подписано от 17 екоорганизации в България. Те искат да се построи „Струма“. Не знам зад петицията колко организации има. Никога не трябва да забравяме, че човекът е част от биоразнообразието. В тези 15 километра са застрашени хората. Няма друго такова място в ЕС, където да стават толкова катастрофи. Идеята на „еколозите“ да се изкара горе на платото цялата магистрала е турбонеекологична – ще се влезе в поне в 12-14% от Натура 2000.   След затварянето на петицията Слабаков написа във фейсбук:  Само преди минути успяхме да спрем петицията на отровнозелените срещу изграждането на магистрала „Струма“! Петиция, която щеше да коства на всяко българско семейство близо по 2000 лв. Благодаря на всички български евродепутати, които подкрепиха националния интерес! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Европа отряза „зелените“ за Кресна\t"}
{"url": "https://trud.bg/%d0%b7%d0%b0%d1%80%d0%b0%d0%b4%d0%b8-%d1%84%d0%bb%d0%b0%d0%bd%d0%b5%d0%bb%d0%ba%d0%b0-%d0%b3%d0%bb%d0%be%d0%b1%d0%b8%d1%85%d0%b0-%d1%88%d0%b0%d0%bc%d0%bf%d0%b8%d0%be%d0%bd-%d0%bf%d0%be-%d0%b1%d0%be/", "text": "Олимпийският шампион в свободна борба Абдулрашид Садулаев бе глобен с $5000 заради… фланелка, с която се качи на почетната стълбичка, за да получи титлата си на световното в Казахстан през септември. На тенистката обаче бе ликът на имам Шамил, севернокавказки религиозен деятел от 19-и век. Садулаев получи и 4-месечна дисквалификация, която изтича на 21 януари. Регламентът на Международната федерация забранява облеклото на спортистите да съдържа изображения на политически и религиозни лидери. Същевременно японската звезда Каори Ичо се прости с мечтата си да преследва пета олимпийска титла в Токио. Тя се надяваше на място в кат. до 57 кг, но то бе заето от Рисако Кавай, златна медалистка от Рио 2016 и настояща №1 в света от Нур-Султан 2019. А 35-годишната легенда се отказа да сменя категорията.", "date": "2019.12.02", "title": " Заради фланелка глобиха  шампион по борба с $5000"}
{"url": "https://trud.bg/%d1%80%d0%b0%d0%b7%d0%bc%d0%b8%d0%bd%d0%b0%d0%b2%d0%b0%d0%bd%d0%b5-%d0%b2%d1%8a%d0%b2-%d0%b2%d0%b5%d1%80%d1%81%d0%b8%d0%b8%d1%82%d0%b5-%d0%b7%d0%b0-%d0%b1%d0%be%d1%8f-%d0%b2-%d0%bd%d0%b0/", "text": "Две коренно различни версии разглежда МВР-София около скандала на мача „Локомотив“ (София) – „Хебър“ (Пазарджик). Срещата от втория ешелон бе белязана от грозни сцени в ложата на стадиона в кв. „Надежда“. При спречкването пострада братът на собственика на гостите Иван Папазов – Красимир. За 24 часа бяха задържани изпълнителният директор на „железничарите“ Бойчо Величков и неговият син Кристиян Величков. Според свидетели на инцидента двамата са станали изкупителни жертви, тъй като са били единствените представители на „Локомотив“ при създалото се напрежение между феновете на „червено-черните“ и шефовете на „Хебър“. Председателят на фен-клуба на „железничарите“ Румен Първанов също призна, че Бойчо Величков, легенда на „Локомотив“, и неговият син, са обвинени неоснователно.  „ При създалата се ситуация се намеси синът на Бойчо Величков – Кристиян, който се опита да разтърве двете страни – обясни Първанов в Актуално студио „Дерби“. – Той обаче бе грозно псуван и ударен. В този момент Бойчо Величков скочи да си защити сина, всеки на тази земя ще защити детето си, нормално е. В ложите на стадиона не е имало побой на хората от Пазарджик. Единственият ударен беше синът на Бойчо Величков.“  По време на скандала собственикът на клуба Иван Василев е бил в чужбина. Босът на „Локомотив“ се прибра по спешност в София. Най-късно в сряда ще има спешен Управителен съвет, на който ще се коментират най-горещите теми.", "date": "2019.12.02", "title": " Разминаване във версиите за боя в „Надежда“"}
{"url": "https://trud.bg/%d0%b4%d0%b2%d1%83%d1%81%d0%b5%d0%b4%d0%bc%d0%b8%d1%87%d0%bd%d0%b0-%d0%b4%d0%b8%d0%b5%d1%82%d0%b0-%d0%be%d0%b1%d0%b5%d1%89%d0%b0/", "text": "Празниците наближават, а с тях и коледното офис парти с колегите. Ако искате да се чувствате и изглеждате по-уверени, сега е моментът да се подложите на тази кратка, но ефикасна 2-седмична диета, която обещава да ви отърве от 3 килограма. За разлика от други строги и краткосрочни диети, при тази приемате около 1400 калории на ден и не изключвате нито една от хранителните групи. Всички рецепти, подбрани в менюто, представляват здравословни алтернативи на едни от най-предпочитаните храни. Диетата е с 3 основни ястия на ден, а за по-гладните има и 2 междинни (които ще откриете в края на менюто). Ако не разполагате с продуктите за приготвянето на някое ястие, просто изберете друго от друг ден. Ден 1 Закуска:  1 рохко яйце върху филия пълнозърнест хляб (без масло) с 2 (гриловани) домата. Обяд:  Салата със зеленолистни, чушки, краставици, червен лук, чери домати, пилешки гърди, овкусена с 2 с.л. балсамико. Вечеря:  Вегетарианско чили, направено от боб, чушки, гъби, моркови, домати и 100 гр. кафяв ориз.   Ден 2 Закуска:  Овесена каша – 50гр овесени ядки и 180мл нискомаслено мляко – овкусена с мед и с добавка 1 круша. Обяд:  Паста със скариди, доматен сос с вкус на босилек, 1 шепа спанак и 2 с.л. пармезан. Вечеря:  Малка печена свинска пържола с гарнитура печени на фурна червени чушки, карфиол и тиква.   Ден 3 Закуска:  2 палачинки, направени от 1 яйце, 25гр пълнозърнесто брашно и нискомаслено мляко, приготвени в тиган без мазнина, гарнирани с нискомаслен йогурт и шепа горски плодове. Обяд:  „Дюнер“ от хляб лаваш с риба тон, 1 с.л. нискомаслена майонеза, айсберг/маруля, домати и за десерт 1 ябълка или чаша ябълков сок. Вечеря:  Запечена във фолио риба треска с моцарела и босилек, с гарнитура домати, малко кашкавал за поръсване и задушени зеленчуци.   Ден 4 Закуска:  Смути с нискомаслено мляко, горски плодове и 25гр ядки по избор. Обяд:  1 порция леща на яхния с пълнозърнесто хлебче и половин кофичка кисело мляко. Вечеря:  Риба тон нарязана на ситно за шишче с жълта и червена чушка, запечена на фурна и поднесена със задушени броколи или зелен фасул. Ден 5 Закуска:  1 пълнозърнеста филия хляб с печен боб (без добавени захар и сол), а за десерт – ябълка. Обяд:  Сет суши с авокадо, краставица и рачешко месо (3-4 бр), японска мисо супа и 2 резена ананас. Вечеря:  Мароканско лимонен пиле, приготвено от пилешки гърди, запечени във фолио със зелени маслини, чесън, лимон и малко зехтин, поднесено с печени зеленчуци.   Ден 6 Закуска:  Овесена каша от 50гр овесени ядки, нискомаслено мляко, 1 настъргана ябълка, бадеми и горски плодове. Обяд:  Сандвич със скариди, приготвен от 2 филии пълнозърнест хляб, нискомаслен йогурт, домат и маруля/айсберг. За десерт – 1 банан. Вечеря:  Свинска пържола, залята с 1 с.л. мед, сервирана с броколи соте и зелен фасул.   Ден 7 Закуска:  2 пълнозърнести мъфина с 1 с.л. домашно сладко. Обяд:  Зеленчукова супа с пълнозърнест сандвич със сьомга. Вечеря:  Печено агнешко, поднесено със задушени броколи, грах и моркови.   Ден 8 Закуска:  Пикантни бъркани яйца с кайенски пипер върху пълнозърнест тост. Обяд:  Готов сандвич или „дюнер“ до 400 калории. Вечеря:  Печена сьомга, сервирана със задушени аспержи, спанак и броколи.   Ден 9 Закуска:  Бананово смути с нискомаслено мляко и 4 бразилски ореха. Обяд:  Зеленчукова супа с пълнозърнесто хлебче, а за десерт грозде или ябълка. Вечеря:  Печено пиле със сладък картоф, карфион и броколи със зехтин. Ден 10 Закуска:  Купичка нискомаслен йогурт с банан и шепа бадеми Обяд:  Печен боб върху пълнозърнест тост Вечеря:  Пикантна риба треска, запечена с лимонов сок и 15гр чоризо, поднесена с печени чушки, домати и карфиол.   Ден 11 Закуска:  Омлет от 2 яйца, смесени с червена чушка и шепа спанак. Обяд:  Ястие от леща, нахут и боб, приготвено с кимион, кориандър и доматено пюре, върху печен сладък картоф. Вечеря:  Скариди с къри, сготвени в уок тиган с малко джинджифил, лук, къри, чушка, манго и кокосово мляко, с гарнитура 60гр кафяв ориз басмати.   Ден 12 Закуска:  1 рохко яйце с авокадо върху пълнозърнест тост. Обяд:  1 печен картоф със зеленчуци и фета сирене. Вечеря:  Пилешки гърди с червен лук, чесън, жълта чушка, гъби и соев сос.   Ден 13 Закуска:  2 пълнозърнести тоста с домашно сладко и 1 круша. Обяд:  75 гр басмати ориз с яйце, лук, замразен грах и соев сос, приготвен на тиган. Вечеря:  300гр телешка пържола с лук, 2 моркова, брюда и 500 мл бульон, приготвено на бавен огън или в касерола.   Ден 14 Закуска:  2 сварени яйца с аспержи. Обяд:  Пикантна яхния от леща с пълнозърнеста питка. Вечеря:  Овчарски пай.   Опции за снакове (междинни хранения):", "date": "2019.12.02", "title": " Двуседмична диета обещава отслабване с 3 кг\t"}
{"url": "https://trud.bg/%d0%b3%d0%b5%d1%88%d0%b5%d0%b2-%d0%b8-%d0%ba%d1%8c%d0%be%d0%b2%d0%b5%d1%88%d0%b8-%d1%81%d0%b0-%d0%bb%d0%b5%d0%ba%d1%82%d0%be%d1%80%d0%b8-%d0%bd%d0%b0-%d0%bf%d1%80%d0%b0%d0%b2%d0%be%d1%81%d1%8a%d0%b4/", "text": "Главният прокурор Сотир Цацаров предлага по-силен парламентарен контрол за КПКОНПИ Брюксел пише обща стратегия срещу престъпността Зам.-главният прокурор Иван Гешев, който бе избран за главен прокурор и европейският главен прокурор Лаура Кьовеши са сред основните лектори във висш форум в Брюксел, посветен на изготвянето на европейска стратегия за борба срещу корупцията и организираната престъпност. Конференцията ще се състои в Европейския парламент и в нея ще вземат участие професори по криминология, шефове от звена „Антимафия“, Европол и Интерпол от редица страни-членки, съобщи евродепутатът и зам.-председателят на комисията по граждански свободи, правосъдие и вътрешни работи (комисията LIBE, б.р.) Емил Радев. „Корупция има в целия Европейски съюз. Справянето с този проблем изисква да се вземат сериозни мерки на общоевропейско ниво. Затова предложих въпросът да бъде обсъден в по-широк формат и инициирах в ресорната комисия изслушване „Към обща стратегия на ЕС за борбата с корупцията и организираната престъпност – укрепване на инструментите и засилване на сътрудничеството“, заяви още Радев. Дискусията е само ден след провеждането на конференция в ЕП, посветена на необходимостта на отпадането на Механизма за сътрудничество и проверка за България в Брюксел. В нея взеха участие главният прокурор Сотир Цацаров, зам.-главният прокурор Иван Гешев и др. „Изпълнили сме поетите ангажименти към ЕС, този механизъм е изчерпал своята полезност“, заяви по този повод Гешев. На въпрос към главният прокурор Сотир Цацаров какви промени по негово мнение са необходими за подобряване работата на Комисията за противодействие на корупцията и за отнемане на незаконно придобитото имущество (КПКОНПИ), той посочи, че е необходимо прецизиране на кръга лица от т.нар. „висши публични длъжности“ и по-ясни указания за попълване на декларациите. „Необходим и засилване на парламентарния контрол върху КПКОНПИ. Тази комисия основно се отчита пред Комисията за контрол на СРС. Струва ми се, че тя трябва да се отчита и пред Комисията по вътрешна сигурност и пред Комисията по противодействие на корупцията и парламентарна етика – тази, която всъщност е водеща при процедурата по избор на председател“, отбеляза Цацаров. Припомняме, че изслушването му за поста е утре от 9,00 часа в Народното събрание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Гешев и Кьовеши са лектори на правосъден форум за ЕС"}
{"url": "https://trud.bg/%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%82%d0%b5-%d1%85%d0%b0%d0%b7%d0%b0%d1%80%d1%82%d0%bd%d0%b8-%d0%b1%d0%be%d1%81%d0%be%d0%b2%d0%b5-%d0%b2-%d0%b1%d1%8a%d0%bb%d0%b3%d0%b0%d1%80/", "text": "Десетки онлайн медии в Италия гръмнаха със скандала Efbet, който вече от повече от месец тресе няколко държави, съобщи   След като по темата вече писаха цял куп издания в България, Великобритания, Гърция и Малта, сега хазартната компания се превърна в любопитна тема и за публиката в Италия. Поводът е, че „Цеките“ вече имат лиценз за хазартна дейност и за Ботуша, но това видимо от публикациите, по-скоро притеснява италианците. Сайтовете   и   публикуваха материал със снимка на бившия вече президент на БФС Борислав Михайлов и Боян Найденов, един от собствениците на „Efbet”, напомняйки, че български футболни фенове са предизвикали демонстрации на гнусен расизъм, песнопения на маймуни и платени футболни хулигани, които очевидно бяха на стадиона само за да развалят футболната игра. Италианските медии напомнят всички глоби за последните 10-15 години, наложени от УЕФА на българската федерация и български футболни отбори. Медиите се спират също така и на темата с оставката на Боби Михайлов и последвалите проверки на ДАНС. Ето какво пишат колегите от Италия: „Оставката на Борислав Михайлов обаче беше само върхът на айсберга. След расистките обиди срещу футболистите на британския национален отбор скандалът се разрасна. Дълго време в България съществува връзка между футбола и организираната престъпност. Доста често ултрасите действат под натиска, наложен от външни влиятелни сили. Има много случаи, в които футболното хулиганство е използвано специално за отприщване и предизвикване на хаос по време на мачове. И това може да е така. Подозирайки фонов сценарий, специалните сили също разследват спонсорите. Това доведе до поредица от събития, които е малко вероятно да бъдат просто случайни“, пише  . Специалните служби в България са започнали проверка на възможността едни от най-големите босове в хазарта в страната – Стефан Найденов, да стои зад инцидента, пише  . „Въпреки мрежата от информатори на УЕФА в цяла Европа, работещи по решаване на проблема с определянето на мачове, серията спортни манипулации изглежда е организирана доста добре и тя е направена от синовете на българския хазартен бос. Найденов е обвиняван не само в различни прояви на спортна корупция, но странични източници също съобщават, че за Стефан Найденов работи Марио Коструков, човекът, който доскоро наблюдаваше корупцията към БФС. Заедно със синовете си Боян Найденов и Цветомир Найденов, Стефан Найденов, ръководи една от най-големите компании за хазартни игри в Източна Европа – Efbet. Търговската марка е собственост на „Brobet LTD“ и е сред основните спонсори на футбола в България. Съвсем наскоро компанията “Efbet” е замесена в огромен скандал, който разкри чудовищен брой нарушения на Закона за хазарта в България, както и на Закона за ограничаване на плащанията в брой (ЗЗЛД), който се извършва систематично от собствениците на Efbet“, разкрива още torinoggi.it. „След дълго разследване на Efbet и неговите собственици, агенти от Държавната агенция за национална сигурност (ДАНС) щурмуваха централата на Efbet на 4 октомври. Българските медии публикуваха много информация по темата, свързвайки семейство Найденов с корупция, пране на пари и други финансови престъпления. Освен това по неофициална информация от службите, имената на собствениците на букмейкъра бяха свързани и с хора, които са част от организираната престъпност и корупция не само в България, но и в други европейски страни. И все пак сагата за Efbet не свършва до тук. Подобни разследвания срещу компанията Brobet, която е собственик на марката Efbet, започнаха също така и в Гърция, Румъния и Великобритания. И докато информацията от малтийската полиция подчертава, че българите са свързани с италианската мафия в Сицилия и Милано, някои британски и гръцки журналисти твърдят, че Стефан Найденов и синовете му са били част от корупционни схеми, финансови измами и укриване на данъци на територията на Гърция. Италианските медии изтъкват, че хазартният бос Стефан Найденов е бил част от комунистическите тайни служби в страната си. Той е работел под псевдонима „Николов” и е бил вербуван от служителя на Държавна сигурност Кр. Кръстев още през 1980 г. – факти, излезли преди това и в други медии от Великобритания и Гърция.", "date": "2019.12.02", "title": " Най-големите хазартни босове в България са свързани с расистките скандали и пране на пари"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d1%81%d0%bb%d0%b0%d0%b1%d0%b0%d0%ba%d0%be%d0%b2-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%be%d1%82-%d0%b2%d0%bc%d1%80%d0%be-%d0%b8/", "text": "В първите два месеца работа на новия Европейски парламент представителят на България и ВМРО в групата на Европейски консерватори и реформисти – Андрей Слабаков, се отличава с точните си изказвания в пленарната зала.  Последната му изява беше в четвъртък, по време на дебат в ЕП с депутати от групите на „Зелените“, „Обнови Европа“ и „Прогресивния алианс на социалистите и демократите“. Те призоваха за по-специална законова закрила на защитниците на природата. Слабаков се противопостави на идеята някои хора от европейското общество да имат по-големи привилегии от останалите. „Труд“ използва случая да го попита за работата му в ЕП, за категоричното му противопоставяне на петицията, внесена от български „зелени“ срещу изграждането на АМ „Струма“ в района на Кресна, и за очакванията му относно посоката, в която ще се развива ЕС. – Г-н Слабаков, в четвъртък в пленарната зала на Европейския парламент направихте поредното си остро изказване. Какво провокира Вашата реакция?  – Изказването ми бе провокирано от факта, че определени групи от хора в нашето общество биха искали да имат привилегии. Не мога да разбера, защо убийството на екоактивист трябва да се различава от убийството на продавач в магазин. Всички хора в Европейския съюз би трябвало да са равни пред Бога и пред закона. Според мен екоактивистите са хора с определена позиция. Това с нищо не ги прави по-различни от останалите хора, които вероятно имат позиции по различни въпроси. Не е възможно убийствата да бъдат формулирани като обществено „значими“ и „маловажни“. В крайна сметка убийството е убийство и този, който го е извършил, трябва да носи наказателна отговорност. – Говорихте и за „зелен рекет“ и саботажи на европроекти за милиарди. Визирахте само българските „зелени“ неправителствени организации (НПО) или виждате такава порочна практика и в други страни-членки на Европейския съюз?  – За съжаление това не е само български феномен – случва се в цяла Европа. По-големият проблем е, че огромната част от европроектите, за които „зелените“ неправителствени организации получават пари, имат само теоретична връзка с екологията и са абсолютно безсмислени. Тяхната единствена цел е усвояване на средства от европейските екофондове. Ситуацията ми напомня за прекрасния филм на Едуард Захариев „Преброяване на дивите зайци“. Може би е време да го покажем на Европейския парламент. – В изказването си изразихте учудване, че зелените партии подкрепят такива „странни организации“, които вредят на тяхната кауза. Може ли да кажете каква е разликата между „екологичните“ НПО и политическите формации?  – Зелените партии в Европейския съюз по неизвестни за мен причини предпочитат да работят с най-компрометираните екологични организации. У нас „екологичните“ НПО разчитат на желанието на българския народ да има природа в България. Но не всеки „зелен“ е „зелен“. Някои от тях са доста презрели. Те могат да бъдат наречени „зелени“, само защото цветът на парите, които взимат, е зелен. Не става дума само за долари. Някои от по-едрите български и европейски банкноти също са зелени. Всички ние сме „за“ да има природа в България, но сме против облагодетелстването на определени индивиди, за сметка не само на екологията, но и на българския народ. Ние имаме достатъчно много „екологични“ НПО-та, които са нормални и се борят не само в интерес на природата, но и в интерес на хората. Аз обичам българската природа, но, много моля, никога да не забравяме, че човекът също е част от биоразнообразието.  – В понеделник (днес – б. а.) в Комисията по петициите в Европейския парламент ще бъде гласувана петиция срещу изграждането на магистрала „Струма“ в района на Кресненското дефиле. Зад подписката са „зелени“ НПО, а тя е придвижена в ЕП от евродепутата Радан Кънев. Разбирам, че няма да подкрепите петицията. Защо?  – Петицията няма никаква връзка с екологията. Тя очевидно е в угода на тясно партийни интереси. Видовете, които са застрашени според автора на петицията, имат изключително ограничено местообитание. Цитирам: „Преходите при шипоопашатите костенурки са много къси. За кратки отрязъци от време – от 1 до 4.5 часа изминават от 2 до 12 метра. За периоди от 1 година изминават от 15 до 150 метра, най-често от 60 до 100 метра“. Нали си давате сметка, че тези животни нямат намерение да се местят с километри. Авторите на петицията може да са виждали костенурка, но очевидно не знаят нищо за нея. Но категорично най-застрашеният вид в района на Кресненското дефиле е човекът. За последните години в този опасен пътен участък при катастрофи са загинали 50 души, а над 230 са ранените – част от тях са осакатени за цял живот. Аз съм в Европейския парламент, за да защитя интересите на България, а в интерес на България е магистрала „Струма“ да бъде завършена, тъй като е част от Паневропейския транспортен коридор номер 4, който свързва Германия с Гърция. Ако това не се случи, всяко българско семейство, без значение дали са ай ти специалисти, пенсионери или безработни, ще трябва да даде по около 2 000 лева. Защото държавата ни, тоест ние, нейните граждани, ще трябва да върнем цялото финансиране за магистрала „Струма“, включително и за вече изградените участъци. Нека имаме предвид, че настоящият проект в района на Кресненското дефиле е най-екологично щадящият от всички предложени до сега. – Радан Кънев обясни ли на Вас и останалите евродепутати от България защо придвижва петицията, което у нас бе определена като национално предателство?  – Според мен единствената причина за неговите действия е, че някои „екологични“ НПО-та са част от „Демократична България“. Лично аз не мога да разбера хора, които се занимават само и единствено със своите партийни дела. Мисля, че интересите на България са нещо значително по-важно. Но това е негов избор. – Как си обяснявате тази странна ситуация – български евродепутат да действа по този начин срещу страната си?  – Българският евродепутат би трябвало да се интересува първо от България, после от Европейския съюз и ако остане време – от своите партийни интереси. Мисля, че за това са ни избрали и заради това сме изпратени тук – за да защитаваме интересите на нашата родина. Който мисли по различен начин, е добре да приеме чуждо поданство. – Може ли да прогнозирате дали петицията ще бъде подкрепена в Комисията по петициите и какъв сигнал ще е това за България и „зелените“ НПО?  – Не вярвам, че тази петиция ще остане отворена. За да обясня на българите какво означава това – ако е отворена, ще е против България. Ако я затворим, нещо в което съм убеден, това ще бъде в интерес не само на всички българи, но и в интерес на Европейския съюз. – Миналата седмица Европейският парламент гласува декларация за извънредно климатично положение. Доколко е оправдано това?  – Проблемите с екологията не са от вчера. Ако говорим за думата спешност, тя е най-малко в последните 30 години. Лошото е, че не се взимат никакви мерки. Оставаме на ниво говорене, а трябва да се направи нещо конкретно. Аз имам идеи по този въпрос, които съм предложил в Комисията по екология. Искрено се надявам да бъдат приети. Обезлесяването на Европа е факт, който не е по-маловажен от проблемите с Амазония. За последните 100 години Европа е загубила почти 3/4 от своите гори и е време да се направи нещо конкретно по въпроса. Работя за това и имам поддръжката на достатъчно политически групи, за да стане факт. – През ноември имахте среща с пчеларски асоциации от България и Италия. Това начало на Ваша кампания в ЕП в защита на сектора ли е и какви са идеите Ви за решаване на проблемите там? Откъде имате вече подкрепа?  – Много се радвам, че успях да организирам събитие, може би за първи път в Европейския парламент, на което присъстваха двама комисари и един министър на земеделието. С моя колега Пиетро Фиоки от Италия строго ще следим техните обещания да бъдат спазени, тъй като и двамата сме в Комисията по екология. Проблемите с пчелите се превърнаха от европейски в световни. Това не е проблем само на земеделието, а засяга и екологията. Доволен съм, че комисарите Мария Габриел и Януш Войчеховски са на моя страна и обещаха да направят всичко възможно пчеларите да получат и екосубсидии. За някои хора може би изглежда странно, че се занимавам толкова много с проблемите на пчеларството, но истината е, че ако няма пчели, до 1-2 години няма да има даже домати и краставици. Това не засяга само тях, а всички хора на планетата. Както е казал Морис Метерлинк, белгийският нобелов лауреат, в книгата си „Животът на пчелите“ от 1901 г. – „Ако пчелите изчезнат, на човечеството му остават още 4 години“. – Новата Еврокомисия встъпи в длъжност. Какви са очакванията Ви – дали ЕС ще започне да се занимава по-сериозно с проблемите на своите граждани или ще продължава да се говори основно за глобални заплахи?  – Като изключим няколко комисари, като Мария Габриел, която се представи много добре, смятам, че има доста посредствени членове на новата Комисия. Все пак време е да започнем работа. Надявам се, че председателката Урсула фон дер Лайен ще спази своето обещание да се намали бюрокрацията, въпреки че до сега прави точно обратното. Ако не – ние ще я принудим. Мисля, че за това сме изпратени в Европейския парламент – да направим еврвоинституцитие по-ефективни и да работят в интерес на европейските граждани. Нека първо решим нашите европейски проблеми и после да помогнем за разрешаването на световните. Нашият гост  Андрей Слабаков е роден 13 август 1960 година. Той е български режисьор, сценарист и актьор. На последните избори за Европейски парламент е включен в листата на ВМРО, където заема четвърто място. Получава голям преференциален вот от избирателите, което го изпраща на второ място след водача на листата Ангел Джамбазки и от септември тази година е евродепутат.", "date": "2019.12.02", "title": " Андрей Слабаков, евродепутат от ВМРО и групата на Европейските консерватори и реформисти, пред „Труд“: Човекът е най-застрашеният вид в дефилето на Кресна\t"}
{"url": "https://trud.bg/%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8%d1%8f%d1%82%d0%b0-%d0%bd%d0%b5-%d0%b5-%d0%b8%d0%bd%d0%b4%d1%83%d0%bb%d0%b3%d0%b5%d0%bd%d1%86%d0%b8%d1%8f-%d0%b7%d0%b0-%d0%bb%d0%be%d1%88/", "text": "Пътят е в сериозния анализ на практиката и ревизиране на процесуалното законодателство Конституцията от юли 1991 г. не е доморасло творение, както някои се опитват да внушават, а се опира на ценностите и принципите на европейската конституционна традиция. И неслучайно в процеса на нейното изработване, а после и прилагане, тя получи бляскави оценки от редица крупни имена на европейския конституционализъм като Робер Бадентер (който по-сетне изработи и един от основните проекти за конституционен договор на ЕС). Конституцията не е дреха, която може да се прекроява по мерките или предпочитанията на временните обитатели на институциите. Още по-малко според възгледите и протестите на радикални политически малцинства. Това не означава, че е „свещена крава“, която не може да се променя. Но в едно демократично общество промяната е възможна само, когато има реална потребност, материализирана в широко експертно съгласие и в политическо представителство, излъчено от гражданите чрез избори. Неслучайно повечето съвременни конституции, в т. ч. и нашата, са „твърди конституции“ – не позволяват лесни и бързи промени. Основният закон не може да бъде заложник на всяко ново партийно мнозинство, което с „гилотината“ на парламентарното гласуване да налага волята си. Нужно е да има фундаменти, баланси, принципи и ценности, които са недосегаеми за конюнктурни политически увлечения, популистки фойерверки или еднолични амбиции. Демократичната конституция е израз на фундаменталния ценностен консенсус в общество, а не преразказ на нечия партийна програма или белетристична представа за живота. Пази държавността от партийното хулиганство и политическия бабаитлък, които се стремят към силови решения. Охранява свободата и на малцинството, и на мнозинството, като не позволява никоя група в обществото да налага на останалите свои възгледи за държавното устройство и развитие, вън от конституционно предвидените, т. е. вън от онези, по които има господстващо съгласие. И не на последно място – програмира устойчиво посоката, в която се движи националната общност, за да няма отклонения според моментни капризи, интереси или случайности. Всичко това е особено видимо в днешно време, когато често публичният дискурс и политическите дебати се люшкат във всякакви посоки под напора на страсти и емоции от социалните мрежи и медийни емисии. Представяте ли си, ако имаше възможност за конституционна ревизия при всеки скандал, при всеки протест? Това щеше да даде гигантска власт на онези, които могат да крещят по-силно, притежават медийни трибуни или имат ресурсите да мобилизират няколко файтона за уличен натиск. И в същото време – да обезвласти всички останали. Тоест да подмени демокрацията с тирания на радикалните малцинства. Затова и нашата Конституция предвижда усложнен, многостепенен ред за промени – квалифицирани мнозинства от 2/3 и 3/4 от всички депутати. А за най-важните промени – за формата са държавно управление и териториалната цялост, или пък за изцяло нов проект – допитване до народа чрез избори за Велико народно събрание, свикани с решение на 2/3 от народното представителство в обикновения парламент. И то не бланкетно, а по повод на конкретен проект, за да могат активните граждани и партиите да се запознаят предварително с предложенията и да потърсят подкрепа от суверенния народ. Видно е, че този механизъм работи. Българската конституция беше променяна няколко пъти, но не по конюнктурни искания, а на базата на широко съгласие и реална необходимост. Като член на Временната комисия за промени в Конституцията в 39-ото Народно събрание, свидетелствам, например, за лекотата с която бяха приети измененията от 2005 г., които отвориха вратите за европейското членство на България. Защото имаше ясна и споделена национална цел и обществено, парламентарно и експертно съгласие по нея. През последните 30 години – от първи курс в Юридическия факултет през 1990 г. до днес – съм защитавал публично тази философия и съм изразявал многократно мнението си по различните идеи за промени със статии, експертни изказвания и в речи от парламентарната трибуна. Заявката на президента Радев да започне дискусия за конституционни промени задължава отново да се вземе отношение, най-малкото от уважение към инициативата на държавния глава. Г-н Радев предлага за обсъждане – и това е негово право, тъй като има конституционна законодателна инициатива – темата за устройството, функциите и мястото на прокуратурата в съдебната система. Тази дискусия вече е водена на два пъти. Първият – при приемането на Конституцията в VII ВНС. Тогава, а и до днес, безпрекословно надделява разбирането, че прокуратурата няма място нито в изпълнителната власт, нито другаде извън независимата съдебна власт. И това е така, защото болезнените поуки от тоталитарния период, когато прокуратурата беше под пряк партиен контрол, правят немислимо всяко институционално приближаване на прокуратурата до правителството. Втори път, този въпрос беше поставен при управлението на Иван Костов (1997-2001) и превърнат в конкретен проект на СДС за „24 радикални промени в конституцията“ през 2002 г., лансиран от Надежда Михайлова. Те предвиждаха мястото на прокуратурата да е в изпълнителната власт. Впрочем, те предвиждаха и орязване на президентските правомощия, но не за друго, а защото тогавашният президент беше от БСП – Георги Първанов. Още тогава писах в централния печат, че „няма надежда в идеите на Надежда“, защото те ни връщат назад към политическия контрол върху прокурорите. Знае се, че подобни въпроси, по силата на практиката на Конституционния съд, са в компетентността на ВНС, а съгласие за свикването на такова е изключено да се постигне. Но все пак, и днес трябва да е ясно, че каквито и гаранции за независимост да измисли някой за прокуратурата в изпълнителната власт, те ще бъдат хилядократно по-неефективни от сегашното положение. Никъде другаде прокурорите няма да са защитени от политическа намеса така, както като част от съдебната власт. Онези, които ще побързат да предложат прокуратурата да се обособи като някаква самостоятелна независима агенция вън и от съдебната, и от изпълнителната власт, на свой ред трудно ще намерят разумно обяснение какво точно ще подобрят в сравнение със сегашния модел. Или просто да си правим реорганизации по живковски маниер – да местим и прекрояваме държавни ведомства самоцелно, за да имитираме промени. Що се отнася до устройството – повдига се от определени среди възражение срещу централизирания модел на прокуратурата, на върха на който е главният прокурор. Аргументът е, че децентрализацията и лишаването от възможност по-горестоящият прокурор да отменя актове на долустоящите, щели да намалят злоупотребите. Конституционната самодейност даже пръкна и идея за „приватизация на държавното обвинение“ и прочие екзотики. Твърди се, че децентрализацията би гарантирала независимостта. Тъкмо обратното е обаче! При децентрализация на прокуратурата се създават опасни възможности за истинска регионална феодализация на прокурорската власт и сливането u с местни корупционни и клиентелистки мрежи, каквито често се формират около кметската власт. Ако сега някой прокурор в региона върши безобразия, има път за ревизия нагоре по йерархията. А на върха на тази йерархия, където е главният прокурор, е съсредоточена светлината на общественото и медийно внимание, което прави значително по-трудни, ако не невъзможни, подобни безобразия. Представяте ли си каква „кутия на Пандора“ се отваря, ако всичко започва и свършва само с местния прокурор? Третият въпрос, който предлага за обсъждане президента Радев е за функциите на прокуратурата. Някой обаче трябва да обясни кое точно от действащата конституционна уредба буди възражения. Нима това, че прокурорът ръководи разследването и контролира законосъобразността му (чл. 127, т. 1-2 КРБ)? Или че изпълнява обвинителната функция от името на държавата (чл. 127, т. 3)? Или пък, че упражнява надзор при изпълнение на наказания и принудителни мерки; атакува в съда незаконосъобразни актове и може да участва в някои граждански и административни дела (чл. 127, т. 4-6)? И къде по света има други функции на прокуратурата, които си заслужава да обсъдим? Истината е, че ако се търси реално преодоляване на проблемите в борбата с престъпността и корупцията, пътят е в сериозния анализ на практиката и ревизиране на процесуалното законодателство. Там бяха правени достатъчно партийни импровизации. Време е политическата власт да се вслуша в гласа на авторитетите в наказателния процес. Със сигурност обаче отговорите не са в Конституцията. Защото, както казваше „човекът-парламент“ Гиньо Ганев, конституцията не е готварска книга, в която всеки да търси колко щипки сол да сложи в яхнията. Нищо в Конституцията – нито философията, нито запетайките – не пречи на контролната система на държавата да работи ефикасно. За това не бива да се превръща в индулгенция за лошо управление.", "date": "2019.12.02", "title": " Конституцията не е индулгенция за лошо управление\t"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6-%d0%bf%d0%b0%d1%80%d0%ba%d0%b8%d1%80%d0%b0-%d0%bf%d1%80%d0%b5%d0%b4-%d0%b1%d0%b0%d1%80-%d0%bf%d0%bb%d0%be%d1%82%d0%b0-%d0%b2-%d0%b1%d0%b5%d0%bd%d0%b7%d0%b8%d0%bd/", "text": "Млад мъж нахлу с автомобила през стъклата в сградата на бензиностанция в Берковица и като по чудо при неговия таран се размина без жертви и пострадала заради късния час на екшъна, съобщиха от МВР. На 01.12.2019 г. минути преди полунощ в районното управление в Берковица е получен сигнал от управителя на бензиностанция в гр. Берковица, който съобщил, че лек автомобил е профучал покрай колонките за зареждане на гориво и е влязъл в сградата на бензиностанцията, като е счупил два стъклопакета и част от бар плот. Нанесените щети са на стойност от около 5000 лева. Местопроизшествието е посетено от дежурен пътен контрол и дежурна оперативна група на районното, които установили, че причинилият щетите водач е 20-годишен местен жител, който управлявал лекия си автомобил „Мазда 323 Ф“ с монтанска регистрация. Водачът е изпробван за употреба на алкохол с техническо средство, като за изненада пробата се оказала отрицателна. Задържан е за срок до 24 ч. в РУ Берковица. По случая е извършен и е образувано досъдебно производство по чл. 216, ал. 1 от НК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Младеж паркира пред бар плота в бензиностанция"}
{"url": "https://trud.bg/%d1%84%d0%b5%d1%82%d0%b5%d0%bb-%d0%b8-%d0%bb%d1%8c%d0%be%d0%ba%d0%bb%d0%b5%d1%80-%d1%81%d1%82%d0%b0%d0%b2%d0%b0%d1%82-%d1%80%d0%b0%d0%b2%d0%bd%d0%b8-%d0%b2%d1%8a%d0%b2-%d1%84%d0%b5%d1%80/", "text": "Себастиан Фетел и Шарл Льоклер ще се състезават като равни през следващия сезон във Формула 1, обеща шефът на „Ферари“ Матия Биното. Това е отстъпление от дългогодишната традиция на италианския тим да разчита на ясно изразен първи пилот. „Скудерията“ ще продължи политиката от този сезон, въпреки че тя доведе до няколко инцидента между звездата Фетел и младия му съотборник.  Германецът пък се присмя на слуховете, че щял да бъде уволнен от „Ферари“ и на негово място да бъде привлечен световният шампион Люис Хамилтън.  „Защо ме питате за следващия сезон, нали вече писахте, че съм аут – заяде се Фетел с репортери. – Сигурно сте го научили преди мен. А Хамилтън вече е пилот на „Ферари“, има поне две от нашите коли в гаража си. Той е от най-добрите ни клиенти.“", "date": "2019.12.02", "title": " Фетел и Льоклер стават равни във „Ферари“"}
{"url": "https://trud.bg/%d1%88%d0%b0%d1%80%d0%b0%d0%bd%d1%8a%d1%82-%d0%bf%d0%be-6-%d0%bb%d0%b5%d0%b2%d0%b0-%d0%bd%d0%b0-%d1%80%d0%b8%d0%b1%d0%bd%d0%b0%d1%82%d0%b0-%d0%b1%d0%be%d1%80%d1%81%d0%b0/", "text": "6 лева е шаранът на рибната борса „Краснодар“ в Бургас. Цената на килограм от най-търсената риба ще остане непроменена за Деня на Свети Николай Чудотворец, 6- ти декември, казаха търговците. Миналата година шаранът бе на същата цена, едва след Никулден падна с 2 лева.  От ИАРА съобщиха, че са затегнали двойно контрола за бракониери в езерата край Бургас. Обикновено по това време на годината, те засилват набезите си. От залавянето им печелят най- много бургаските пенсионери, защото конфискуваната риба отива за Домашния социален патронаж. Само преди два дни, служители на сектор РК Бургас са извършили планирана проверка по брега и във водите на езеро Мандра. При проверката е установено наличието на 16 броя мрежи – поставени в работно положение във водите на язовира, с обща дължина около 1000 метра. Уловената в мрежите сребриста каракуда и платика с общо тегло 60 кг е дарена на Социален патронаж-Бургас. При извършения обход по бреговете на водоема са забелязани и проверени любители риболовци, като на един от тях е съставен акт за извършване на любителски риболов без билет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Шаранът по 6 лева на рибната борса"}
{"url": "https://trud.bg/%d0%b0%d0%bf%d0%b8-%d0%bd%d0%b5-%d1%82%d1%80%d1%8a%d0%b3%d0%b2%d0%b0%d0%b9%d1%82%d0%b5-%d1%81-%d0%bb%d0%b5%d1%82%d0%bd%d0%b8-%d0%b3%d1%83%d0%bc%d0%b8-%d0%ba%d1%8a%d0%bc-%d0%bf%d0%bb%d0%b0%d0%bd-4/", "text": "През следващото денонощие се очаква понижение на температурите и на много места е възможно дъждът да премине в сняг. В тази връзка Агенция „Пътна инфраструктура“ апелира шофьорите, на които им предстои пътуване през планинските проходи да не тръгват с автомобили с летни гуми и да карат със скорост, съобразена с метеорологичните условия. Това съобщиха от пресслужбата на АПИ. Пътноподдържащите дружества са готови да реагират веднага и да обработят настилките и съоръженията, за да се осигури безопасното пътуване на шофьорите. В опорните пунктове има нужните количества сол, пясък и химикали и машини за посрещане на първия сняг. Директорите на пътните управления следят метеорологичните прогнози по райони и ще предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " АПИ: Не тръгвайте с летни гуми към планинските проходи"}
{"url": "https://trud.bg/%d1%88%d0%b8%d1%84%d1%80%d0%b8%d0%bd-%d1%80%d0%b5%d0%ba%d0%be%d1%80%d0%b4%d0%b8%d1%82%d0%b5-%d0%bc%d0%b8-%d0%bd%d0%b5-%d1%81%d0%b0-%d0%ba%d0%b0%d1%82%d0%be-%d1%82%d0%b5%d0%b7%d0%b8-%d0%bd%d0%b0/", "text": "Микаела Шифрин не се сравнява с легендите на ските от миналото. Американката е само на 24, но вече има 42 победи в слалома в Световната купа, с 2 повече от Ингемар Стенмарк. Последната дойде пред родна публика в Килингтън, където Мики триумфира за четвърта поредна година. Авансът й бе буквално неприличен – 2,29 секунди пред Петра Влъхова (Словакия) и 2,73 сек пред Анна Свен Ларсон (Швеция).  Тя вече 62 пъти се е качвала на върха на подиума, а рекордът на легендарния швед е 86 и специалистите вече изчисляват кога ще бъде подобрен.  „Рекордите са, за да се чупят – заяви Шифрин. – Но моите постижения са нещо различно от това, което са можели да направят тогава Ингемар или Анемари Мозер-Прьол. Техните рекорди остават завинаги. Всяко поколение си е за себе си, сега броят на дисциплините и състезанията е различен. И все пак рекордите са някакъв белег за това, което правя.“  Матиас Майер пък триумфира в първия супергигантски слалом от сезона в Лейк Луис (Канада). Австриецът остави на 40 стотни Доминик Парис (Италия), а третото място зае Винсент Крийхмайр (Австрия).  Световната купа е на път към Банско, където за пръв път след 2015-а ще карат най-добрите скиорки в света. Събитието е в края на януари, а билетите вече са в продажба. Еднодневният пропуск е 40 лева, а комбиниран за двата дни 70 лв. Деца до 12 г. пък ще влизат срещу 1 лв., но с придружител.", "date": "2019.12.02", "title": " Шифрин: Рекордите ми не са като тези на Стенмарк"}
{"url": "https://trud.bg/%d0%b4%d1%8a%d1%89%d0%b5%d1%80%d1%8f%d1%82%d0%b0-%d1%83%d0%b1%d0%b8%d0%bb%d0%b0-%d1%81-%d0%bd%d0%be%d0%b6-%d0%b1%d0%b0%d1%89%d0%b0-%d1%81%d0%b8-%d0%b4%d0%b5%d0%b9%d1%81%d1%82%d0%b2%d0%b0%d0%bb%d0%b0/", "text": ", е действала при смаозащита. Кървавата трагедия се разиграла на 28 ноември в село Доброплодно, община Ветрино. Според служебния защитник бащата е скочил с дървена тояга срещу младата жена, която, за да се защити, грабнала ножа и нанесла ударите, като единият попаднал в аортата и се оказал фатален за жертвата. Дъщерята и баща й са живеели в общ дом при крайно мизерни условия, без ток и на издръжка с неговата пенсия и със социални помощи. Бащата бил болен и сляп, но преди години, когато бил в по-добро здравословно състояние тормозел дъщеря си, а напоследък тя -него, за отмъщение. Обвиняемата е страдала от лека форма на олигофрения, посочи прокурорът по делото за мярката. Никой в селото не е знаел колко точно деца има, но едно е починало, а друго е в приемно семейство. Разследването по досъдебното производство ще изяснява причините и обстоятелствата за престъплението, което се наказва с лишаване от свобода от 15 до 20 години, доживотен затвор и доживотен затвор без замя Стоян Манолов издъхна след 4 удара с нож, които му нанесла родната му дъщеря. Варненският окръжен съд наложи днес най-тежката мярка за неотклонение „Задържане под стража“ на 37-годишната Елеонора Стоянова Манолова, арестувана и обвинена в убийството на баща си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Дъщерята, убила с нож баща си, действала при самозащита\t"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%ba%d1%80%d0%b0%d0%b4%d1%86%d0%b8-%d0%bd%d0%b0-%d0%bc%d0%be%d0%b1%d0%b8%d0%bb%d0%bd%d0%b8-%d1%82%d0%b5%d0%bb%d0%b5%d1%84%d0%be%d0%bd%d0%b8/", "text": "Бургаски полицаи заловиха крадци на мобилни телефони. За последния месец жалбите за откраднати джиесеми рязко скочили. Тръгвайки по горещи следи- обирите ставали на близка автобусна спирка, рано сутринта в понеделник, униформени атакували квартал „Комлука“. В операцията са участвали служители от отдел „Криминална полиция“ при ОДМВР – Бургас, Специализираните полицейски сили и Първо Районно управление – Бургас. Задържани са двама криминално проявени бургазлии / на 44 и 38 години/, като в дома на 38-годишния мъж, разположен на ул. „Тамара“, са намерени и иззети 22 мобилни телефона и два таблета, за чиято собственост няма адекватно обяснение. Работата по случая продължава. Служители от Районно управление – Камено установили извършителя на кражбата на медни електрически проводници, осъществена от територията на „Бългериън Шугър Къмпани“ ЕООД – това е 17-годишен криминално проявен младеж от с. Свобода, общ. Камено, който направил пълни самопризнания. Установено е, че откраднатите проводници са обгорени и подготвени за предаване в пунктове за изкупуване на черни и цветни метали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Заловиха крадци на мобилни телефони"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b7%d0%b0-%d0%bc%d0%b5%d0%bd-%d1%81%d1%82%d0%b5%d1%84%d0%b0%d0%bd-%d0%b4%d0%b0%d0%bd%d0%b0%d0%b8%d0%bb%d0%be%d0%b2-%d0%b1%d0%b5%d1%88/", "text": "За мен Стефан Данаилов беше човешкото лице на българската политика. Това каза президентът Румен Радев пред журналисти за Стефан Данаилов. „Много е трудно да вкараме Стефан Данаилов в някакви рамки, за да го опишем с думи: огромният му принос към българското кино и театър, безрезервната му любов към хората, безкрайната отдаденост на неговите ученици“, заяви Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Румен Радев: За мен Стефан Данаилов беше човешкото лице на българската политика"}
{"url": "https://trud.bg/%d0%bf%d0%be%d0%b4-%d0%bf%d1%80%d0%b8%d0%ba%d1%80%d0%b8%d1%82%d0%b8%d0%b5-%d1%82%d1%80%d1%8a%d0%b3%d0%b2%d0%b0-%d0%bf%d0%be-nova-%d0%bd%d0%b0-9-%d0%b4%d0%b5%d0%ba%d0%b5%d0%bc%d0%b2/", "text": "NOVA започва излъчването на един от най-успешните български сериали – „Под прикритие – от другата седмица. Феновете на култовата поредица ще имат възможност отново да гледат петте сезона, като началото ще бъде дадено на 9 декември от 21.00 часа. Сериалът ще се излъчва всеки делничен ден, като през първите две седмици в петък (13 и 20 декември) са предвидени двойни епизоди. Това съобщиха от  . Със своите пет сезона „Под прикритие“ се превърна във феномен за българския телевизионен пазар. Хитовата продукция на Българската национална телевизия е с дистрибуция в почти 200 територии в света. От 2011 г. насам най-верни фенове на криминалната сага остават българските зрители, които очакват с нетърпение сериала и по NOVA. Лентата ще се завърти от самото й начало, когато едно обикновено момче от краен столичен квартал получава най-опасната мисия – да се внедри в редиците на мафията като първия полицай под прикритие. Зрителите ще проследят преплитащите се сюжетни линии от начало до край, в които ключови роли изиграват актьорите: Захари Бахаров (Иво Андонов), Мариан Вълев (Росен Гацов-Куката), Владимир Пенев (Емил Попов), Ивайло Захариев (Мартин Христов), Михаил Билалов (Петър Туджаров-Джаро), Александър Сано (Здравко Киселов-Косъма), Кирил Ефремов (Тихомир Гърдев-Големият близнак), Бойко Кръстанов (Ерол Метин), Йоана Темелкова (Ния Туджарова). В различните сезони на продукцията участват още много български звезди, сред които: Деян Донков, Христо Мутафчиев, Цветана Манева, Венцислав Янков, Ивайло Христов, Ирена Милянкова, Георги Стайков, Силвия Петкова, Яна Маринова, Дария Симеонова, Теодора Духовникова, Милена Николова-Миленита, Любен Кънев, Христо Петков, Димитър Бенекин, Дарин Ангелов, Любомира Башева и други. Ярка следа в сериала оставя и незабравимият Чочо Попйорданов, който се превъплъти в ролята на ченгето Момчил Нешев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " „Под прикритие“ тръгва по NOVA на 9 декември"}
{"url": "https://trud.bg/%d0%ba%d0%b5%d0%b9%d1%82-%d0%b1%d0%b5%d0%ba%d0%b8%d0%bd%d1%81%d0%b5%d0%b9%d0%bb-%d0%b2-%d1%83%d0%b4%d0%b8%d0%b2%d0%b8%d1%82%d0%b5%d0%bb%d0%bd%d0%b0-%d1%84%d0%be%d1%80%d0%bc%d0%b0-%d0%bd%d0%b0-46/", "text": "Красавицата Кейт Бекинсейл избяга от студените температури, като се отправи към екзотичните плажове в Мексико. Със снимки по много оскъден бански 46-годишната актриса зарадва феновете си в Instagram. Брюнетката е във впечатляваща форма, която поддържа с много труд и пот във залата. Само преди два месеца тя сподели, че тренировките й са  . Бекинсейл дълго време е практикувала само йога, но признава, че животът й се е променил откакто е започнала със силовите упражнения.", "date": "2019.12.02", "title": " Кейт Бекинсейл в удивителна форма на 46"}
{"url": "https://trud.bg/%d0%b2-%d1%88%d1%83%d0%bc%d0%b5%d0%bd-%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%be%d0%b1%d1%8f%d0%b2%d0%b5%d0%bd-%d0%b7%d0%b0-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b5-%d1%81-1/", "text": "45-годишен жител на силистренското село Калипетрово, обявен за общодържавно издирване от РУ-Девна, беше задържан в Шумен след преследване. Гонката се разразила към 23 часа в неделя на ул. “Индустриална“ в посока към село Васил Друмев, след като водачът на „Фолксваген Пасат“ не спрял на сигнала на автопатрулен екип. Полицейските служители последвали колата с добричка регистрация. При опит да избяга, водачът загубил контрол и се блъснал в крайпътна нива. Изяснено било, че мъжът зад волана Д.Й. е неправоспособен, управлява в едногодишен срок на наложено административно наказание за шофиране без книжка и кара нерегистриран автомобил, който няма задължителна застраховка „Гражданска отговорност“. Отказал да бъде тестван за алкохол и наркотици. Установено било, че 45-годишният мъж е обявен за общодържавно издирване за привличане като обвиняем. Той е криминално проявен с 14 присъди и 6 регистрации. Повечето от престъпните му деяния са кражби, но е съден и за шофиране без книжка, със алкохол, както и за унищожаване на чужда собственост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " В Шумен заловиха обявен за издирване с 14 присъди"}
{"url": "https://trud.bg/%d0%bd%d0%be%d0%b8-%d0%b7%d0%b0%d0%bf%d0%be%d1%87%d0%b2%d0%b0-%d0%b8%d0%b7%d0%bf%d0%bb%d0%b0%d1%89%d0%b0%d0%bd%d0%b5%d1%82%d0%be-%d0%bd%d0%b0-%d0%bf%d0%b5%d0%bd%d1%81%d0%b8%d0%b8%d1%82%d0%b5-%d0%b8-2/", "text": "Изплащането на пенсиите за месец декември от Националния осигурителен институт (НОИ) ще започне на 9 декември (понеделник) и ще приключи на 20 декември (петък). В изпълнение на Постановление на Министерския съвет № 292 от 20.11.2019 г., заедно с пенсиите ще бъде изплатена и еднократна допълнителна сума в размер на 40,00 лв. на 1 250 236 пенсионери, на които пенсията или сборът от пенсиите (заедно с добавките и компенсациите към тях) за месец декември 2019 г. е в размер до 363,00 лв. включително. Изплащането на сумите чрез пощенските станции ще бъдe извършено съобразно изготвен график, предварително обявен във всяка една от тях, съобщават от НОИ. Преводите на декемврийските пенсии по сметките на пенсионерите, които получават парите си по банков път, ще бъдат извършени на 9 декември 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " НОИ започва изплащането на пенсиите и допълнителните суми към тях на 9 декември"}
{"url": "https://trud.bg/%d0%be%d0%b1%d1%80%d0%b0%d1%85%d0%b0-%d1%88%d1%83%d0%bc%d0%b5%d0%bd%d1%86%d0%b8-%d0%b4%d0%be%d0%ba%d0%b0%d1%82%d0%be-%d1%81%d0%bf%d1%8f%d1%82/", "text": "Неизвестен обра жилище в Шумен, докато собствениците спели вътре. Отмъкнати са два мобилни телефона и игрална конзола. Кражбата била забелязана към 9,30 часа сутринта в събота от 21-годишния домакин. Той веднага сигнализирал полицията. По негови данни апашът се е вмъкнал след 00:40 часа предната вечер. Обраният апартамент е на ул.“Република“. Още една кражба, но през прозорец, станала в Шуменско – от къща на 66-годишен мъж в с.Иваново са откраднати 480 лева, които били в мъжка чантичка. Освен парите, били отмъкнати два чешмеджийски ключа, френски ключ и 12 капсули с гел за пране. Криминалисти издирват извършителите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Обраха шуменци, докато спят"}
{"url": "https://trud.bg/%d0%bb%d1%8e%d0%b1%d0%be-%d0%b3%d0%b0%d0%bd%d0%b5%d0%b2-%d1%82%d1%80%d1%8a%d0%b3%d0%bd%d0%b0-%d0%bd%d0%b0-%d0%bf%d1%80%d0%b5%d0%b4%d0%b8%d0%b7%d0%b1%d0%be%d1%80%d0%b5%d0%bd-%d1%82%d1%83%d1%80/", "text": "Любо Ганев започна предизборната си обиколка във волейболните центрове с първи лъч – Северозападна България. По време на срещите от Инициативния комитет, искащ смяна на управлението са го алармирали, че БФ Волейбол свиква тази сряда управителен съвет, на който ще бъдат поканени само избрани. „Не вярвам да го направят, защото така ще се компрометират – коментира Ганев. – Аз, например, нямам покана за сряда, но нека изчакаме. Не трябва да се дава ход на напрежение и слухове“. При разразилата се силна опозицията се очаква, че настоящият президент на централата Данчо Лазаров ще се оттегли от поста. „Познавам го, не вярвам да се кандидатира – обяви легендата пред Би Ти Ви. – Ще опита да издигне някои от неговите хора в момента – Деко Григоров, Борислав Кьосев…, които не са минали на страната на опозицията.“  Ганев допълни още, че в Устава има точка, която може да направи инж. Данчо Лазаров почетен президент. „Няма нищо лошо, но да не е със същите правомощия на председателя и без право да подписва документи“, продължи той.  Инициативен комитет, зад който застанаха вече 57 клуба, поиска смяна на ръководството и изборно събрание на 16 януари. А също официално обяви Ганев за свой кандидат за президент. На снимката  Любо Ганев разкри, че преди 10 дни е говорил с Данчо Лазаров. И му е казал какво мисли, че може да се направи по-добре за българския волейбол. Снимка СПОРТАЛ", "date": "2019.12.02", "title": " Любо Ганев тръгна на предизборен тур"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%bf%d1%80%d0%b5%d0%bc%d0%b0%d1%85%d0%b2%d0%b0%d0%bd%d0%b5-%d0%bd%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b8%d1%82%d0%b5-%d1%81%d1%82/", "text": "Специализираната прокуратура възложи на Дирекция за национален строителен контрол да извърши проверка на законността на 103 недвижими имота, собственост на 27 обвинени лица за участие в три неутрализирани през 2019 г. организирани престъпни групи за телефонни измами.  Днес, 2 декември 2019 г., началникът на ДНСК изпрати доклад в Специализираната прокуратура за предприетите от служителите на дирекцията действия за проверка на законността на строителството в посочените от прокуратурата имоти. Проверените 103 обекта са на територията на гр. Горна Оряховица (община Горна Оряховица), с. Ружинци (община Ружинци), с. Арчар (община Димово), гр. Берковица (община Берковица), гр. Левски (община Левски), гр. Ветово (община Ветово). Издадени са 17 заповеди за премахване на незаконни строежи, от които 1 вече е премахнат, а 2 са в процес на доброволно премахване. За други 20 обекта тече процедура по издаване на заповеди за премахване от кметовете на съответните общини. Забрана за ползване е наложена за 5 обекта. 23 от останалите проверени сгради са в категорията на т.нар. търпими строежи (незаконни, за които липсват строителни книжа, но са вписани в действащите устройствени планове и не подлежат на премахване и на забрана за ползване), други 26 строежа са в процедура по изследване на търпимост. Заварените строежи са 9, проверени са и 3 преместваеми обекта, като 1 от тях е с документи, а два са незаконни и са в процедура на издаване на заповед за премахване. Срещу виновните длъжностни лица от общинската администрация, неизпълнили служебните си задължения, са образувани 11 броя административно-наказателни производства: на трима служители в община Ружинци, двама в община Берковица, трима в община Левски и трима в община Ветово. За окончателните решения по образуваните преписки в общинските администрации ДНСК ще представи информация своевременно. Специализираната прокуратура внесе в края на миналата седмица в Специализирания наказателен съд обвинителен акт срещу девет лица за участие в организирана престъпна група за телефонни измами в Горна Оряховица, нанесла за две години вреди, предимно на възрастни хора в страната, на стойност над един милион лева. Участниците в групата бяха задържани на 18 април 2019 г. в Горна Оряховица, София и Букурещ по време на координирани действия по разследването на Специализираната прокуратура, ГДНП, ОДМВР-Велико Търново и румънските полицейски и съдебни органи. Събраните доказателства показаха, че групата е започнала престъпната си дейност в началото на 2017 г. при висока конспиративност и строго разпределение на функциите на всеки от участниците. Т.нар. „въртачи“ набирали потенциални жертви на измамите, търсейки ги основно на стационарните им телефони. Те симулирали опит за телефонна измама, в повечето случаи с искане на пари за лечение на пострадал близък. Следвала намесата на друг човек от групата – на някой от двамата ръководители или на участник, който се представял за полицейски служител. Жертвите били въвеждани в заблуждение, че полицията разследва опита за измама, а за да бъдат разобличени  престъпниците, трябвало да им се дадат исканите пари или златни накити, които след залавянето им ще се върнат на собствениците. „Мулета“ взимали подхвърлените им пари и ценности и ги оставяли в тайници, откъдето участници на по-високо ниво в групата ги прибирали и предавали на ръководителите. След разрастване на дейността на групата, и от съображения за сигурност, ръководителите и „въртачите“ изнесли дейността си в Румъния, където била изпращана и печалбата от престъпната дейност. Двама от предадените на съд са осъждани за измами. Предстои съдът да насрочи разпоредително заседание по делото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Започва премахване на незаконните строежи на телефонни измамници\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%be%d0%b3%d1%80%d0%b0%d0%bd%d0%b8%d1%87%d0%b0%d0%b2%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d0%be-2/", "text": "Самокатастрофирала кола затвори магистрала „Тракия” в участъка между км 108 и км 109 към София, съобщават от Агенция „Пътна инфраструктура”. Колата е управлявана от жена. Сигналът за инцидента е подаден около 13 часа. Към момента към местопроизшествието са насочени екипи на полицията, на Спешна медицинска помощ и пожарникари, които с помощта на специализирана техника ще извадят шофьорката от колата. Трафикът ще се осъществява по обходен маршрут: п.в. „Цалапица“ – път I-8 Пловдив – Пазарджик – п.в. „Гелеменово“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Катастрофа ограничава движението по магистрала „Тракия“ в посока София"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%ba%d0%be%d0%bb%d0%b5%d0%b4%d0%bd%d0%b0-%d1%82%d1%80%d0%b0%d0%b4%d0%b8%d1%86%d0%b8%d1%8f-%d0%bd%d0%b0-%d0%b3%d0%be%d1%81%d1%82/", "text": "Коледните празници от Бургаско бяха представени в изложба в алпийския курорт Ваграйн. Изложбата е дело на Регионален исторически музей Бургас, в сътрудничество с местното туристическото дружество там и Почетното консулство на Австрия в Бургас. В изложбата са показани традиционните за българите празници, обичаи и поверия през декември. Те започват с дните на светците Варвара, Сава и Никола, продължават с Игнажден и кулминацията им на Бъдни вечер и Коледа. Освен информация в изложбата са представени оригинални костюми на коледари, носии от Странджанско, обредни хлябове и няколко вида сурвачки. Изложбата беше открита в присъствието на множество почетни гости от двете страни, между които почетният консул на Австрия в Бургас доц. д-р Радостина Иванова-Мишинева, областният управител на Област Бургас Вълчо Чолаков, директорът на Регионален исторически музеи-Бургас д-р Милен Николов, местният представител в ландстаг Залцбур – Елизабет Хубер и кметът на Ваграйн Аксел Елмер. Най-вълнуващата част от събитието беше представянето на автентичен фолклор от жените от НЧ „Просвета-1929“, с. Люляково, община Руен, съобщиха организаторите от музея в Бургас. Те впечатлили гостите с магията на българското надпяване, танци и кухня. Жителите на алпийския град опитаха зелник, баница с булгур, тиквеник и кишкек, а сготвеният по традиционна люляковска рецепта, постен боб се оказа техен абсолютен фаворит. Веднага след откриването си, изложбата „Коледните празници от Бургаско“ бе разгледана и от наши сънародници, живеещи в близките населени места. Представянето на българската култура във Ваграйн ще продължи с второ събитие в средата на декември. Тогава група от ПГТ „Проф. Д-р Асен Златаров“- Бургас ще покаже на място кулинарните си умения, а танцов ансамбъл „Атанас Манчев“ са поканени да изнесат кратка фолклорна програма. Музеят „Тиха нощ“, където е българската изложба, пък разказва историята на най-известната коледна песен в света и създателя на нейния текст Йозеф Моор. Мястото е една от атракциите в алпийското градче Ваграйн, което се занимава предимно със ски туризъм и реализира 3 милион нощувки годишно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Българската коледна традиция „на гости“ в Австрия"}
{"url": "https://trud.bg/%d0%b0%d0%bb%d0%b1%d0%b5%d0%bd%d0%b0-%d0%b5-%d0%b2-%d1%82%d0%be%d0%bf-10-%d0%bd%d0%b0-%d1%84%d0%b5%d1%81%d1%82%d0%b8%d0%b2%d0%b0%d0%bb%d0%b0-hot-spring-%d0%b2-%d0%ba%d0%b8%d1%82%d0%b0%d0%b9/", "text": "Ваканционно селище Албена беше отличено като една от най-добрите СПА дестинации от престижния фестивал Hot Spring, който се проведе за четвърта поредна година в Китай, съобщиха от пресцентъра на престижния български курорт. Сред отличените са още три комплекса в Европа – Хевиз, Унгария; Виши, Франция и Бад Пирмот, Германия. Това е поредното отличие за Албена като СПА дестинация, след като в началото на годината комплексът беше отличен като най-иновативна СПА дестинация в Европа, а през септември получи и награда за най-добра СПА дестинация в България. Комплексът разполага с четири СПА и меди центъра: „Медика Албена“, „Елементс СПА“ във „Фламинго Гранд Хотел и СПА“, „Сенсис СПА“ в „Маритим Хотел Парадайс Блу“ и „Ралица“ в хотел „Примасол Ралица Суперор“. Всички те са оборудвани с високотехнологична апаратура, а в тях работят доказани специалисти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Албена е в топ 10 на фестивала Hot Spring в Китай"}
{"url": "https://trud.bg/%d0%b4%d0%b0%d0%bc%d1%81%d0%ba%d0%b0-%d0%b4%d1%80%d1%83%d0%b6%d0%b8%d0%bd%d0%ba%d0%b0-%d0%be%d1%82%d1%81%d1%82%d1%80%d0%b5%d0%bb%d1%8f-4-%d0%bf%d1%80%d0%b0%d1%81%d0%b5%d1%82%d0%b0/", "text": "ДГС „Преслав“ беше домакин на 36 ловджийки от Национален дамски ловен клуб „Аврора“. Четири прасета паднаха в труден балкански район от точния мерник на дамите, научи „Труд“ за добрата слука. Първата късметлийка била Албена Параскевова от Велики Преслав, която била инициатор за ловния уикенд в нейния край. Още преди кучета и гоначи да вдигнат прасетата срещу нея се задала грухтяща тройка. „Бяха еднакви по големина. Уцелих първото с един изстрел зад ухото. После за секунди изпуснах второто, което се шмугна в гората“, разказва Албена. Тя е ловец от 3 г., не пропуска излет с нацефката си. Освен на националния дамски клуб е член и на Първа градска дружинка в старата столица. Собственик е на шивашко ателие. Сред дамите от „Аврора“ са адвокатки, счетоводителки, лекарки. Те са нежното лоби в мъжкото хоби. Целта им е да съдействат и подкрепят жените-ловци, да съхраняват културата, етиката и българските ловни традиции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Дамска дружинка отстреля 4 прасета (СНИМКИ)\t"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d0%b5%d1%82%d0%b5-%d1%82%d0%b0%d0%ba%d1%81%d0%b8%d1%82%d0%b5-%d0%bf%d1%80%d0%b5%d0%b4%d0%b8-%d0%b4%d0%b0-%d0%bf%d0%be%d0%b4%d0%bf%d0%b8%d1%88%d0%b5%d1%82%d0%b5/", "text": "Сравнете различните оферти Осем основни съвета дават от БНБ на гражданите в материала “Как да се защитите при избор на услуги за онлайн или мобилно банкиране”, публикуван на сайта на Централната банка. Още преди да избелете услуга трябва да решите какви са нуждите Ви, съветват от БНБ. Втората стъпка е да съберете информация за предлаганите услуги. Проверете дали услугите отговарят на Вашите нужди и възможности. Четвъртата стъпка е да сравните предложенията на различни доставчици на банкови услуги. При сключване на договор за конкретна услуга прочетете внимателно условията, гласи петият съвет. Това означава да поискате преддоговорна информация за Вашите права и задължения. Разгледайте срока на договора и условията за отказ от услугата. Уверете се, че разбирате последиците от възможна промяна на първоначално договорените условия. Шестият съвет на БНБ е да обърнете внимание на всички такси и разходи – не само на таксите за основната услуга (пакет), но и на допълнителни услуги. Седмият съвет е да помислите за сигурността. Осведомете се как ще се защитават личните Ви данни. Проверете правния статут на доставчика, както и дали е упълномощен да предоставя тези услуги, с цел предотвратяване на възможна измама. Наблюдавайте и съобщавайте възможно най-скоро за подозрителни действия по Вашата сметка или за неупълномощен достъп до нея. Защитете личните си данни или пароли, така че други да не могат да осъществяват достъп до сметката Ви. Последната препоръка е да подадете жалба, ако правата Ви са нарушени. Първо се опитайте да решите проблема, като се свържете с доставчика. За целта може да използвате и Европейската платформа за онлайн решаване на спорове. Може да се обърнете и към Комисията за защита на потребителите, Комисията за финансов надзор и да обмислете дали да предявите иск пред съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Проверете таксите преди да подпишете за онлайн банкиране"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d1%82%d1%8a%d1%80%d0%bd%d0%be%d0%b2%d1%81%d0%ba%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%b7%d0%b0-4-%d0%b3%d0%be/", "text": "Заплатите на преподавателите и служителите на Великотърновския университет ще бъдат увеличени с 10 % от 1 януари ако бъдат отпуснати допълнително одобрените над 1 млн. лева за следващата година и това бъде потвърдено от Министерството на образованието и науката. Това обяви в понеделник публично ректорът на ВТУ „Св.Св.Кирил и Методий“ проф. Христо Бонжолов. Той допълни, че тази година на 100 % ще са изплатени и трудовите възнаграждения, и стипендиите на студентите.  „Ще бъде изчистено и всичко дължимо като допълнителни плащания – магистърски програми, Център за квалификация, Департамент за продължаващото обучение, базови учители. Сумата възлиза на два месечни бюджета на ВТУ или 2 млн. лева допълнителни пари върху 12-те заплати на преподавателите и служителите. Това са допълнителни средства изработени по програми“, уточни проф. Бонджолов. Той обяви още, че университетът към момента няма задължения, за разлика от преди 4 години, когато беше на минус 6 млн. лева. На 2 декември стартира ударно кандидат-студентската кампания с акцията „Рано рани“ като още първия ден в университета се изви опашка от над 100 кандидати за първокурсници. Във ВТУ започнаха обучение 10 китайски ученици в 12-и клас от асоциирани училища към Втори Пекински университет за чужди езици. Предстои им 10-месечно интензивно учене във висшето училище. Младежите вече имат уроци по Български език и литература, Английски език, История на България и регионални науки. След две години те ще върнат във ВТУ като студенти и ще имат издадени двойни дипломи – от Пекинския и ВТУ. Китайските ученици са придружени от наставници и от родината си, и от ВТУ. „Докато те се обучават, получихме писма с интерес и от още два китайски университета да изпратят ученици и студенти да се обучават по същата схема”, информира зам.-ректорът по учебната част доц. Димитър Симеонов. Той допълни, че след консултации в МОН и одобрение от Националния център за информация и документация във великотърновското висше училище започва магистърско обучение в областта на икономическите науки и издаване на т.нар. двойни дипломи. Засега има сключен договор с университет в Бишкек, Киргизстан. Обучението във ВТУ ще е през втората година. Намеренията са да продължим същата дейност с партньорите от Русия, Украйна, Виетнам и Азърбайджан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Великотърновският университет за 4 години стопи 6 млн. лева задължения"}
{"url": "https://trud.bg/%d1%81%d0%b8%d0%bd-%d0%b7%d0%b0%d0%ba%d0%bb%d0%b0-%d0%b1%d0%b0%d1%89%d0%b0-%d1%81%d0%b8-%d1%81%d0%bb%d0%b5%d0%b4-%d1%81%d0%ba%d0%b0%d0%bd%d0%b4%d0%b0%d0%bb/", "text": "Кървава драма потресе бургаско в първия ден на седмицата, понделник. 83-годишен мъж бил зверски прободен в гърдите с кухненски нож. По първоначални данни той се казва Калуд Калудов и бил намушкан от сина си след скандал. Трупът на Калуд, който бил трудно подвижен, бил открит от дъщеря му. Историята на убийството е потресаваща, разказаха местни жители. Рано сутринта синът Георги отишъл в близка лавка до дома им и казал на продавачката, че баща му се е самоубил. Георги натъртил, че „му помогнал да не страда“. Продавачката се обадила на сестрата на Георги и така потресената жена открила баща си, който бил с ампутиран крак. От гърдите му шуртяла кръв. Познаваме Калуд като много спокоен човек, никога не се караше с комшия или с някой от нас, казаха хората. Синът му Георги, по думите им, бил болен от шизофрения и няколко пъти лежал в психиатрията. Калуд и Георги живеели заедно в семейната им къща и си помагали, докато не се случил фаталния инцидент на 2-ри декември. Синът е арестуван, а криминалисти разкриха, че по време на разпитите обяснил: „Извърших престъплението, защото баща ми не ми даваше пари за цигари“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Син закла баща си след скандал"}
{"url": "https://trud.bg/%d0%b1%d1%83%d1%80%d0%b3%d0%b0%d1%81-%d1%81%d1%82%d1%8f%d0%b3%d0%b0-%d1%80%d0%b5%d0%b4%d0%b8%d1%86%d0%b8-%d0%b7%d0%b0-%d0%b7%d0%b8%d0%bc%d0%b0%d1%82%d0%b0/", "text": "По заповед на кмета Димитър Николов бе извършена проверка за материалната обезпеченост на фирмите, които ще осъществяват зимното поддържане на пътищата в Бургас. Общински служители, съвместно с представител на Пътна полиция, посетиха базите на дружествата „Нелсен Чистота“ ЕООД и „Чистота“ ЕООД. Инспектирани бяха наличните машини и необходимите ресурси за почистване и третиране на пътната мрежа при минусови температури – пясък, сол, луга, препарат Антилед. Двете дружества заявиха готовност да изпълняват договорните си задължения качествено и се ангажираха да поддържат дежурни екипи за бърза реакция при нужда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Бургас стяга редици за зимата"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%8f%d0%bb%d0%be-%d0%bd%d0%b0-83-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b2-%d1%87%d0%b0%d1%81%d1%82%d0%b5%d0%bd-%d0%b8/", "text": "Тялото на 83-годишен мъж е намерено в частен имот в Ахтопол. Това съобщиха от ОДМВР – Бургас. Около 08.19 часа тази сутрин в Районно управление – Царево е получено съобщение за това, че в частен дом в Ахтопол е открито тялото на възрастен мъж с прободни рани. Установено е, че това е 83-годишният собственик на имота, в който живеел заедно с 55-годишния си психично болен син. Своевременно към мястото на инцидента се отправили полицейски служители, които отцепили местопроизшествието и със съдействието на служители от отдел „Криминална полиция” при ОДМВР – Бургас извършили щателен оглед. Констатирано е, че в областта на гърдите на възрастния мъж, с тежка степен на инвалидност, има две прободни рани, вероятно нанесени с кухненски нож. За установяване съпричастността към извършеното деяние е задържан 55-годишният син на възрастния мъж, който нееднократно е отвеждан за лечение в Центъра за психично здраве с диагноза „шизофрения”. По случая се провеждат различни процесуално-следствени действия. Назначени са и множество експертизи. Образуваното досъдебно производство се наблюдава от Окръжна прокуратура – Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Откриха тяло на 83-годишен мъж в частен имот в Ахтопол"}
{"url": "https://trud.bg/%d1%81%d0%b8%d0%bd%d1%8a%d1%82-%d0%bd%d0%b0-%d0%bd%d0%b0%d1%80%d0%ba%d0%be%d0%b4%d0%b8%d0%bb%d1%8a%d1%80%d0%b0-%d1%80%d1%83%d1%81%d0%b8-%d0%bf%d0%be%d0%bb%d0%ba%d0%be%d0%b2%d0%bd%d0%b8%d0%ba%d0%b0/", "text": "Синът на варненския наркодилър Руси Полковника – Стоян Д., ще изтърпи наказание лишаване от свобода за срок от 2 години при общ режим и ще плати глоба от 20 000 лева. Това се случи, след като подсъдимият за държане с цел разпространение на различни видове наркотични вещества, извършено в съучастие с баща му Руси и още един съучастник, се призна за виновен и сключи споразумение с Окръжната прокуратура във Варна, което съдът е одобрил, съобщиха от пресцентъра на Апелативна прокуратура. С друго определение на Варненския окръжен съд му има наказание от 5 месеца лишаване от свобода за предходно осъждане за нанасяне на телесна повреда, тъй като сегашното престъпление е било извършено в изпитателния срок на предишната присъда. 40-годишният син Стоян Д., 34-годишният Константин К. и 63-годишният Руси, известен като Руси Полковника, бяха установени като извършители на престъплението по време на специализирана полицейска операция срещу наркоразпространението във Варна на 18 април тази година. При претърсване на къщата на Руси в местността Ракитника край Варна, където живеел и неговият син Стоян, бяха намерени и иззети над 200 грама кристали и над 150 пакетчета марихуана. Наркотиците били укрити в бидони, заровени в двора. Тогава бяха претърсени 11 адреса и автомобили. При лични обиски на обвиняемите бяха намерени и иззети над 350 грама марихуана, над 600 мл течност и над 44 грама кремообразна маса, съдържащи активното вещество тетрахидроканабинол, както и 3,27 грама амфетаминопроизводни. От дома на обвиняемия Руси Д. полицията иззе тогава марихуана, скрита около  колибата на кучето му. Според обясненията му тревата била за негова лична употреба. Част от течния наркотик, известен като еликсир или масло от марихуана, е бил в спринцовки. 60 мл от течната дрога се добивала от 1 кг тревиста маса марихуана. Цената на една спринцовка се търгувала по 1500 лева на уличния пазар. Намерени са били и 75 000 лева в обвиняемите, които също са иззети. 50 000 лева в различна валута били съхранявани в банкова касета, другите – в каса в дома на Стоян и на тавана на къщата на баща му. Определението по споразумението е окончателно и влиза в сила веднага. Стоян Д. вече е вкаран зад решетките във Варненския затвор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Синът на наркодилъра Руси Полковника влиза в затвора\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%b8%d0%b2%d0%b0%d0%bd-%d0%bf%d0%be%d1%80%d1%82%d0%bd%d0%b8%d1%85-%d0%bd%d0%b0%d0%b3%d1%80%d0%b0%d0%b4%d0%b8-%d1%81%d0%b2%d0%b5%d1%82%d0%be%d0%b2%d0%bd%d0%b8/", "text": "Кметът на Варна Иван Портних награди с почетен плакет Богомил Костов, който стана световен шампион по карате киокушин за юноши 16-17 години, категория до 65 кг, по време на 12-то Световно първенство в Токио. „Радвам се, че в края на годината, в която Варна е носител на титлата Европейски град на спорта, виждаме нови отлични постижения на наши спортисти. Това е поредно доказателство както за качеството на школата на Емил Костов, така и за високото ниво на спорта във Варна. Гордеем се с Вас“, заяви кметът. Богомил Костов е възпитаник на световния шампион Емил Костов ВСК „Ичи Геки”. По време на състезанието в Япония той победи четиримата си съперници в редовното време с вазари и ипон. Инструктор и треньор на клуба е и Гергана Апостолова-Костова.Световният шампион благодари на своите треньори, родители и съотборници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Кметът Иван Портних награди световния шампион по карате киокушин Богомил Костов"}
{"url": "https://trud.bg/%d0%bf%d1%83%d1%82%d0%b8%d0%bd-%d1%80%d1%83%d1%81%d0%b8%d1%8f-%d1%89%d0%b5-%d1%81%d0%b5-%d1%81%d0%b4%d0%be%d0%b1%d0%b8%d0%b5-%d1%81-%d0%bf%d0%be%d0%b4%d0%b2%d0%be%d0%b4%d0%bd%d0%b8%d1%86%d0%b8-%d0%b8/", "text": "Руският президент Владимир Путин заяви в понеделник, че военноморските сили (ВМС) на страната трябва да разширят своя боен потенциал. Путин отбеляза, че през следващите няколко години Русия ще се сдобие с подводници и фрегати, които са способни да разполагат със свръхзвукови крилати ракети „Циркон“ и добави, че ракетите са от съществено значение за „стратегическата стабилност на страната“. Той също така добави, че военните инвестиции вървят добре с оглед на факта, че вече са изпълнени 70% от инструкциите, дадени на по време на различни военни конференции, информира БНР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Путин: Русия ще се сдобие с подводници и фрегати, които са способни да разполагат със свръхзвукови крилати ракети „Циркон“"}
{"url": "https://trud.bg/%d0%b2%d0%b0%d0%bd%d0%b4%d0%b0%d0%bb%d0%b8-%d0%be%d0%b1%d0%b5%d0%b7%d0%be%d0%b1%d1%80%d0%b0%d0%b7%d0%b8%d1%85%d0%b0-%d0%ba%d0%bb%d1%83%d0%b1%d0%b0-%d0%bd%d0%b0-%d0%b2%d0%bc%d1%80%d0%be-%d0%b2-%d0%bf/", "text": "С надписи „Смърт на фашизма“, „Нацисти по улиците“ и емблемата на антифашистката пропаганда осъмна клубът на войводите в града под тепетата тази сутрин. Причината за наглото деяние засега е неизвестна, съобщават от партията. От ВМРО припомнят, че пловдивската организация на ВМРО беше изключително активна и последователна в своите протестни действия срещу поредица от провокации на ЛГБТИ общността в града, свързана с проявите около „Пловдив – културна столица на Европа“. Общинските съветници даже поискаха оставката на артистичния директор на „Пловдив 2019“ Светлана Куюмджиева заради това, че тя подкрепя проекти, които са в пълно противоречие с християнските и българските ценности. В рамките на наситената програма от културни събития в града бяха прокарани и агресивни, провокативни фотоизложби и флашмобове с открита джендър пропаганда. „Очевидно другата причина за „арт инсталацията“ върху централата на ВМРО е проведеният Български марш, посветен на 100 години от подписването на мракобесния за страната ни Ньойски договор. Такива факелни шествия бяха проведени в цялата страна и те са традиционни за Организацията от възстановяването ѝ през 90-те години. Държим да подчертаем, че тези събития са мирни и продължават духа на спонтанното шествие, провело се през далечната 1919 г. в София, което е предизвикано от ненужното и жестоко разпокъсване на Майка България след Първата световна война“, пишат от ВМРО. От ВМРО са категорично против подобни насилствени демонстрации, призоваващи към смърт и насилие. Вандалският акт е показателен кой е носителят на езика на омразата и кой докъде е склонен да стигне в защита на идеите, които изповядва, съобщават от партията. Каквато и да е причината, довела до тази показност на нашите опоненти, ние няма да спрем да отстояваме националните идеали, семейните ценности и християнски традиции, пише още в позицията. „Антифа“ движението е символ на ляво-либералния фашизъм, изповядван от т.нар. модерни десни, зелени, марксисти и всякакви други кръгове, които правят непрестанни опити да извратят традиционните ценности на Стария континент. След като днес тези хора посягат на фасадата на сграда, то утре най-вероятно ще започнат да трошат стъкла по примера на Кристалната нощ от 1938 г., изтъкват от ВМРО. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Вандали обезобразиха клуба на ВМРО в Пловдив"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%bf%d0%be%d0%ba%d0%be%d0%bb%d0%b5%d0%bd%d0%b8%d1%8f-%d0%b2%d0%be%d0%b5%d0%bd%d0%bd%d0%b8-%d0%b8-%d1%86%d0%b8%d0%b2%d0%b8%d0%bb%d0%bd%d0%b8-%d1%81%d0%bf%d0%b5%d1%86/", "text": "Поколения военни и цивилни специалисти превърнаха Военномедицинска академия в национална институция, в която има визия, цели, ред и отговорност. Това каза държавният глава и върховен главнокомандващ на Въоръжените сили Румен Радев в словото си по повод 128-ата годишнина от основаването на Военномедицинска академия /ВМА/, съобщиха от пресслужбата на „Дондуков 2“. Президентът участва в Тържественото събрание на личния състав на академията. В здравната ни система има редица неуредици, често и бездушие, но все повече хора имат вяра във ВМА, защото тук здравето е висша ценност и вие го доказвате с вашите действия всеки ден, заяви държавният глава. По думите му успехите на академията се дължат най-вече на професионалистите, които работят в нея, и им благодари за това, че не просто връщат здравето и живота на хиляди българи. С това, което правите, и начина по който го правите, вие връщате вярата ни за бъдещето на нашата нация, подчерта Румен Радев. Държавният глава оцени високо работата на ВМА през годините. „За всички тези години, от моите лични наблюдения, пред очите ми се сменяха оборудването, условията, хората, но едно оставаше непроменено – духът на ВМА, отдадеността, дългът и призванието към пациента, към българските граждани и към България. Точно този дух е ключът към успехите, които постигате днес“, посочи президентът Румен Радев. По думите му академията се ползва с доказан авторитет и в чужбина. Румен Радев изрази удовлетворение от това, че по ефективен начин се разгръща визията, която началникът на ВМА генерал-майор Венцислав Мутафчийски е представил преди назначаването си. Пример за това е реновирането на клиники, запазването и развитието на кадровия потенциал, придобиването на най-съвременно високотехнологично оборудване, прилагането на съвременни и на световно ниво, иновативни методи за диагностика, лечение и рехабилитация. Най-важното е, че паралелно с всичко това се разгръща мащабна научно-изследователска дейност, подчерта президентът. По думите му една от най-важните, стратегически инвестиции на ВМА са младите курсанти, бъдещите военни лекари. Държавният глава Румен Радев прие почетния караул и поднесе венец пред Паметника на загиналите медицински чинове за свободата и обединението на България. Президентът разгледа изцяло реновираните клиники по токсикология и онкологична гинекология на ВМА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Радев: Поколения военни и цивилни специалисти превърнаха ВМА в национална институция"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%bf%d0%be%d0%b8%d1%81%d0%ba%d0%b0-%d0%b1%d1%83%d0%bb%d0%b5%d0%b2%d0%b0%d1%80%d0%b4-%d0%b8%d0%bb%d0%b8-%d0%bf%d0%bb%d0%be/", "text": "В деня, в който България се прощава с великия Ламбо, сме длъжни да направим така, че ние, а и следващите поколения, да не забравяме тази светла личност, заяви лидерът на БСП – София. Булевард или площад в София да бъде именуван на иконата на българските театър и кино Стефан Данаилов. Това предложи лидерът на БСП – София и председател на групата на социалистите в СОС Калоян Паргов по време на днешната сесия. Тя започна с минута мълчание в памет на Ламбо, който напусна този свят на 27-ми ноември. Поклонението в Народния театър „Иван Вазов“ съвпадна със заседанието на общинските съветници в София. Веднага след сесията Калоян Паргов се прости с легендата, съобщават от БСП – София. „Ламбо обичаше да казва, че достойните хора ходят изправени. Той ходеше с високо вдигната глава. Беше респектираща личност с всеки жест. Беше истинско богатство да общуваш с него, каза Калоян Прагов, след като отдаде последна почит пред Маестрото и поднесе съболезнованията си на близките му. – Той вярваше безрезервно, че колкото повече обич даваш, толкова повече получаваш. Затова и хората го обожават“. По време на днешната сесия на СОС Калоян Паргов, който е член на Постоянната комисия по образование, култура, наука и културно многообразие, предложи също в рамките на следващата година да бъде обсъдена и реализирана идеята за поставяне на барелеф или бюст-паметник на Стефан Данаилов на подходящо място в столицата. „В деня, в който България се прощава с великия Ламбо, сме длъжни да направим така, че ние, а и следващите поколения, да не забравяме тази светла личност, каза Калоян Паргов. – Освен именуването на булевард или площад и поставянето на барелеф или бюст-паметник, да помислим дали Столична община не може да организира конкурс или да връчи награда на името на Стефан Данаилов. С Ламбо си отиде цяла епоха от българската култура. А ние сме призвани да направим така, че поколенията да знаят за нея и да я помнят“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Калоян Паргов поиска булевард или площад в София да носи името на Стефан Данаилов"}
{"url": "https://trud.bg/%d1%81%d0%b5%d0%b4%d0%bc%d0%b0-%d1%82%d1%80%d0%b5%d0%bd%d1%8c%d0%be%d1%80%d1%81%d0%ba%d0%b0-%d1%80%d0%be%d0%ba%d0%b0%d0%b4%d0%b0-%d0%b2-%d0%b5%d0%bb%d0%b8%d1%82%d0%b0/", "text": "Седма треньорска рокада беляза края на XVIII кръг в Първа лига. След поредните мачове в елита „Етър“ остана без треньор. Росен Кирилов взе решение да подаде оставка след загубата с 0:2 от „Славия“ и напрежението в тима през последните седмици.  „Желанието ми е да си тръгна, мисля че ситуацията стана такава, че има нужда от промяна – коментира Кирилов пред „Велико Търново спорт“. – Както вече споделих, има неяснота и напрежение в клуба. Аз винаги съм бил боец, но не искам да обирам негативите”.  Очаква се в сряда клубът да вземе решение кой да наследи поста на Кирилов.  През изминалата седмица бой беляза тренировка на „болярите“. Тогава помощник-треньорът Тодор Колев и Иван Стоянов стигнаха до физическа саморазправа. Наставникът бе временно отстранен, а играчът получи финансова глоба.  По информация на „Труд“ финансовото състояние на стадион „Ивайло“ също не е цветущо, а през кампанията е имало чувствително забавяне на заплати и премии.  По-рано през сезона треньорски рокади имаше още в „Лудогорец“, „Берое“, „Ботев“ (Пд), „Ботев“ (Враца), а ЦСКА на два пъти трябваше да назначава наставник.", "date": "2019.12.02", "title": " Седма треньорска рокада в елита"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d1%81%d0%bb%d1%83%d1%87%d0%b0%d1%8f-%d1%81-%d0%bb%d0%b5%d0%ba%d0%b0/", "text": "След  районната прокуратура в Пловдив проверява жалба на гражданин, който твърди, че в УМБАЛ „Пловдив“ е направен опит да му поставят стент на сърцето, без да има нужда от него. Според прокурора Атанас Илиев в жалбата пострадалото лице Динко Бобчев твърди, че е направил консултация с водещи специалисти в страната, които му казали, че няма необходимост от поставяне на стент, предава  „В момента се води предварителна проверка на образуваното производство в Икономическа полиция. Надяваме се тя да приключи в най-кратки срокове – за 10 дена и ще уведомим за резултатите“, каза прокурор Илиев. Той каза още, че жалбата е била подадена в средата на месец октомври в Окръжна прокуратура, но оттам е била препратена по компетентност към Районна. След като приключи предварителната проверка, прокуратурата ще излезе със становище по случая. Освен нея и полицията ще проверяват действията на ръководителя на Отделението по инвазивна кардиология в УМБАЛ „Пловдив“ доц. д-р Иван Мануков.  Поставянето на стент в сърцето на здрав човек сериозно уврежда неговото здраве. Освен това по този начин се източва и Здравната каса, която плаща по 5000 лева на пациент за тази процедура, коментираха водещи специалисти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Прокуратурата проверява случая с лекаря от пловдивската болница, поискал да постави стентове на здрав човек"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b2%d1%80%d1%8a%d1%89%d0%b0-%d0%b2%d0%b8%d1%81%d0%be%d0%ba%d0%b8%d1%82%d0%b5-%d0%bc%d0%b8%d1%82%d0%b0-%d0%b7%d0%b0-%d0%b2%d0%bd%d0%be%d1%81-%d0%bd%d0%b0-%d1%81%d1%82/", "text": "Президентът на Съединените щати Доналд Тръмп обяви в понеделник чрез туитър, че възстановява високите тарифи за вноса на стомана и алуминий от Бразилия и Аржентина, като новите мита влизат в сила незабавно. Той също така за пореден път призова Федералният резерв на САЩ да намали основната американска лихва. Тръмп написа в туитър: „Бразилия и Аржентина наблегнаха на масивна девалвация на техните валути, което не е добре за нашите фермери. В резултат на това ще възстановя тарифите за вноса на стомана и алуминий, които се доставят в САЩ от тези две страни, като решението влиза в сила незабавно“.   Доналд Тръмп също така отново настоя, че САЩ получават „огромни средства“ от въведените митнически тарифи върху вноса на китайски стоки. „Пазарите на акции в САЩ нараснаха с цели 21% след обявяването на високи мита за китайските стоки на 1-ви март 2018-а година, като Съединете щати получават огромни по размер средства (и предоставят част от тях на от нашите земеделски производители, които са прицел на ответните китайски тарифи)!“, написа той в туитър.   „Федералният резерв пък трябва да действа така, че страните, които са много, да не се възползват повече от нашия силен долар, като допълнително обезценяват техните валути. Това много затруднява нашите производители и фермери справедливо да изнасят своите стоки. Призовавам Фед за по-ниски лихви и разхлабена парична политика!“, посочи Доналд Тръмп.  Американският президент е силно критичен по отношение на Фед, като постоянно призовава американските централни банкери да намалят лихвените ставки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Тръмп връща високите мита за внос на стомана и алуминий от Бразилия и Аржентина"}
{"url": "https://trud.bg/%d0%bf%d1%80%d0%b0%d1%89%d0%b0%d0%bc%d0%b5-%d0%bd%d0%b0-%d0%b0%d0%b2%d1%81%d1%82%d1%80%d0%b8%d1%8f-%d0%b8%d0%b7%d1%80%d0%b0%d0%b5%d0%bb%d0%b5%d1%86-%d0%b8%d0%b7%d0%b4%d0%b8%d1%80%d0%b2%d0%b0%d0%bd/", "text": "България да екстрадира в Австрия израелеца Гал Барак, реши Софийският апелативен съд. Срещу него там се води разследване за измама в големи размери и пране на пари. Престъпленията са извършени на територията на няколко държави – Австрия, Германия, Швейцария, Република Сърбия и България. Настъпилите вреди от 2015 г. досега са над 10 млн. евро.", "date": "2019.12.02", "title": " Пращаме на Австрия израелец, издирван за измами"}
{"url": "https://trud.bg/%d0%b4%d0%b5%d1%82%d0%b5-%d0%bd%d0%b0-%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd-%d1%83%d0%b1%d0%b8%d1%82%d0%be-%d0%bf%d1%80%d0%b8-%d0%bf%d0%be%d1%80%d1%8a%d1%87%d0%ba%d0%be%d0%b2%d0%b0/", "text": "Предполага се, че бащата е бил мишената Неизвестен стрелец откри огън по автомобил на общински съветник в Киев и уби неговия 3-годишния син, съобщи Ройтерс, позовавайки се на полицейски източник от украинската столица. Според източника, пожелал анонимност, мишената на нападението е бил Вячеслав Соболев – бизнесмен и член на общинския съвет в Киев. Той управлявал автомобила по време на атаката късно в неделя. Украинското министерство на вътрешните работи не идентифицира собственика на обстрелвания автомобил, нито обяви самоличността на жертвата. Но посочи в официално съобщение, че „в резултат на огнестрелна рана, дете е починало в линейка на път за болница”. Соболев е бизнесмен от Донецк, раздиран от години от конфликт между проруските опълченци и украинските правителствени сили. В периода 2010-2011 г. Соболев е бил на ръководен пост в държавната украинска енергийна компания „Нафтогаз”. Причините за нападението се разследват.", "date": "2019.12.02", "title": " Дете на бизнесмен убито при поръчкова стрелба\t"}
{"url": "https://trud.bg/%d1%86%d0%b0%d1%86%d0%b0%d1%80%d0%be%d0%b2-%d0%ba%d0%bf%d0%ba%d0%be%d0%bd%d0%bf%d0%b8-%d0%bd%d0%b5-%d1%81%d0%b5-%d0%bd%d1%83%d0%b6%d0%b4%d0%b0%d0%b5-%d0%be%d1%82-%d0%bd%d0%be%d0%b2%d0%b8-%d0%bf%d1%80/", "text": "„Правомощията на Комисията за противодействие на корупцията и за отнемане на незаконно придобитото имущество (КПКОНПИ) не следва да бъдат ограничавани и най-вече правомощията на Дирекция „Противодействие на корупцията“. В същото време обаче тази дирекция и самата комисия не се нуждае от допълнителни правомощия. Действащите трябва да бъдат запазени. Комисията има потенциал да изпълни задачите си.“ Това каза настоящият главен прокурор Сотир Цацаров преди изслушването му в парламентарната комисия като кандидат за председател на КПКОНПИ, предава  Цацаров съобщи, че по време на изслушването си във вторник ще акцентира основно върху необходимостта от промяна в работата на Дирекция Противодействие на корупцията, на увеличаването на нейния числен състав, ще акцентира върху необходимостта от коренно нов подход в работата на самата комисия и нейната администрация. Необходимите законодателни промени според Цацаров са свързани с това да бъде прецизиран кръгът на лицата, които са с т.нар. висши публични длъжности. В момента те са един огромен и неработещ брой, каза Цацаров и даде пример: кое налага сред тия лица да бъде включен управителя или изпълнителния директор на Българския спортен тотализатор, както и шефове на регионални поделения на изпълнителни агенции. Според Цацаров може би е необходим и засилване на парламентарния контрол върху КПКОНПИ. Тази комисия основно се отчита пред Комисията за контрол на СРС. Струва ми се, че тя трябва да се отчита и пред Комисията по вътрешна сигурност и пред Комисията по противодействие на корупцията и парламентарна етика – тази, която всъщност е водеща при процедурата по избор на председател, каза още Цацаров. Настоящият главен прокурор съобщи, че на 5 или 6 декември би следвало да е ясно решението на Венецианската комисия по питането на правосъдния министър за отговорността на тримата големи в съдебната власт. Българската държава ще изпълни решението на комисията в рамките на конституционния ред, заяви Цацаров. Запитан за пожара в „Пирогов”, главният прокурор каза, че водещата версия за момента е тютюнопушене в близост до опасен източник. Пожаротехническата комисия трябва да потвърди тази версия. Цацаров изрази благодарност към лекарските екипи и огнеборците, които са предотвратили огромна трагедия. От своя страна избраният и назначен с указ на президента за нов главен прокурор Иван Гешев коментира инициативата на Румен Радев за широк обществен дебат за „цялостния модел на българската прокуратура, нейното устройство и функции, мястото ѝ в съдебната система и връзките с други институции“. Президентът има право да отправя призиви. Аз не разбрах точно какви са границите на този дебат, какво точно трябва да бъде дебатирано. Когато президентът определи рамките на дебата и ако бъде поканена прокуратурата, ще се отзовем, заяви Гешев. Дебатите за промени в Конституцията не започват сега, те просто продължават. Ако някой има тезата за това, че може да ги провежда и в друг формат и в друг мащаб – това трябва да бъде приветствано, заяви от своя страна Сотир Цацаров. Цацаров и Гешев участваха днес в Европейския парламент в Брюксел в конференция „12 години Механизъм за сътрудничество и проверка в България: Равносметка“. Форумът е организиран от евродепутата Емил Радев, който е заместник-председател на Комисията по граждански свободи, правосъдие и вътрешни работи. Механизмът за сътрудничество и проверка е изчерпал своята полезност, той по същество не съдейства за напредък. Надяваме се да приключи бързо, а всички български институции да продължат да вървят по правилния път, коментира Иван Гешев. Няма държава в света, която да се е справила с престъпността. Това, което можем да направим е да продължим да работим, заключи новият главен прокурор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Цацаров: КПКОНПИ не се нуждае от нови правомощия, а действащите да бъдат запазени"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b6%d0%b5%d0%bb%d1%8f%d0%b7%d0%ba%d0%be%d0%b2-%d1%81-3-%d1%89%d0%b5-%d1%81%d0%b5-%d1%83%d0%b2%d0%b5%d0%bb%d0%b8%d1%87%d0%b0%d1%82-%d0%b2%d1%80/", "text": "Празните курсове за прибиране на камионите в държавата по установяване на всеки 4 седмици ще доведе до 3% увеличение на вредните емисии, дължащи се на международния товарен транспорт. Това заяви министърът на транспорта, информационните технологии и съобщенията Росен Желязков в Брюксел, в рамките на заседанието на Съвета на ЕС, формат Транспорт, съобщават от министерството. Министърът подчерта, че България не може да прояви никаква гъвкавост относно връщането на превозното средство. По думите му тази разпоредба категорично не трябва да бъде част от Пакета Мобилност I. „Транспортът е ключов сектор за българската икономика. Броят на регистрираните тежкотоварни превозни средства е 25 800, като средната им възраст е 3 години. Представете си тези превозни средства да пресичат Европа и да изминават напразно над 2000 километра, поради желание за налагане на правила, които са непропорционални и дискриминиращи за периферните държави членки“, каза пред колегите си министър Желязков. Той определи директния ефект на подобна разпоредба като географско ограничаване на предоставянето на този вид транспортна услуга в ЕС. „Време е да оставим настрана идеологичните дискусии и да помислим за реалистичен подход по Пакета Мобилност I, който няма да има отрицателни и вредни последици за правилното функциониране на единния вътрешен пазар и за националните икономики на държавите членки“, посочи още Росен Желязков. В Брюксел министър Желязков проведе и двустранни срещи с министрите на Естония, Люксембург, Белгия, Холандия, Ирландия, Португалия и Словения, по време на които беше затвърдена позицията на България по Пакета Мобилност I. Той запозна своите колеги с проучването на въздействие на Пакета, извършено от KPMG по поръчка на българския транспортен бранш, което показва какви ще са последиците от прилагането на така разписаните текстове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Министър Желязков: С 3% ще се увеличат вредните емисии в Европа при празни курсове на камионите"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%b3%d0%b5%d0%bd%d1%87%d0%be-%d0%b3%d0%b5%d0%bd%d1%87%d0%b5%d0%b2-%d0%bf%d1%80%d0%b5%d0%b4%d1%81%d1%82%d0%b0/", "text": "На официална пресконференция, кметът на Свищов Генчо Генчев представи ръководния екип, с който ще работи през следващите четири години от своя мандат. Двама от ресорните заместник-кметове, д-р Анелия Димитрова и Бедри Алиев, заслужиха отново доверието на кмета, след като бяха редом с него в управлението на Общината и в първия му мандат. Г-жа Димитрова ще продължи да отговаря, както до сега, за ресорите свързани с образование и социална политика, а г-н Алиев за отбранително-мобилизационната подготовка, транспорт и чистота. Новите лица, на които кметът Генчев гласува доверие са – Илиян Венков, възпитаник на СА „Д. А. Ценов“,  завършил „Стопанско управление“ и „Бизнес администрация“, и защитил следдипломна квалификация „Здравен мениджмънт“, който ще отговаря за спорт, младежки дейности и здравеопазване; и Иван Шопов, дългогодишен служител и юрист на Общината, който ще поеме функциите на заместник-кмет по темите свързани със строителство, благоустройство, и инвестиционна политика в община Свищов. Кметът на Свищов Генчо Генчев пожела успех на новосформирания ръководен екип и изрази увереност в ползотворната работа, която предстои да бъде свършена в интерес на жителите на община Свищов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Кметът на Свищов Генчо Генчев представи официално ръководния екип на общината за мандат 2019 – 2023\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b2%d1%81%d0%b8%d1%87%d0%ba%d0%b8-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81%d0%b5/", "text": "За страните с висок дял на въглища в енергийния им микс, каквато е България, Полша и други, преходът към климатична неутралност ще изисква по-високи нива на инвестиции и активни мерки в социалната сфера. Това заяви министър-председателят Бойко Борисов в изказването си в рамките на 25-ата конференция по изменение на климата в Мадрид. Премиерът Борисов посочи, че в България 46% от електроенергията се произвежда от въглищни централи, които са основни базови мощности, като през зимата този процент достига до 60.  „В същото време, искам да отбележа, че според статистиката на Евростат, България е на второ място в ЕС по намаляване на емисиите на въглероден диоксид от изгарянето на изкопаеми горива за 2018 г. в сравнение с 2017 г., а именно с 8,1%, следвайки Португалия, която заема водеща позиция с 9%“, каза премиерът Борисов пред лидерите на световния форум в Мадрид. Българският министър-председател подчерта, че за страната ни ядрената енергетика играе важна роля за гарантиране на националната, регионалната и европейската енергийна сигурност, като в същото време предоставя енергия на достъпни цени и е ключов елемент за преминаване към нисковъглеродна икономика. „Нейното значение като основен стълб на европейската електроенергийна система без въглеродни емисии бе потвърдено и в публикуваната през 2018 г. дългосрочна визия на ЕК за намаляване на емисиите на парникови газове до 2050 г.“, акцентира премиерът Борисов. Той бе категоричен, че страната ни ще продължи да разчита на ядрената енергия и през следващите години. „Емисиите на ЕС са само 9 % от световните. Първият и вторият замърсител – най-големите в света, ги няма тук. Това са САЩ и Китай“, каза още министър-председателят Бойко Борисов в рамките на Конференцията. Той отбеляза, че ЕС намалява своите емисии и добави, че по този въпрос здравето и качеството на живот на всеки един гражданин по света трябва да бъдат поставяни на първо място. „Защото комините дали пушат в САЩ, Китай или Виетнам, атмосферата го донася и при нас. Да се обединим и всички заедно да накараме тези безспорно прогресивни в икономиката си страни да се съобразят с чудовището, което идва с промените в климата“, каза в заключение премиерът Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Премиерът Борисов: Всички трябва да се обединим и да накараме големите икономики в света да се съобразят с чудовището, което идва от промените в климата (ВИДЕО)"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%be%d0%bb%d0%b5%d0%b4%d0%bd%d0%b0%d1%82%d0%b0-%d1%83%d0%ba%d1%80%d0%b0%d1%81%d0%b0-%d0%bd%d0%b0-%d0%b1%d0%b5%d0%bb%d0%b8%d1%8f-%d0%b4%d0%be%d0%bc-%d1%81%d0%bd/", "text": "Мелания Тръмп представи коледната украса на Белия дом. Темата на празника за президентското семейство тази година е „Духът на Америка“. Първата дама на Съединените щати поставя финалните щрихи на пищната украса от множество коледни елхи, гирлянди и разноцветни лампички. В профила си в социалните мрежи, Мелания Тръмп споделя видеото, като го нарича красива демонстрация на патриотизъм и пожелава на всеки американец да изживее магията на празника. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Вижте коледната украса на Белия дом (СНИМКИ и ВИДЕО)"}
{"url": "https://trud.bg/%d0%b7%d0%b0%d0%bc%d1%80%d1%8a%d0%b7%d0%bd%d0%b0%d0%bb%d0%be%d1%82%d0%be-%d0%ba%d1%80%d0%b0%d0%bb%d1%81%d1%82%d0%b2%d0%be-2-%d0%bd%d0%b0%d0%bf%d1%80%d0%b0%d0%b2%d0%b8-738-%d0%bc/", "text": "Първият филм стана поп-културен феномен  „Дисни” отново доминира глобалните класации по приходи със зимния мегахит „Замръзналото кралство 2”. Анимацията инкасира 738 милиона долара от продадени билети след 10 дни разпространение и се очертава като един от най-успешните филми на годината. Филмът вероятно ще се превърне и в една от най-касовите анимации въобще като към днешна дата има всички шансове да доближи и дори да задмине първия филм „Замръзналото кралство”, който направи близо 1,3 милиарда долара в световния бокс-офис преди шест години, превръщайки се и в поп-културен феномен. Очевидно това е ще е една от новите поредици и най-силни франчайз брандове на „Дисни”, които вече притежават най-големия пазарен дял във филмовата индустрия и продължават своята корпоративна експанзия. Големият тест за компанията ще бъде представянето на „Междузвездни войни: Възходът на Скайуокър”, който тръгва след средата на декември върху крилете на мащабна маркетингова кампания за стотици милиони долари.`", "date": "2019.12.02", "title": " „Замръзналото кралство 2” направи $738 млн. за 10 дена"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-534/", "text": "Европа отряза „зелените“ за Кресна Комисията по петициите в Европарламента затвори подписката на „еколозите“ срещу магистрала „Струма“.             250 деца на преглед в “Пирогов” дневно Три лечебни заведения приемат хлапета по спешност. Паникьосани родители обикалят болниците.               Как се обжалва болничен лист? Трудово-правна консултация на „Труд“.           Как да намалим замърсяването от колите Няма пряка зависимост между възрастта и мощността на една кола и отровите, които отделя – коментар на Боян Рашев.           Въоръжен метеж, двувластие и гражданска война в Боливия Разиграва се засега недокрай успешен сценарий за десен преврат в интерес на глобалните корпорации – анализ на Валентин Хаджийски.             Човекът емпатия Силует на зам.-кмета на Ямбол Енчо Керязов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Вижте акцентите в броя на вестник „Труд“ във вторник, 3 декември 2019"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%be-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%b7%d0%b0%d1%86%d0%b8%d0%ba%d0%bb/", "text": "“Има забавяне в работата на комисията. От близо половин година напредъкът е минимален, почти никакъв”, коментира пред “Труд” доц. Наум Кайчев, зам.-съпредседател на Съвместната мултидисциплинарна експертна комисия по историческите и образователни въпроси между България и Р. Северна Македония. По искане на Скопие комисията прекъсва работата си за 6 месеца, заради предстоящите парламентарни избори в Северна Македония. Българското предложение за заседание през декември не е било прието. “Аргументираха се с това, че страната им влиза в предизборен период и всяко едно бъдещо заседание би могло да се използва в надпреварата. Подобен тип поведение показва зависимостта на колегите от Северна Македония от вътрешнополитическия живот в страната им”, допълни доц. Кайчев. Той подчерта, че те използвали включително процедурни методи, за да забавят процеса. “Този чиновнически подход показва, че няма желание за постигане на резултати, а за продължителни дискусии без резултат”, смята зам.-съпредседателят на комисията.", "date": "2019.12.02", "title": " Българо-македонската комисия зацикли\t"}
{"url": "https://trud.bg/750-%d0%bb%d0%b2-%d0%bd%d0%b0%d0%b5%d0%bc-%d0%b7%d0%b0-%d0%b4%d0%b2%d1%83%d1%81%d1%82%d0%b0%d0%b5%d0%bd-%d0%b2-%d1%8e%d0%b6%d0%bd%d0%b8%d1%82%d0%b5-%d0%ba%d0%b2%d0%b0%d1%80%d1%82%d0%b0%d0%bb/", "text": "Във високия клас клиентите знаят какво искат За луксозните сгради мястото за паркиране е задължително Най-търсеният имот под наем в София е двустайно жилище с площ около 55-65 кв. м. А най-предпочитани са южните квартали на столицата, където средният наем е около 750 лв. на месец, заявиха брокери. При наемите има известна зависимост от учебната година на студентите. Точно преди началото на лекциите търсенето е най-голямо, наемодателите са наясно със ситуацията на пазара и затова не са склонни да свалят цената на имотите си. В този период от годината търсенето на качествени имоти не е задоволено на 100%. „Имоти има, но доколко предлаганите отговарят на съотношението цена – качеството е друг въпрос. Затова често идва момент, в който наемателят прави компромис в някое отношение от своето търсене – било то с локация, цена или качество (обзавеждане)”, коментират брокери на недвижими имоти. Това обаче може да бъде причина за по-ранното освобождаване на апартамента в период, в който има повече предлагане, отколкото търсене, с цел студентът да се премести в по-добър имот на по-ниска цена. Компромисното наемане на имот през септември често води до предсрочното му освобождаване през по-спокойните месеци като януари и февруари, когато за собствениците е значително по-трудно да намерят наематели. „Затова съветваме всички наши наемодатели да подхождат по-внимателно при определянето на цената и избирането на наематели”, коментира Цвети Станкова от компания за недвижими имоти. Пазарът във високия сегмент навлезе в напълно нов етап от своето развитие, настигайки най-високите световни стандарти при наемане на луксозни имоти. „Причина за тази радикална промяна в големите градове на България е наличието на нови комплекси и сгради, които бяха завършени през последната година”, заяви Михаела Донковска от компания за луксозни имоти. Самите здания архитектурно и визуално покриват желанията на най-взискателните клиенти. Те искат да живеят в среда с високо ниво на сигурност и почти никога не правят компромис с този критерий при своя избор. „Наличието на паркомясто е абсолютно задължително и имоти без такова малко по малко излизат от категорията „лукс”, освен ако не са в емблематични за града сгради. Днешните наемодатели разбират и потребността от използването на интериорни дизайнери при завършването и обзавеждането на своите имоти, и инвестират в това. Така на пазара се появяват имоти под наем, които са безупречни и провокират буквално мигновен интерес, който в рамките на седмици завършва със сделка. Причината за това явление е, че наистина качествените и луксозни имоти остават лимитиран брой”, пояснява Донковска. Според нея има промяна в поведението на наемателите във високия сегмент. „Говорим вече за ново поколение наематели на луксозни имоти – наематели, които имат много конкретна представа за средата, която биха обитавали, и за които „лукс” не е разтегливо понятие. За щастие и пазарът в големите градове е готов и зрял, за да ги посрещне и настани”, заяви тя.   Брокери съветват: Поискайте да видите нотариален акт От завишаване на цената печелят само агенциите Наемателите трябва да бъдат бдителни, ако хазяинът на жилището поиска предплата, която да остане в него, без да е показал нотариален акт или пълномощно от собственика. За всяко капаро или плащане е необходимо да изисквате платежна разписка, съветват брокери на имоти.  Според експертите основната грешка, която допускат много наемодатели, е да определят цена на имота, която е с 10-25% над реалната. В такъв случай дори да намерят наемател е много вероятно след няколко месеца той да освободи жилището. „От сделки със завишен наем имат полза само брокерите и агенциите, защото ще получат по-голяма комисиона, а апартаментът ще бъде отново на пазара след няколко месеца, когато наемателите ще го освободят заради неадекватната цена. Това са загуби, както за наемателя, така и за наемодателя, тъй като наемателите ще трябва да платят още една комисиона за новия апартамент, а наемодателите ще имат свободен апартамент в по-слаб сезон”, предупреждават експертите.   Четири града с над 20% ръст на сделките Сделките с имоти в четири града в страната са нараснали с над 20% през второто тримесечие на годината спрямо същия период на миналата, сочат данни на Агенцията по вписвания. В 21 от населените места се наблюдава повишение на сделките от над 10%. Начело в класацията по ръст е Панагюрище, където са отчетени 203 сделки за периода от 1 април до 30 юни, което е с 48,18% повече спрямо второто тримесечие на 2018 г. Нарастване от 25,81% има в Свищов, докато повишение от 25% и 20,93% се отчита в Бяла Слатина и Своге. Макар и с малък брой сделки, ръст от над 15% има и в Радомир, Тервел, Кубрат, Нова Загора, Чирпан и Първомай. Двуцифрени нараствания в покупко-продажбите на имоти се наблюдават и в Провадия, Белоградчик, Сандански, Велики Преслав, Габрово, Кърджали, Ихтиман, Горна Оряховица и Смолян, както и в по-големите пазари Стара Загора и Пазарджик. В София сделките с имоти нарастват с 8% спрямо същия период на миналата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " 750 лв. наем за двустаен в южните квартали на София\t"}
{"url": "https://trud.bg/%d1%87%d0%b5%d1%88%d0%ba%d0%b8%d1%8f%d1%82-%d0%bf%d1%80%d0%b5%d0%bc%d0%b8%d0%b5%d1%80-%d0%b1%d0%b0%d0%b1%d0%b8%d1%88-%d0%b7%d0%bb%d0%be%d1%83%d0%bf%d0%be%d1%82%d1%80%d0%b5%d0%b1%d1%8f%d0%b2%d0%b0/", "text": "Парите му се управляват от тръст, откакто е премиер Няколко месечен одит от страна на Европейската комисия над финансите на министър-председателят на Чешката република Анджей Бабиш е установило че от заемането на поста през 2017 г. бившият бизнесмен се намира в конфликт на интереси и е вероятно свързани с него компании да са се облагодетелствали от положението му. Това става ясно от разкрития, публикувани през уикенда от чешкото седмично списание “Респект”. Агенция Ройтерс препечатва информацията с уговорката, че цитираните източници на пражкото издание не са били проверявани допълнително. “Респект” цитира публикуваният в петък одит от Европейската комисия на делата на Бабиш, предаден конфиденциално на властите в Прага. Чешки и западни журналисти посочват за основен фокус на разследванията срещу Бабиш компанията “Агроферт”, която се намира в ядрото на неговата финансова империя, оценявана на Запад на приблизително 3,5 млрд. долара и един от основните получатели на средства по земеделските програми на ЕС. Откакто Бабиш е премиер на Чехия, управлението на компаниите му се осъществява от тръст, който представлява интересите му без неговата директна намеса.", "date": "2019.12.02", "title": " Чешкият премиер Бабиш злоупотребявал със средства на ЕС"}
{"url": "https://trud.bg/%d1%81%d1%80%d0%b8%d0%b2%d0%b0-%d1%81%d0%b5-%d0%b8%d0%b7%d0%bd%d0%be%d1%81%d1%8a%d1%82-%d0%bd%d0%b8-%d0%bd%d0%b0-%d0%b2%d0%b8%d0%bd%d0%be-%d0%b7%d0%b0-%d1%80%d1%83%d1%81%d0%b8%d1%8f-%d0%b8-%d0%ba/", "text": "9 пъти расте експортът за Кот д’Ивоар, за пръв път доставяме в Нигерия  Износът на българско вино за Русия и Китай се е сринал наполовина. Това показва последният Аграрен доклад на Министерство на земеделието, храните и горите. Количествата реализирани за руския пазар през 2018 г. са 1,606 млн. литра при 3,237 млн. литра година по-рано или спадът е с 50 на сто. За Китай сме експортирали едва 430 хил. литра вино през миналата година, при 1,024 млн. литра през предходната, като намалението е с 58 на сто. С 16 на сто са се понижили и количествата за САЩ. Общо износът на вино възлиза на 27 015 хил. литра – с 14% по-малко спрямо предходната, като експортът за ЕС намалява с 8,5%, а за трети страни – с близо 37,7%. В стойностно изражение експортът се понижава малко по-слабо – с 9%, до 32 214 хил. евро, поради увеличение на средната износна цена с 5,3%, до 1,19 евро/литър. В същото време обаче страната ни изнася повече вино за Кот д’Ивоар – с над девет пъти и количествата стигат над 93 300 литра за 2018 г. За пръв път е регистриран експорт за Нигерия – над 64 000 литра. Това обаче само частично компенсира драстичния спад на експорта към ключови пазари като Русия и Китай, обясняват експертите от земеделското министерство. Главна дестинация за българските вина остават страните от Европейския съюз с общо 23,36 млн. литра. Основната дестинация е Полша, макар доставките за този пазар също да се свиват с 14% спрямо 2017 г. Значителни количества са насочени и за Швеция, Великобритания и Чехия, като се отчита ръст на износа и за трите държави – с между 18,4% и 36,3%. От друга страна, съществено намаляват доставките за други важни партньори като Румъния, Словакия и Хърватия. Намаление се отчита и при производство на вино през 2018. Регистрираните винопроизводители са декларирали 1 040 650 хектолитра – с 3,6% по-малко спрямо преходната година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Срива се износът ни на вино за Русия и Китай"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0-%d0%b6%d0%b5%d0%bd%d0%b0-%d0%b7%d0%b0%d0%b3%d0%b8%d0%bd%d0%b0-%d0%bf%d0%be%d0%bc%d0%b5%d1%82%d0%b5%d0%bd%d0%b0-%d0%be%d1%82-%d0%ba%d0%be%d0%bb/", "text": "Възрастна жена загина, пометена от кола в близост до пешеходна пътека на подбалканския път София – Бургас, в района на село Долно Сахране, съобщи Канал 3. Инцидентът стана тази вечер, около 18 часа. Жената е пресичала пътя на неосветен участък. Според шофьора, пешеходката е минавала на нерегламентирано място, въпреки че там има пешеходна пътека, водеща към автобусна спирка. Водачът на автомобила е тестван за алкохол и наркотици – пробите са отрицателни. Заради катастрофата движението по пътя между Казанлък и Павел баня бе затруднено. Полицията започна разследване на произшествието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Възрастна жена загина, пометена от кола в близост до пешеходна пътека в Старозагорско"}
{"url": "https://trud.bg/%d1%87%d0%b5%d0%bd%d0%b3%d0%b5%d1%82%d0%b0-%d1%80%d0%b0%d0%b7%d0%bd%d0%b0%d1%81%d1%8f%d1%82-%d0%b4%d1%80%d0%be%d0%b3%d0%b0-%d1%81-%d0%bf%d0%b0%d1%82%d1%80%d1%83%d0%bb%d0%ba%d0%b0-%d0%be%d0%b1%d0%b7/", "text": "10 задържани при акция на спецпрокуратурата и ГДБОП срещу наркобанда Продавали марихуана и амфетамин по 25 лв. за грам Двама полицаи от столичното Второ РУ са арестувани за участие в наркобанда, разпространявала дрога в София и покрайнините на столицата. Ченгетата дори си позволявали да разнасят до клиенти марихуана и амфетамини с патрулка, когато били на работа. Това разкриха от спецпрокуратурата и ГДБОП. При акцията на службите са арестувани общо десет човека от бандата, която свидетели наричали “Фирмата”. Групата действала от началото на 2017 г. в столичния кв. “Требич”, селата Мировяне и Доброславци и град Нови Искър, каза говорителят на спецпрокуратурата Сийка Милева. Бандата имала строго изградена пирамидална структура – на най-долното ниво били уличните дилъри, които се снабдявали с наркотици от членове на средно ниво. Те пък взимали дрогата от босовете. Клиентите плащали за грам трева за пушене или грам амфетамин по 25 лв. Голяма част от членовете били осъждани за телесни повреди, разпространение на наркотици, кражби и грабежи. Събрани са доказателства, че със сила, заплахи, побои и палежи на автомобили, наркоапашите принуждавали различни хора да разпространяват за тях. Полицаите от бандата били старши инспектори в “Охранителна полиция” – Второ РУ. Според разследващите те разчиствали терена на групата от други пласьори, срещу заплащане арестували хора, посочени от боса на пласьорите, извършвали и проверки на конкуренти. Полицаите имали 6 г. стаж в МВР. Според зам.-шефа на “Вътрешна сигурност” Стефан Банков “полицейските служители си позволявали да малтретират лица, които са наркозависими и да ги разчистват от района, който те обслужват.” Банков допълни, че едно от ченгетата било съсед и приятел на член на бандата. В момента се разследва дали има други полицаи в наркогрупата.", "date": "2019.12.02", "title": " Ченгета разнасят дрога с патрулка (обзор)"}
{"url": "https://trud.bg/%d0%ba%d0%b0%d0%ba-%d1%81%d0%b5-%d0%be%d0%b1%d0%b6%d0%b0%d0%bb%d0%b2%d0%b0-%d0%b1%d0%be%d0%bb%d0%bd%d0%b8%d1%87%d0%b5%d0%bd-%d0%bb%d0%b8%d1%81%d1%82/", "text": "Въпрос:  Здравейте, мога ли да обжалвам болничен лист на мой работник, в който имам съмнение, че неправомерно си е взел болничен лист? И имам ли право да му прекратя трудовия договор, докато е в болничен? М. Филипова, гр. Ямбол Отговор:  Условията и реда за обжалване на актовете на медицинска експертиза (в това число и болничните листове) са предвидени в чл. 112 от Закона за здравето. Съгласно ал. 1 на посочената разпоредба обжалванията и възраженията от страна на заинтересованите лица и органи (освидетелстваните, осигурителите, НОИ, Агенцията за социално подпомагане, Агенцията за хората с увреждания и органите на медицинската експертиза на работоспособността) се правят: 1. срещу решенията на лекуващия лекар – в 14-дневен срок от получаването им пред лекарската консултативна комисия; 2. срещу решенията на ЛКК и центровете за спешна медицинска помощ – в 14-дневен срок от получаването им пред ТЕЛК; 3. срещу решенията на ТЕЛК – в 14-дневен срок от получаването им пред НЕЛК; 4. срещу решенията на НЕЛК – пред административния съд, в чийто район се намира постоянният или настоящият адрес на жалбоподателя по реда на Административно-процесуалния кодекс. Пълният отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Как се обжалва болничен лист?"}
{"url": "https://trud.bg/250-%d0%b4%d0%b5%d1%86%d0%b0-%d0%bd%d0%b0-%d0%bf%d1%80%d0%b5%d0%b3%d0%bb%d0%b5%d0%b4-%d0%b2-%d0%bf%d0%b8%d1%80%d0%be%d0%b3%d0%be%d0%b2-%d0%b4%d0%bd%d0%b5%d0%b2%d0%bd%d0%be/", "text": "Паникьосани родители обикалят болниците  Линейка вози децата, ако се наложи смяна на болницата Всекидневно 250 деца преглеждат в Спешното детско отделение на “Пирогов”. Това заяви за “Труд” директорът на УМБАЛСМ “Пирогов” проф. Николай Габровски.”В “Пирогов” се приемат за преглед и хоспитализация деца с всякакви оплаквания. От падане и удар, до болки в корема, ушите, гърлото, кашлица, температура и задух”, добави проф. Габровски. Паника е обзела родителите на малки деца след като 3-годишно дете почина, обиколило три болници. Специалистите споделят, че има родители, които при най-малките оплаквания тичат в болниците. Освен това масово не знаят къде да заведат детето си на преглед, и какви са процедурите. Ако детето не се чувства добре, първо трябва да се потърси личният лекар, защото той го познава най-добре и знае историята на заболяванията. Ако той не е на работа, и не може да прегледа детето, родителите трябва да се насочат към болница с педиатрично отделение. “По закон личните лекари трябва да осигуряват медицинска помощ непрекъснато. Това обаче практически не е възможно. Затова те са длъжни да сключват договори с кабинети, които осигуряват неотложна помощ”, казва адвокатът по медицинско право Мария Шаркова. Три болници приемат деца по спешност в София. Това са УМБАЛСМ “Пирогов”, УМБАЛ “Александровска” и Национална кардиологична болница, заяви здравният министър Кирил Ананиев. Те ще приемат с приоритет деца, след като Интензивното отделение на Специализираната детска болница “Проф. Иван Митев” спря да работи. “Когато родителите идват в “Пирогов” за преглед на децата им, първо минават през детска шокова зала. Ако състоянието на детето е спешно остава в шокова зала и идват лекари да го прегледат. Ако не е спешно, минават през регистратурата и от там ги препращат към специалист, спрямо оплакванията им. Ако има специфика, която налага по-специална лекарска помощ може да ги насочим към “Александровска” болница или Национална кардиологична болница. В спешни случаи осигуряваме транспорт с линейка”, обясни още проф. Габровски. Родители на деца с кашлица, температура, затруднено дишане могат да заведат децата си в “Александровска” болница. “При нас е добре да идват деца със заболявания на дихателната система. Ако дойдат деца с други проблеми, ще ги прехвърлим с линейка към “Пирогов” или Трета градска болница”, заяви за “Труд” Директорът на Алексндровска болница доц. Костадин Ангелов. Клиниката по педиатрия работи 24 часа, 7 дни в седмицата и от там минават ежедневно стотици деца. “Всички състояния, които водят до недостатъчност на долен етаж на дихателната система – като пневмонии и бронхеолити, са спешни и трябва да бъде потърсена незабавна лекарска помощ”, добави още доц. Ангелов. В Национална кардиологична болница също могат да се водят деца по спешност. Родители на деца с болки в ушите и очни болести трябва да се насочат към УМБАЛ “Царица Йоанна – ИСУЛ”. Там има детски УНГ специалисти, както и травматолози и лекари по очни болести. В Аджибадем Сити клиник МБАЛ Токуда има детски специалисти по пулмология, гастроентерология, ендокринология, нефрология, ревматология, алергология. В УМБАЛ “Св. Анна” също има Спешно педиатрично отделение.   Един институт няма да реши ВАС с окончателно решение Няма начин един гигантски институт да реши проблемите с детското здравеопазване. Това заяви пред БНР кардиологът проф. Иво Петров във връзка с казуса с Педиатричната болница. Според него би трябвало да има педиатрични болници във всички университетски центрове в България и това трябва да са относително малки, но ефикасни болници, включително с шокови зали. Миналата седмица тричленен състав на ВАС пусна строежа на Националната детска болница, като отхвърли жалбата на Камарата на архитектите в България (КАБ) и остави в сила решението на Комисията за защита на конкуренцията. С него е потвърдено решението на министъра на здравеопазването за възлагане на обществена поръчка за строеж. Върховните съдии не приеха твърденията и аргументите на КАБ, че липсата на разделяне на поръчката на обособени позиции – обособена позиция за проектирането и обособена позиция за строителството, ограничава конкуренцията и не допуска до самостоятелно участие в процедурата проектантите. Решението на ВАС е окончателно.   Код червено за спешност  Най-тежко болните остават в шокова зала Триажната система се прилага от лекарите с влизането на човек в болницата. “Най-тежко болните остават в шокова зала, тогава звънни един звънец и специалистите тичат на там”, обясни проф. Николай Габровски. Най-често това става при катастрофи с тежко пострадали, при пациенти, които не са в съзнание или такива с дихателна недостатъчност. Тогава кодът е червен. Пациент, определен с тази категория, налага незабавно да му бъде осигурена максимална медицинска помощ. Пациенти с код “жълто” са нестабилни, но състоянието им не е животозастрашаващо. Те трябва да бъдат настанени и обслужени от лекар до 30 минути. Пациенти без опасност за живота и с по-леки оплаквания са с код “зелено”. При тях прегледа може и да се забави, докато дойде редът им на опашката пред кабинета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " 250 деца на преглед в “Пирогов” дневно\t"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d0%b4%d0%b0%d0%bd%d1%8a%d1%86%d0%b8%d1%82%d0%b5-%d0%b7%d0%b0-%d0%ba%d0%be%d0%bb%d0%b8%d1%82%d0%b5-%d0%b2-%d0%b1%d1%83%d1%80%d0%b3%d0%b0%d1%81-%d0%b8-%d1%81%d0%bc/", "text": "За Фолксваген на 20 г. с мощност 125kw налогът от 253 лв. става 278,30 лв. По-високи данъци за колите над 10 г. ще плащат в Бургас от 2020 г. В Смолян пък налогът ще бъде увеличен за всички автомобили. Това предвиждат промени в общинските наредби, които са пуснати за обществено обсъждане. В Бургас ще бъде увеличен данъкът за колите без екологична категория, както и тези, които отговарят на стандартите Евро 1, 2, 3 и 4. Това са автомобилите, произведени до септември 2009 г. За по-новите коли промени в налозите в Бургас няма да има. За колите над 10 г. се предлага да бъде увеличен коефициентът за екологична категория до 0,9 за Евро 4, 1,1 за Евро 3 и 1,2 за по-старите коли. Например за Фолксваген на 20 години с мощност 125kw и екологичен стандарт Евро 3 данъкът ще бъде увеличен от сегашните 253 лв., на 278,30 лв. За Нисан, произведен през 2007 г., с мощност 66kw и Евро 4 налогът ще нарасне от 37,06 лв. на 41,69 лв., пише в мотивите на общината. В Смолян коефициентът за екологичната категория на колите в момента е на минималното ниво, определено със Закона за местните данъци и такси. Предложението е коефициентът да нарасне на 0,5 за Евро 6, 0,7 за Евро 5, 0,9 за Евро 4, 1,1 за Евро 3 и 1,3 за по-старите коли. В резултат данъкът за кола на 15 г., с мощност 70kw и Евро 3 ще нарасне от 49,14 лв. на 54,05 лв., а за автомобил на 13 г., с мощност 75kw и Евро 4 ще се увеличи от 85,80 лв. на 96,52 лв. В Смолян е предвидено увеличение и на таксата за депониране на отпадъци от 0,6 на хиляда на 1,58 на хиляда от данъчната оценка както на жилищните, така и на нежилищните имоти. Таксата за детските градини в Смолян вече няма да е фиксирана на 40 лв. на месец, а 2 лв. на храноден. В Приморско също ще бъде увеличена такса смет, заради по-високите разходи за депониране на боклука – от 57 лв. на 95 лв. на тон. В Приморско и Китен такса смет за жилищни имоти на граждани ще нарасне от 1,2 на 1,6 на хиляда от данъчната оценка. А за нежилищните имоти на граждани, както и за заведения, магазини и складове – от 4 на 5,2 на хиляда от данъчната им оценка. В Девин се предлага данъкът за най-масовите коли до 55 kW и между 55 kW и 74 kW да бъде намален. Като коефициентът за мощност ще бъда понижен с 0,20 лв. за 1 kW.", "date": "2019.12.02", "title": " Вдигат данъците за колите в Бургас и Смолян\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%bf%d1%83%d1%81%d0%bd%d0%b0-%d0%b3%d0%b0%d0%b7-%d0%b7%d0%b0-%d0%ba%d0%b8%d1%82%d0%b0%d0%b9-%d0%bf%d0%be-%d1%81%d0%b8%d0%bb%d0%b0%d1%82%d0%b0-%d0%bd%d0%b0/", "text": "Цената на синьото гориво е строго пазена тайна Президентите на Русия и Китай – Владимир Путин и Си Цзинпин, дадоха вчера старт на доставките на руски природен газ за Китай по тръбата “Силата на Сибир”, предаде Ройтерс. Двамата участваха в телемост между Сочи, където бе Путин, и Пекин, където бе Си, и компресорните станции на двете страни. “Това е истинско историческо събитие не само за световния енергиен пазар, но преди всичко за нас – Русия и Китай”, каза Путин. “Тази стъпка извежда руско-китайското стратегическо сътрудничество в енергетиката на качествено ново ниво и ни доближава до изпълнението на задачата, поставена заедно с китайския лидер Си Цзинпин – да достигнем двустранна търговия до 200 милиарда долара до 2024 г.”, допълни руският президент. А китайският му колега определи новооткрития газопровод като “знаков проект за двустранно енергийно сътрудничество” и “пример за дълбока интеграция и взаимоизгодно сътрудничество”. Очаква се потоците през “Силата на Сибир” постепенно да нараснат до 38 милиарда куб. метра годишно през 2022-2023 г., което би направило Китай втория по големина клиент на газ за Русия след Германия, която купи 58,50 милиарда куб. м газ от Москва миналата година. Цената, която Пекин плаща за руското синьо гориво в новия газопровод, остава строго пазена тайна, смята се, че тя е обвързана с цената на кошницата с петролни продукти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Русия пусна газ за Китай по „Силата на Сибир” (ИНФОГРАФИКА)\t"}
{"url": "https://trud.bg/%d0%bf%d0%b8%d1%80%d0%b8%d0%bd-%d0%ba%d0%b0%d0%bd%d0%b8-%d0%bb%d0%b5%d0%b3%d0%b5%d0%bd%d0%b4%d0%b0-%d0%bd%d0%b0-%d1%81%d0%b5%d0%b2%d0%b5%d1%80%d0%bd%d0%b0-%d0%b8%d1%80%d0%bb%d0%b0/", "text": "Кайл Лафърти, легендата на Северна Ирландия със 73 мача за своята родина, може изненадващо да се озове в българския футбол. Интерес към снажния нападател проявява „Пирин“, а ирландската връзка прави новият наставник на тима Уорън Фийни.  „Да, той е възможност за нас“, заяви треньорът на „орлетата“ пред „Белфаст Телеграф“.  Но конкуренцията за потенциалното попълнение е жестоко. В обширен материал за кариерата на Лафърти в „Дейли Мейл“, се разкрива, че интерес към Лафърти има от редица клубове. Сред най-сериозните кандидати за подписа му са кипърските АЕЛ (Лимасол) и „Аполон“.  В кариерата си 32-годишният футболист е преминал през редица отбори – „Бърнли“, „Дарлингтън“, „Рейнджърс“, „Сион“, „Палермо“, „Норич“, „Ризеспор“, „Бирмингам“, „Хартс“, а за последно игра в „Сарпсборг“.  Лафърти бе и в състава на Северна Ирландия на Евро 2016, където записа три мача.", "date": "2019.12.02", "title": " „Пирин“ кани легенда на Северна Ирландия"}
{"url": "https://trud.bg/%d0%b2%d0%b0%d1%81-%d0%be%d1%82%d0%bc%d0%b5%d0%bd%d0%b8-%d0%b7%d0%b0%d0%b1%d1%80%d0%b0%d0%bd%d0%b0%d1%82%d0%b0-%d0%b7%d0%b0-%d0%ba%d0%be%d0%bb%d0%b8-%d0%b2-%d0%bc%d0%be%d1%80%d1%81%d0%ba%d0%b0%d1%82/", "text": "Върховният административен съд с определение от 27.11. 2019 г. нарежда да се прекратят безусловно действията на кмета на община Варна и на служители при звено „Общинска полиция”, изразяващи се в поставяне и държане на забранителни пътни знаци „В2“ и „Т17” на няколко входа в Морската градина. Решението на висшите магистрати отменя и действията на „Общинска полиция” – Варна по осъществяване на контрол за спазване на забраната за движение на коли в местността „Салтанат”. Това съобщиха от пресцентъра на Варненския административен съд. В мотивите си Върховният административен съд сочи, че от представените по делото доказателства се установява, че е започнала процедура по одобряване на общ административен акт, а именно: промени в Генералния план за организация на движението на територията на Община Варна, но процедурата не е приключила и няма издаден административен акт. Следователно и извършваната контролна дейност от „Общинска полиция“ Варна във връзка с тези знаци не се основава на административен акт или закон. Определението е окончателно и не подлежи на обжалване. Забраната за движение на автомобили беше за пореден път въведена след трагичния инцидент със сгазеното дете на паркинг пред заведение в парка на 29 юни т.г. Тогава общинските съветници решиха да актуализират Генералния план за организация на движението в местността „Салтанат“, която според тях е част от историческото ядро на Морската градина, и в нея автомобилите замърсяват и вдигат шум. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " ВАС отмени забраната за коли в Морската градина във Варна"}
{"url": "https://trud.bg/%d0%bd%d0%b5%d0%b8%d0%b7%d0%b2%d0%b5%d1%81%d1%82%d0%bd%d0%b8-%d0%be%d0%b3%d1%80%d0%b0%d0%b1%d0%b8%d1%85%d0%b0-%d0%b8-%d0%bc%d1%83%d0%b7%d0%b5%d1%8f-%d0%bd%d0%b0-%d1%89%d0%b0%d0%b7%d0%b8/", "text": "Задигнали медали и златни бижута Липсват ордени на Ленин и Карл Маркс Неизвестни крадци проникнали в музея на Щази (тайната полиция на бившата ГДР) в Берлин и задигнали медали и бижута, предаде Би Би Си. Кражбата в германската столица стана само шест дни, след обира като на кино в музея в Дрезден, от който неизвестни престъпници отмъкнаха само за пет минути бижута и скъпоценни камъни на стойност 1 милиард евро. Разследването на тази кражба е в задънена улица, а полицията в Дрезден предложи 500 000 евро награда за информация, която да доведе до залавянето на извършителите или възстановяване на ценностите. За обира в музея на Щази станало ясно в неделя, когато охраната обходила помещенията. Смята се, че крадците са влезли в събота късно вечерта. Те проникнали в сградата през прозорец на приземния етаж, да който стигнали от съседен покрив. Директорът на музея Йорг Дризелман заяви, че стойността на откраднатото е малка – няколко хиляди евро. Задигнати са осем ордена, сред които Орден на Карл Маркс и Орден на Ленин, но Дризелман уточни, че някои от реликвите всъщност са били копия, а не оригинали. Откраднатите бижута са изработени от злато, става въпрос за обеци, пръстен с перли и два часовника. По думите на директора обирът е продължил около 15 минути, като крадците нямало как да бъдат забелязани, тъй като охраната не следи сградата постоянно през нощта. Музеят се помещава в бившата централа на Щази.", "date": "2019.12.02", "title": " Неизвестни ограбиха и музея на Щази"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-17-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%b0%d0%b2%d1%82%d0%be%d0%b1%d1%83%d1%81%d0%bd%d0%b0/", "text": "Най-малко 17 души загинаха при автобусна катастрофа в Чили, предаде Франс прес, като се позова на властите. Пътнотранспортното произшествие станало в северната част на страната. Двуетажният автобус се преобърнал малко след като потеглил през нощта от град Антофагаста, на 1200 километра северно от столицата Сантяго, за Овале. 15 пътници загинали на място. 24 ранени били приети в болница, където двама от тях починали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Най-малко 17 души загинаха при автобусна катастрофа в Чили"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%89%d0%b5-%d1%80%d1%8a%d0%ba%d0%be%d0%b2%d0%be%d0%b4%d0%b8-%d0%b1%d1%8a%d0%bb%d0%b3%d0%b0%d1%80/", "text": "Президентът Румен Радев ще ръководи българската делегация за участие в Срещата на държавните и правителствените ръководители на страните-членки на НАТО, която ще се състои на 3 и 4 декември в Лондон, Великобритания. На срещата на върха ще бъде отбелязана 70-годишнината от създаването на Алианса, съобщават от президентството. Изграждането на съвременни отбранителни способности, финансовите средства, отделяни за отбрана от държавите-членки, засилването на ролята на Алианса в борбата с тероризма, стратегическите приоритети в областта на кибер отбраната, както и политиката на отворени врати на НАТО, ще бъдат сред темите, обсъждани на Срещата на върха. В рамките на посещението в Лондон държавният глава Румен Радев и съпругата му Десислава Радева ще участват в прием, даван от Нейно Величество Елизабет II – кралица на Обединеното кралство Великобритания и Северна Ирландия, в чест на държавните и правителствени ръководители на страните-членки на НАТО и техните съпруги. В рамките на различни формати българският президент ще разговоря с министър-председателя на Великобритания Борис Джонсън, както и с президента на САЩ Доналд Тръмп. Очаква се по време на форума президентът Румен Радев да проведе и двустранни срещи. В делегацията, водена от българския държавен глава, ще бъдат Екатерина Захариева, заместник министър-председател по правосъдната реформа и министър на външните работи, и Красимир Каракачанов, заместник министър-председател по обществения ред и сигурността и министър на отбраната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.12.02", "title": " Президентът Радев ще ръководи българската делегация на срещата на НАТО в Лондон\t"}
