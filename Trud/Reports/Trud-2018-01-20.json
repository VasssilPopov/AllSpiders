{"url": "https://trud.bg/%d0%b5%d0%b2%d1%80%d0%be%d0%bf%d0%b0-%d1%89%d0%b5-%d1%80%d0%b5%d1%86%d0%b8%d0%ba%d0%bb%d0%b8%d1%80%d0%b0-%d0%b2%d1%81%d0%b8%d1%87%d0%ba%d0%b8-%d0%bf%d0%bb%d0%b0%d1%81%d1%82%d0%bc%d0%b0%d1%81%d0%be/", "text": "Европа в битка срещу пластмасовите отпадъци. Нова стратегия цели до 2030 г. всички пластмасови опаковки в Европейския съюз да бъдат годни за повторна употреба и да могат да се рециклират. Европейската комисия изчислява, че всяка година европейският бюджет губи между 70 и 150 миларда евро, тъй като пластмасите масово се ползват еднократно, а две трети от пластмасовите отпадъци идват именно от опаковките. Голяма част от тях все още не се рециклират, въпреки че един тон рециклирана пластмаса спестява толкова въгледродни емисии, колкото един милион автомобили, показват сметките на Еврокомисията. Въпреки първоначалната заявка, нови данъци върху пластмасите не са обявени, но те най-вероятно ще поскъпнат, информира  .  Всяка година европейските граждани генерират над 25 милиона тона пластмасови отпадъци. Едва 30% от тях се събират за рециклиране. Една четвърт от отпадъците в София също са пластмаси. Едва половината от тях могат да се рециклират. Според новата Европейска стратегия до 12 години всяка пластмаса трябва е годна за рециклиране. Toва обаче ще вдигне цената, смятат от бранша „Това би се отразило на джоба на българския потребител, тъй като той не би могъл да се лиши от стоки от първа необходимост, които са опаковани в пластмасови опаковки като минералната вода”, заяви Емилия Кулинска от Браншова асоциация полимери. В Германия са намерили решение – всяка пластмасова бутилка се плаща допълнително. Така вместо в депото за отпадъци, бутилките се връщат за рециклиране срещу възстановяване на разходите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Европа ще рециклира всички пластмасови опаковки след 2030 г."}
{"url": "https://trud.bg/166-%d1%81%d0%bd%d0%b5%d0%b3%d0%be%d1%80%d0%b8%d0%bd%d0%b0-%d1%87%d0%b8%d1%81%d1%82%d1%8f%d1%82-%d1%81%d0%be%d1%84%d0%b8%d0%b9%d1%81%d0%ba%d0%b8%d1%82%d0%b5-%d1%83%d0%bb%d0%b8%d1%86%d0%b8/", "text": "Във връзка с обилния снеговалеж в София в момента 166 машини са на терен. Това съобщиха от пресцентъра на Столична община. Изпълняват се обработки със смеси срещу заледяване, както и бутане на снежна маса от пътните платна. Обработват се приоритетно улици и булеварди, по които се движи градският транспорт във всички 24 райони на столицата. Градският транспорт се движи по обичайните си маршрути. Затруднено е движението по линия 64 от Бояна до кв. „Драгалевци“. Столичната община напомня на шофьорите да карат внимателно и със съобразена скорост! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " 166 снегорина чистят софийските улици"}
{"url": "https://trud.bg/a%d0%b2%d0%b0%d1%80%d0%b8%d1%80%d0%b0%d0%bb-%d1%82%d0%b8%d1%80-%d0%ba%d1%80%d0%b0%d0%b9-%d0%b4%d1%80%d0%b0%d0%b3%d0%be%d0%bc%d0%b0%d0%bd-%d0%b7%d0%b0%d0%bf%d1%83%d1%88%d0%b8-%d0%bf%d1%8a%d1%82%d1%8f/", "text": "Aварирал ТИР затруднява движението по пътя от София до Калотина, съобщиха от АПИ. Движението в посока на граничния пункт се осъществява в една лента в района на Драгоман. Тежкотоварните автомобили изчакват на място. Шофьорите да се движат с повишено внимание и съобразена скорост, спазвайки указанията на „Пътна полиция“, съветват от пътната агенция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Aварирал ТИР край Драгоман запуши пътя за Калотина"}
{"url": "https://trud.bg/%d1%81%d0%b8%d0%bd%d0%b4%d0%b8%d0%ba%d0%b0%d1%82%d0%b8%d1%82%d0%b5-%d1%81%d1%80%d0%b5%d1%89%d1%83-%d0%bf%d0%be%d1%81%d0%ba%d1%8a%d0%bf%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%82%d0%be/", "text": "Двата най-големи синдиката у нас – КНСБ и КТ „Подкрепа“, излязоха със съвместна позиция в подкрепа на работодателите и срещу поскъпването на електроенергията. Според тях то ще доведе до фалити, загуба на трайни работни места и „замразяване“ нивата на доходите в редица браншове и отрасли. Публикуваме пълния текст на позицията на двата синдиката: Като национално-отговорни организации, призвани да защитават правата и работните места на хиляди българи, КНСБ и КТ „Подкрепа“ споделят притесненията на българския бизнес, че очевидно има проблем, който създава напрежение на енергийния пазар.  Това спекулативно и необосновано покачване ще доведе до фалити, загуба на трайни работни места и „замразяване“ нивата на доходите в редица браншове и отрасли. Прозрачност, надеждност и предсказуемост – това са ключови категории за успешно и пълноценно функциониране на енергийния пазар.  Но нещо в този пазар не работи както трябва.  През последните месеци значителни обеми бяха търгувани към определени търговци при неясни условия, обезпечаващи непазарни предимства спрямо останалите участници. Изкуствено бе ограничавано и предлагането през двата сегмента на борсата – малки, нерегулярни лотове, липса на профилирани продукти. Това естествено води до ирационални ценови нива, които категорично не могат да бъдат определени като референтни.  Резултатът от това спекулативното и необосновано повишаване на цената на ел. енергията ще засегне не само бизнеса. То ще доведе и до ръст на цените на хранителни и нехранителни стоки. Увеличението засяга държавни и общински администрации, болници, училища, членовете на синдикатите и всички работещи български граждани. Пренасяйки се към цените на регулиран пазар, ще засегне всеки битов абонат. В тази връзка апелираме за незабавни и конкретни стъпки към ограничаване на вредни практики и недопускане на напрежение в системата на българската енергетика и индустрия в началото на зимния период: 1. Министерство на енергетиката да предприеме стъпки за предлагане на законодателна инициатива за разширяване на функциите на КЕВР за разследване на злоупотреби и санкции при възникване на спекулативно поведение на пазара; 2. Министерство на енергетиката и БЕХ да предприемат организационни стъпки за осигуряване на дългосрочни продукти (енергийни пакети в рамките на месец до година), съответстващи на профила на основната част от клиентите на свободен пазар; 3. Министерство на енергетиката и БЕХ да анализират ефекта от повишаването на цените на електрическата енергия за държавните дружества, като се отчете изпълнението на ремонтните, производствени и социални програми през 2017 година и подготовката за следващо ценово решение за регулиран пазар през 2018 година; 4. Работата и обхватът на свободния пазар да бъдат подобрени чрез ускоряване на процеса на въвеждане на пазарния сегмент „пазар в рамките на деня” и да се осигури неговата ликвидност – ЕСО и БНЕБ; 5. Министерство на енергетиката и БЕХ да предприемат организационни стъпки за промяна на графиците за подаване на заявки към обществения доставчик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Синдикатите срещу поскъпването на тока, предвиждат фалити\t\t\t"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b0-%d0%b8%d0%b7%d0%bd%d0%b5%d0%bd%d0%b0%d0%b4%d0%b0-%d0%bd%d0%b0-%d0%bf%d0%b8%d1%81%d1%82%d0%b0%d1%82%d0%b0-%d1%89%d1%80%d0%b0%d0%b9%d1%84/", "text": "Спускането по най-страховитата писта „Щрайф“ в австрийския курорт Кицбюел винаги може да поднесе сензации. И този сезон изненадата е факт. Томас Дресен стана първият германец от 39 години, който печели надпреварата. А успехът е дебютен за световната купа при алпийците. За последно сънародникът му Сеш Ферщл триумфира по коварното трасе през 1979 г. „Усещането да постигна първата си победа за световната купа именно тук е велико – заяви 24-годишният скиор. – По време на спускането бях спокоен и останах до край концентриран. Когато чух ревът на публиката разбрах, че съм първи.“ Дресен измина трасето с дължина 3312 м и денивелация 860 м за 1:56.16 минути, изпреварвайки с 20 стотни Беат Фойц (Швейцария). За Томас това е едва втори подиум след третото място в Бийвър Крийк (САЩ) по-рано през сезона. Трети на стълбичката се качи местният любимец Ханес Райхелт. 37-годишният ветеран е последният австриец, печелил на „Щрайф“ (2014 г.), но този път изостана с 41 стотни.  Норвежецът Аксел Лунд Свиндал завърши осми. Скандинавецът обаче остава лидер в класирането за малката световна купа. Втори е Фойц, а с успеха си Дресен се изкачи до трето място. В подреждането за Големия кристален глобус водач е Марсел Хиршер (Австрия).", "date": "2018.01.20", "title": " Германска изненада на пистата „Щрайф“"}
{"url": "https://trud.bg/%d0%be%d1%82%d0%bc%d0%b5%d0%bd%d0%b8%d1%85%d0%b0-%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be%d1%82%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b2-%d0%be%d0%b1%d1%89/", "text": "Възстановено е електрозахранването във всички населени места в община Баните след ураганния вятър. Със заповед на кмета Милен Белчев бедственото положение в общината е отменено, съобщава  . Тепърва ще се изчисляват нанесените щети от вятъра в четвъртък, който събори повече от 10 електрически стълба в горите на планинската област, отнесе покриви на административни сгради и разруши частично покриви на къщи в района. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Отмениха бедственото положение в община Баните"}
{"url": "https://trud.bg/%d0%bf%d1%80%d0%b0%d0%b2%d0%b8%d0%bc-50-000-%d0%ba%d1%83%d0%b1%d0%b8%d0%ba%d0%b0-%d1%81%d0%bd%d1%8f%d0%b3-%d0%b7%d0%b0-%d0%ba%d1%83%d0%bf%d0%b0%d1%82%d0%b0-%d0%b2-%d0%b1%d0%b0%d0%bd%d1%81%d0%ba%d0%be/", "text": "За световната купа по сноуборд в Банско ще бъдат произведени 50 000 кубика сняг, които ще бъдат обработени с помощта на над 160 професионалисти и доброволци. Надпреварата е 26 и 28 януари на пистата „Алберто Томба“ и е последна проверка преди олимпиадата в Пьонгчан през февруари. В момента трасето е затворено и се подготвя за предстоящото събитие. За сигурността на състезанието отново ще се погрижи 101-ви алпийски полк от Смолян, а в помощ за организацията и реда ще са и студенти от катедра „Ски“ в НСА.", "date": "2018.01.20", "title": " Правим 50 000 кубика сняг за купата в Банско"}
{"url": "https://trud.bg/%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%bd%d0%b5-%d1%81%d0%b5-%d0%b4%d0%b0%d0%b4%d0%b5-%d0%bd%d0%b0-18-%d1%84%d0%b8%d0%bd%d0%b0%d0%bb%d0%b8%d1%81%d1%82-%d0%b2/", "text": "Българският шампион „Лудогорец“ направи престижно 2:2 с „Шахтьор“ (Донецк). Двубоят бе част от подготовката на „орлите“ в турския курорт Белек. Марселиньо и Жоао Паоло се разписаха във вратата на 1/8-финалиста в Шампионската лига, а Александър Зубков и Ферейра бяха точни за украинците. Освен това българите удариха и три греди.  Това бе втора проверка за „зелените“ през 2018 година, след като преди това тимът на Димитър Димитров надигра румънския „Ботушани“ с 2:0.  Следващият съперник на лидера в Първа професионална лига е друг тим от северната ни съседка – „Университатя“ (Крайова). Срещата е на 25-ти януари от 17:00 часа.  Часове преди проверката с „Шахтьор“ сайтът на тима от Разград обяви официално трансфера на нападателя Якуб Швиерчок. Полският таран идва от „Заглембе“ и ще играе с №70 в „Лудогорец“.  „Познавам този отбор – обясни Швиерчок. – Гледал съм няколко мача в Шампионската лига. Моят сънародник Яцек Горалски ми е разказвал също за тима. В „Заглембе“ още играе Любомир Гулдан, който е бил в „Лудогорец“ и пази много добри спомени.“", "date": "2018.01.20", "title": " „Лудогорец“ не се даде на 1/8-финалист в Шампионската лига"}
{"url": "https://trud.bg/%d1%81%d0%b8%d1%80%d0%b8%d1%8f-%d1%81%d0%b5-%d1%80%d0%b5%d0%ba%d0%bb%d0%b0%d0%bc%d0%b8%d1%80%d0%b0-%d0%ba%d0%b0%d1%82%d0%be-%d1%82%d1%83%d1%80%d0%b8%d1%81%d1%82%d0%b8%d1%87%d0%b5%d1%81%d0%ba%d0%b0/", "text": "Повече от година, откакто режимът на Башар Асад, с помощта на руски въздушни удари и бомби-варели , удари бунтовниците източно от Алепо. Сградите бяха сравнени със земята, хората, които оцеляха, са тероризирани, гладни и изпълнени с отчаяние, а миризмата на разлагащи се трупове се издигна от развалините, докато семействата търсят близките си. Сега, след като в голяма степен унищожи града, който искаше да контролира, режимът на Асад иска от света да посети останалото от него: като туристическа дестинация. Тази седмица сирийското правителство рекламира Алепо, заедно с други дестинации в Сирия, на Международния туристически панаир на туризма Fitur в Мадрид, като „популяризира“ атракциите на страната по света, пише  . Това е първият път, когато Сирия присъства на търговския панаир от 2011 г. , когато избухна войната. Заедно с руините на Алепо, Дамаск насърчава хората да посещават древните останки от римската епоха в Палмира, археологически обект, включен в списъка на ЮНЕСКО, който два пъти попада под контрола на „Ислямска държава“ (ИД). Екстремистите разбиха някои от храмовете и погребалните кули, преди да бъдат принудени от сирийските правителствени сили и техните руски поддръжници да се изтеглят от града за последен път миналата година. „Тази година е моментът да възстановим Сирия и нашата икономика“, заяви за АФП Басам Барсик, директор по маркетинга в сирийското министерство на туризма. Барсик заяви, че 1,3 милиона чуждестранни посетители са пътували в Сирия миналата година, въпреки че тази цифра включва онези, които идват от съседен Ливан само за един ден. Той твърди, че религиозните дестинации, като историческия християнски град Маалула, едно от последните места на земята, където все още се говори на арамейски, все още са привлекателни за туристите. Дамаск, Тартус, Латакия и историческият крепостен замък Крак де Шевалие близо до границата с Ливан, макар и повредени от бомбардировки, са други възможни атракции. Повечето държави обаче съветват гражданите си да не пътуват до Сирия. Войната е разселила милиони хора и се предполага, че е отнела живота на най-малко 340 000 души от 2011 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Сирия се рекламира като туристическа дестинация"}
{"url": "https://trud.bg/%d1%81%d0%b0%d1%89-%d0%b8-%d1%80%d1%83%d1%81%d0%b8%d1%8f-%d0%bf%d1%80%d0%b8%d0%b7%d0%be%d0%b2%d0%b0%d1%85%d0%b0-%d1%82%d1%83%d1%80%d1%86%d0%b8%d1%8f-%d0%b8-%d1%81%d0%b8%d1%80%d0%b8%d0%b9%d1%81%d0%ba/", "text": "САЩ и Русия призоваха участващите страни в конфликта в сирийския район Африн да избягват ескалация и да проявят сдържаност.  По-рано стана ясно, че Турция е започнала мащабна наземна и въздушна операция против кюрдите в северозападна Сирия.  „Призоваваме всички страни да избягват ескалация и да се съсредоточат в по-важната задача за разгромяване на „Ислямска държава“, заявиха от Пентагона. Москва също изрази притесние от съобщенията за начало на турска военна операция в Африн. „Според постъпващата информация, на 20 януари Турция нареди на части на своите Въоръжени сили в района на Африн в северозападна Сирия да започнат настъпление. Генералният щаб на ВС на Турция съобщи, че турските военни са обстреляли позиции на сирийските кюрдски сили, в отговор на провокационните обстрели на бойци от сирийската кюрдска партия „Демократически съюз“, се казва в коментар на руското външно министерство. „Москва възприема с голямо притеснение тази информация. Следим внимателно развитието на ситуацията“. От там добавиха още, че основната цел на оставащите в Сирия руски военни е да следят за спазването на примирието. „Призоваваме противостоящите страни да проявяват взаимна сдържаност“, посочват още от Москва. Според последната информация за операцията, бомбардировачи от Военновъздушните сили на Турция са започнали да нанасят удари по позициите на сирийските кюрди от „Отрядите за народна самоотбрана“ и партията „Демократически съюз“ в района на Африн в Сирия. По-късно от Anadolu Agency информираха, че части на сирийската опозиционна „Свободна сирийска армия“, с която Турция координира своите действия в Сирия, също са започнали да настъпват срещу кюрдите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " САЩ и Русия призоваха Турция и сирийските кюрди към сдържаност"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%bd%d0%b0%d0%bd%d0%b5%d1%81%d0%b5-%d0%b2%d1%8a%d0%b7%d0%b4%d1%83%d1%88%d0%b5%d0%bd-%d1%83%d0%b4%d0%b0%d1%80-%d0%bf%d0%be-%d0%bf%d0%be%d0%b7%d0%b8%d1%86%d0%b8/", "text": "Турски военни самолети са бомбардирали позиции на сирийските кюрдски „Отряди за народна самоотбрана“(ОНС) в Сирия, съобщи турският премиер Бинали Йълдъръм, след като по-рано стана ясно, че Турция е започнала обявената преди доста време  военна операция срещу въоръжената групировка. “Нашите Въоръжени сили започнаха въздушна кампания, целяща да унищожи елементите“ на ОНС, заяви Йълдъръм по време на телевизионно обръщение. Кореспондент на Франс прес от турската страна на границата е видял два военни самолета да бомбардират цели на сирийска територия.  Междувременно, според информация на турските медии, части на протурската сирийска опозиционна група „Свободна сирийска армия“ са започнали да се придвижват към района на Африн. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Турция нанесе въздушен удар по позиции на сирийските кюрди"}
{"url": "https://trud.bg/100-%d1%82%d0%b5-%d0%b8%d0%bd%d0%be%d0%b2%d0%b0%d1%86%d0%b8%d0%b8-%d0%be%d1%82-%d1%84%d0%b8%d0%bd%d0%bb%d0%b0%d0%bd%d0%b4%d0%b8%d1%8f/", "text": "Финландия е малка страна – и по население, и по площ. Но това не й пречи да се нареди по много показатели между най-добрите в света. Изследванията на множество институти показват че: – Финландия е най-свободната, най-стабилната и най-безопасната страна в света;  – В страната на практика няма корупция и организирана престъпност. Може би това има връзка с факта, че съдебната система на Финландия е най-независимата в света. А по независимост и свобода на пресата страната заема трето място.  – Финландците се радват на най-голямата лична свобода и право на избор в света.  – Доверието в полицията, политическата и съдебната система е сред най-високите в света. И естествено, доверието в другите хора изобщо.  И според Readers’ Digest на финландците може да се има доверие. Списанието провежда тест, като преднамерено оставя на обществени места портфейли с пари. 11 от оставените в Хелзинки 12 портфейла били върнати!  – Във Финландия има пълно равенство на половете още от 1906 г.!  – Финландия е една от най-екологичните страни в света.  – Финландската образователна система е доказано сред най-добрите в света, а първоначалното образование е твърдо на първо място.  – Това е най-четящата нация в света, както и най-образованата, а библиотеките в страната имат най-много посещения в света.  – Това е една от най-добрите страни за правене на бизнес, особено в областта на чистите технологии.  – Широколентовият интернет тук се смята официално за едно от човешките права.  – Финландия е най-добрата страна в света по отношение на майчинството и отглеждането на деца по всички показатели.  – Храната във Финландия е най-чистата в Европа. Как става това? Как от бедна аграрна страна, която получаваше хуманитарна помощ за гладуващите си деца, Финландия се превърна в световен лидер с изключително висок стандарт?  Това можем да научим от книгата „100 Социални иновации от Финландия“.  В тази изключително интересна и полезна, но и забавна книга, стотината автори – изтъкнати личности от политиката, икономиката и културата – описват социалните рационализации, благодарение на които страната постига такъв напредък. Неща, които финландците са измислили, които са трансформирали социалните политики и са довели до положителни обществени промени. Книгата се състои от 8 глави: Администрация, Социална политика, Здравеопазване, Култура, Международни отношения, Гражданско общество, Високи технологии, Развлекателни занимания, има и предговори към двете й издания от двама финландски президенти. Преведена на повече от 20 езика, а българското издание на 100-те иновации от Финландия излезе от печат точно в дните на 100-годишния юбилей от обявяването на независимостта на страната от СССР (6 декември 2017). Съставители на книгата са семейство Илка и Вапу Тайпале – двамата са психиатри и политици. Илка Тайпале (1942) е финландски политик, известен пацифист и граждански активист. По професия е лекар, психиатър. Доктор по медицина, доцент по социална медицина, професор в Катедрата по социална психиатрия към университета в Хелзинки.  Работил е като главен лекар в психиатрична болница „Келокоски“ и в Обществената болница за алкохолици, основател и член на множество неправителствени организации.  Посветил е живота си на подкрепата на бедните, безработните, бездомните, затворниците, алкохолиците и шизофрениците. Автор е на множество книги и публикации относно мира и войната, социалната медицина и психиатрията.  Илка Тайпале е социалдемократ. Той е дългогодишен народен представител и съветник в градския съвет на Хелзинки. Неговата съпруга д-р Вапу Тайпале е специалист по детска и юношеска психиатрия. Била е министър на здравеопазването и министър на социалните въпроси на Финландия. Работила е и като генерален директор на Националния съвет за социални грижи и на Националния център за изследвания и развитие на благоденствието и здравето във Финландия. Председателствала е академични и технологични научноизследователски организации на национално равнище и в рамките на Европейския съюз. Член и председател на Университетския съвет на Обединените нации и почетен председател на Международното дружество за геронтотехнологии.  Била е съпредседател на Международната организация „Лекари за превенция на ядрената война“ и е старши съветник на Службата на СЗО за превенция и политики за подпомагане на психичното здраве. Председател на Съюза за грижа за възрастните във Финландия. Още през 1933 г. държавата издава указ, според който право да управляват слот машини имат единствено благотворителни организации. Министерството на вътрешните работи постановява, че игрални автомати могат да се стопанисват единствено от Финландската асоциация за слот машини – създадена за тази цел нова организация, която идва на бял свят на 1 април 1938 г. Тогава финландските граждани имат достъп до 670 слот машини, които за първите девет месеца генерират 23.7 милиона финландски марки (около 4 милиона евро), половината от които са разпределени в подкрепа на 84 отделни организации. Новата асоциация се радва на добър старт. За разлика от други регистрирани асоциации, Финландската асоциация за слот машини от самото начало представлява съвместен проект на държавата и неправителствения сектор, чрез който да се набират средства от игра в подкрепа на благотворителната дейност на организации с нестопанска цел. Асоциацията създава мрежа от представители, които сключват договори с предприемачи (обикновено собственици на лицензирани обекти), и започва да произвежда и поддържа слот машини, като събира приходите от игрите и се грижи за сметките. Освен това асоциацията се занимава с кандидатурите за финансиране, съветва правителството относно разпределянето на приходите и гарантира за целесъобразното използване на средствата. Иначе казано, асоциацията участва в целия поток на парите – от момента на пускане на монета в машината до влагането на средствата по предписания от решението за финансова помощ начин. Финансиране се отпуска на всички асоциации с нестопанска цел, които изпълняват определени критерии. Асоциацията произвежда и поддържа собствени машини, има широк кръг от бизнес партньори, представя на правителството предложение за разпределянето на средствата спрямо кандидатурите за финансиране през годината и контролира как се използват финансовите помощи. Управата на асоциацията включва представители както на държавата, така и на неправителствения сектор.  Оборотът за 2012 г. е 775 милиона евро, а печалбата – 408 милиона евро, които отиват изцяло в подкрепа на дейностите на организации с нестопанска цел, които допринасят за здравето и социалното благоденствие на гражданите.", "date": "2018.01.20", "title": " 100-те иновации от Финландия\t\t\t"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%ba%d0%be%d0%bd%d1%82%d0%b5-%d0%bd%d0%b0-%d0%b0%d1%80%d1%81%d0%b5%d0%bd%d0%b0%d0%bb/", "text": "Антонио Конте, мениджърът на „Челси“, бе посочен като идеалния наследник на Арсен Венгер в „Арсенал“. Предложението дойде от легендата на друг английски колос – дългогодишният капитан на „Ливърпул“ и настоящ коментатор Джейми Карагар.  „Не мога да си представя по-перфектен заместник на Венгер от Конте – написа Карагар в материал за британското издание „Телеграф“. – „Арсенал“ отчаяно се нуждае от персонажа на италианеца. Това би било едно от най-проницателните назначения в историята на Висшата лига. „Челси“ трябва да направи всичко по силите си, за да задържи Конте. Той може да донесе още много отличия на клуба. Не го ли стори ръководството на „сините“, рискува италианецът да жъне успехи с пряк конкурент. Ако двете страни не продължат съвместна работа, „Арсенал“ трябва да се възползва и да привлече бившия селекционер на Италия.“  За да затвърди комплиментите Антонио Конте записа убедителен успех начело на „Челси“ с 4:0 като гост „Брайтън“. Еден Азар и Вилиан вкараха още до 6-ата минута. Белгиецът бе точен отново в 77-ата, а крайният резултат бе оформен от Виктор Моузес. Така Азар има вече 100 гола на клубно ниво. Подобни поводи за радост обаче имаше и Венгер, след като „Арсенал“ разнищи с 4:1 „Кристъл Палас“. Домакините вкараха и четирите попадения до 22-ата минута чрез Начо Монреал, Иоби, Косчелни и Лаказет.  Далеч по-трудно бе на „Манчестър Юнайтед“ при визитата на коравия „Бърнли“. Антони Марсиал вкара единственият гол, с който „червените дяволи“ запазиха втората позиция в класирането.  На „Олд Трафорд“ пък пуснаха в продажба шалове с лика на Алексис Санчес. Чилиецът мина късно снощи прегледи и се очаква сделката с „Арсенал“ да бъде затворена до края на уикенда.  В другите мачове от кръга: „Евертън“ – „Уест Бромич“ 1:1, „Уест Хем“ – „Борнемут“ 1:1, „Лестър“ – „Уотфорд“ 2:0, „Стоук“ – „Хъдърсфийлд“ 2:0.", "date": "2018.01.20", "title": " Предлагат Конте на „Арсенал“"}
{"url": "https://trud.bg/70-%d0%bc%d0%bb%d0%bd-%d0%bd%d0%b0%d0%b3%d1%80%d0%b0%d0%b4%d0%b0-%d0%b7%d0%b0-%d0%be%d1%82%d0%ba%d1%80%d0%b8%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bc%d0%b0%d0%bb%d0%b0%d0%b9%d0%b7/", "text": "Норвежкият изследователски кораб Seabed Constructor пристига този уикенд в нова – разширена зона, за издирване на самолета на Малайзийските авиолинии MH370, който изчезна безследно на 8 март 2014 г. с 239 души на борда си на път от Куала Лумпур към Пекин, предаде АП.  Търсенето на боинга бе официално прекратено точно преди една година, след като усилията на редица държави не дадоха резултат. Миналата седмица обаче правителството на Малайзия сключи договор с американската компания “Оушън Инфинити”, в чието портфолио влиза “подводно разузнаване”. За тази цел фирмата е наела специализирания плавателен съд, като срокът на мисията й е 90 дни. Куала Лумпур изрази готовност да плати на “Оушън Инфинити” до 70 милиона долара, ако успее да намери корпуса или черните кутии на МН370 в рамките на 3-те месеца. Транспортният министър Лиоу Тионг Лай заяви, че вероятността за намиране на отломки в новата зона от 25 000 кв. км – колкото щата Върмонт, е 85 процента. Сделката е с клауза, която изрично посочва, че базираната в Тексас компания няма да получи никакво възнаграждение, ако не успее да постигне никакъв успех. Според условията на договора заплащането е и в зависимост на зоната, в която евентуално бъде открито нещо. Правителството ще плати на “Оушън Инфинити” 20 млн. долара за претърсени 5000 кв. км, $30 млн. – за 15 000 кв. км и $70 млн., ако останките от самолета или черните кутии бъдат открити отвъд зададените 25 000 кв. км. Изпълнителният директор на компанията Оливър Плънкет уточни, че Seabed Constructor разполага с 8 подводни апарата, които се управляват дистанционно. Дроновете са снабдени с високотехнологични камери, сонари и сензори, които ще направят бързо карта на океанското дъно. Той допълни, че апаратите могат да покриват площ от 1200 кв. км на ден и в рамките на месец да покрият въпросните 25 000 кв. км.", "date": "2018.01.20", "title": " $ 70 млн. награда за откриването на малайзийския самолет МН370\t\t\t"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d1%80%d1%83%d0%bc%d1%8a%d0%bd%d1%86%d0%b8-%d1%81%d0%b5-%d1%81%d1%8a%d0%b1%d1%80%d0%b0%d1%85%d0%b0-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d0%b2/", "text": "Многохиляден протест се провежда тази вечер в Румъния. Недоволството отново е срещу корупцията. Протестът е национален и е обявен като най-масовият досега и ще се състои само в Букурещ. Участници пристигат от цялата страна в столицата. Гари и автогари се пълнят с демонстранти от цялата страна. Недоволството е срещу предложени от мнозинството промени в законодателството, наказателен и процесуален кодекс, които ще отслабят органите за борба с корупция, по специално спецпрокуратурата – DNA, както и срещу цялостното управление на социалистите, съобщава  . Полицията е мобилизирана от три различни окръга, защото униформените в столицата нямало да могат да се справят. Мястото на протеста този път е Площад „Университате”, а не както е традиционно пред Министерския съвет или парламента. Причината за това е, че именно там започнаха събитията от 89-та г. и падането на Чаушеску. Организацията за демонстрацията е започнала в края на декември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Хиляди румънци се събраха на протест в Букурещ (ВИДЕО)"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%b8-%d0%b1%d0%be%d1%80%d0%b8%d1%81%d0%be%d0%b2-%d0%b2-%d0%be%d1%82%d0%b3%d0%be%d0%b2%d0%be%d1%80-%d0%bd%d0%b0-%d1%82%d1%80%d1%83%d0%b4-%d0%b1/", "text": "Според мен в най-скоро време, постепенно и на етапи, за България ще започнат да се въвеждат правилата на Шенгенското пространство, на първо място по летищата.  Това каза в отговор на въпрос на вестник “Труд” канцлерът на Германия Ангела Меркел след срещата с премиера Бойко Борисов в резиденция Бояна. “Искам да благодаря на България за начина, по който пази нашата външна граница, тази задача е изключително трудна, особено по българо-турската граница”, каза Меркел. “Фронтекс” подкрепя България, Германия подкрепя България с думи и дела, основната работа обаче трябва да бъде свършена тук, за което искам да ти благодаря”, обърна се тя към българския премиер. “Обсъждаме отдавна присъединяването на България към Шенген. Виждаме какви усилия полага България. Подкрепяме България и на практика към днешна дата тя вече пази външна граница на Съюза – българо-турската граница. Мисля, че тази тема доста бързо отново ще застане на дневен ред”, категорична бе Меркел. “По въздух и вода няма никакъв проблем България да влезе в Шенген и днес”, отбеляза и премиерът Бойко Борисов. И специално акцентира върху визитата у нас на холандския премиер Марк Рюте на 6 февруари: ”Понеже Холандия най-гласно изрази несъгласието си България и Румъния да са в Шенген, да има възможност неговите експерти да обиколят цялата граница, всички пунктове, където искат”. “След като проведа разговора с него, както Ангела каза, тогава ще водя и разговори с нея”, каза още Борисов. Немският канцлер приветства инициативата на българския си колега да събере на работна среща във Варна лидерите на ЕС и турския президент Реджеп Ердоган по време на българското европредседателство. “Радвам се, че във Варна ще има среща между министър-председателя на България, председателите на ЕК, на ЕП. Смятам, че тази среща е добър шанс да се говори и с турския президент за всички въпроси, които ни вълнуват”, заяви Ангела Меркел. “Непрекъснато има претенции от страна на Турция към ЕС, че не е изплатено плащането още по първото споразумение за мигрантите, затова което сме е споразумели. Знаем и за тежките отношения, които са насложени през последната година и половина между много от големите европейски държави и Турция. Една такава буферна среща във Варна би била само за добро за всички нас”, обобщи целта на форума във Варна Борисов. Приветствам идеята на България да изгради във Варна газов хъб, който да диверсифицира доставките на газ в Европейския съюз. Това подчерта по време на пресконференцията в резиденция Бояна немският канцлер Ангела Меркел. Тя е разговаряла за най-мащабния енергиен проект на българското правителство с премиера Бойко Борисов. “България има стратегическо положение по отношение на този проект и затова ние го подкрепяме”, каза още Меркел. По време на съвместната пресконференция между двамата първи в България и Германия отново бе отчетено, че България е една от най-дисциплинираните държави в ЕС, с най-нисък външен дълг, нулев бюджетен дефицит, бюджетен излишък, огромен фискален резерв, ръст на икономиката, 6% безработица, нулева инфлация, повишават се с по 10-12% доходите по Евростат. “България не е никакъв проблем, не е никакъв риск за еврозоната. Нашият път към чакалнята е отворен. Домашното сме си го написали. Въпрос на решение е на Европейската централна банка, заяви Борисов. Българският премиер отбеляза още, че е коментирал с немския канцлер възможността Германия да ни подкрепи с експерти в сферата на правосъдната система. “Да ни изпратят, добронамерено, да се обучаваме, да се подкрепяме, да се наблюдаваме, но в най-добронамерен вид,  включително да разгледат и антикорупционния закон и да си дадат мнението”, обобщи темата “правосъдие” Борисов. Мотото “Съединението прави силата” е точно това, от което има нужда ЕС. Това каза немският канцлер Ангела Меркел минути след като бе посрещната от премиера Бойко Борисов на правителствения ВИП вчера.  Припомняме, че Меркел пристига у нас часове след срещата си с френския президент Еманюел Макрон и старта на официалните преговори с германските социалдемократи за съставяне на правителство. “Скъпи Бойко Борисов, благодаря за сърдечния прием в София. Радвам се, че имам възможност в началото на Българското председателство да гостувам тук. Очакваме много от него, подготвено е отлично от българското правителство”, каза Меркел. “Напълно споделяме целите на българското председателство”, заяви немския канцлер. По думите й географското положение на България е ключово за за развитието на отношенията със съседните държави. “Много активно говорихме за тези отношения. Например за неформалната среща, която иска да се проведе в София за Западните Балкани. Напълно споделяме целите на Българското председателство”, коментира Меркел след разговора си с Борисов. Само преди дни в Страсбург министър-председателят призова европейските лидери да се обединят около създаването на пътна карта за европейската интеграция на Западните Балкани. От своя страна Борисов заяви: “С нетърпение всички очакваме по-скорошното създаване на правителство в Германия, която е мотор за Европа. За доброто на всички е колкото може по-бързо да има правителство”.", "date": "2018.01.20", "title": " Меркел и Борисов в отговор на “Труд”: България влиза  много скоро в Шенген\t\t\t"}
{"url": "https://trud.bg/%d0%bf%d1%83%d1%88%d0%b0%d1%87-%d0%b8%d0%b7%d0%b4%d0%b0%d0%b4%d0%b5-%d0%bf%d0%b8%d1%8f%d0%bd-%d1%88%d0%be%d1%84%d1%8c%d0%be%d1%80-%d0%b2-%d1%88%d1%83%d0%bc%d0%b5%d0%bd/", "text": "Бдителен шуменец, който пушел на балкона си, видял как на паркинга пред кооперацията БМВ блъска паркирана кола на ул.“Северна“ в Шумен. Било към 21 часа в петък вечерта и гражданинът веднага позвънил в полицията да съобщи за наглия нарушител, който напуснал мястото на произшествието. Пушачът запомнил и номера на немското возило и много улеснил полицаите. В другата част на града на кръстовището на бул.“Симеон Велики“ с ул. “Дедеагач“ автопатрулен екип забелязал въпросното БМВ с шуменска регистрация и го стопирал. Зад волана бил С.С./43г./ от близкото село Лозево, а при тест с дрегер се оказало, че е пил – уредът отчел 2,18 промила в издишания въздух. Мъжът отказал да даде кръвна проба за анализ и бил задържан да нощува в ареста на полицейското управление. Сега най-вероятно ще отговаря не само за пияно шофиране, но и за нанесена щета и бягство от ПТП, коментират запознати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Пушач издаде пиян шофьор в Шумен"}
{"url": "https://trud.bg/%d0%ba%d0%be%d0%bc%d0%bf%d0%be%d0%b7%d0%b8%d1%82%d0%be%d1%80%d1%8a%d1%82-%d0%b8-%d0%b0%d0%b2%d1%82%d0%be%d1%80-%d0%bd%d0%b0-%d0%bf%d0%b5%d1%81%d0%bd%d0%b8-%d0%b2%d0%b8%d0%b4%d0%b0-%d0%bf%d0%b8%d1%80/", "text": " – Да. Изненада ме много приятно, защото не съм го очаквала изобщо. Майка ми първа ми се обади да ме поздрави, но вътрешно изобщо не u повярвах. Оказа се, че в рамките само на една година, чрез силата на любовта, с която е заредена тази песен, съм стигнала до изключително много хора. Разбира се, че огромна заслуга, за да се случи това има и изпълнителят на песента – Мирослав Костадинов – Миро, който е много обичан от българската публика. Не случайно поверих песента на него. Мисля си, че именно съчетаването на едни от най-добрите ни музиканти в екип и тяхната перфектна работа доведе до този бърз и огромен успех на песента. Затова трябва да благодаря освен на изпълнителя Миро, виртуоза пианист Людмил Ангелов, челистката Анет Артинян, г-н Марковски, тонрежисьора Иво Стефанов, режисьорите на видеоклипа Васил Стефанов и Стефка Николова, актьорите Красена Ангелова и Димо Алексиев, така и на интернет и социалните мрежи. Не забравям да благодаря и на публиката, слушателите, всички хора, които обичат и пеят песента, както и на себе си, че се осмелих да я създам и дам на хората.     – Това заглавие дойде впоследствие, по време на записите, защото е кратко, неупотребявано и запомнящо се. Оригиналното заглавие на стиховете ми е „Любовна песен“. Заимствано от песните на Соломон. Но само дотам. Изказът е мой и типично български. Стихотворната стъпка е лека и запомняща се. Написах го на един дъх, но дълго време го редактирах, за да стане съвършен и във вида в който го исках. Получи се. А гълъбът освен, че е синът ми, е онази птичка, която каца на рамото веднъж в живота, както и самият той. Защо е именно „гълъбо“…, защото любовта е чувство. Божествено чувство. Не можеш да го пипнеш, а само усетиш. То е като душата, като духа… имаме го, но не го виждаме. Усещаме я, но не можем да я обясним. Единственият възприеман символ на духа е този от християнската религия, и той е изобразен като бял гълъб. Това е любовта.     – Тези текстове не могат да предизвикат в мен процес на мислене, просто защото са лишени от елементарна мисъл, логика, морал, чувство, емоция. Не слушам подобни неща и нищо на света не е способно да ме накара дори и да се заслушам. Пазя елементарна хигиена на сетивата и чувствата си. По този начин се спасявам. А относно времената, бих казала, че те са си едни и същи. Откакто съществува човек, оттогава са и разделенията в мисленето, бита, социалния и икономически статус, прослойките, морала, религията, естетиката, образователния ценз и много други неща. Единственото нещо, което се научих, е да не съдя другите. Всеки сам чертае пътя, по който иска да мине, но това не трябва да става за сметка на хората около него. Ако думите сеят пошлост, агресия и омраза, ако са черни, то какво да очакваме от младата публика като реакция? Същото. Или както старите хора казват: „Каквото повикало – такова се и обадило“. Думите имат страховита сила.     – Всичко е свързано с възпитанието и образованието. Възпитанието в семейството играе ключова роля в оформянето на индивида. Образованието го прави личност. Обществото го надгражда. Това са едни многовековни принципи, които трябва да се спазват. Всичко останало води до анархия и хаос. А хаосът е мрак – материален и духовен. Синоним на смъртта. Музикалните тенденции са оставени в ръцете на няколко човека, които мога да подредя на едната си ръка. Но това не са тенденции, а налагане на определен вкус, продиктуван от икономическите зависимости и въжделения на тези същите хора.  – Няма да спра да повтарям, че трябва да се промени съдебната система по отношение на интелектуалния труд и авторските права, че трябва да се приеме чисто нов закон за меценатството в България, че трябва да се субсидира и поддържа изкуството и културата правилно и достойно от държавата, защото това е нашето силно оръжие за успех по света, заедно със спорта. Културата и изкуството могат да бъдат много силен икономически фактор, при положение, че от години нямаме развиваща се икономика. С две думи – от култура и изкуство, при правилно боравене с тях, може да се достигне до много голям процент приходи за БВП. Не може един творец да бъде „пенкелер“ и да се бори сам с вятърните мелници, и да прави всичко сам.     – Защото си затваряхме очите и си мислехме, че ще ни подмине. Защото не бяхме заедно. Защото всеки от нас си гледаше в собствената чиния и оцеляваше сам. Защото се превърнахме в кръвожадни вълци един за друг. Защото забравихме за ближния си, за нас самите, за децата си, за бъдещето си, за историята ни… Забравихме да обичаме и се забравихме във всички смисли на думата.     – Днес – не. Не познавам нито един духовен бохем в България. Познавам много хора от световната бохема, но тук – не. Бохемата е състояние на духа. Свобода на човешкия дух, за да твори. Може би има единици днес, които се опитват да живеят като бохеми, но аз не ги познавам. Съжалявам. Днешният ден няма нищо общо с вчерашния, на който бях свидетел.     – Децата са най-лесни за манипулация. Те са с най-чисти и изострени сетива. Каквото посееш при децата – пониква скоропостижно и буйно. Като люцерната, ако си спомняте тази дума от нашето детство. Така, че пропагандирането на аморални стойности и липсата на всякакви човешки ценности, лъжливото усещане за свобода и безнаказаност са налице и доведоха до днешните резултати.      – Да, така е, но на първо място трябва да се задейства държавата с всичките u изпълнителни органи. Само СЕМ няма да свърши работа. Мисля, че трябва да има някакъв вид цедка за пошлостта, кича и аморалността. Иначе в какво се превръщаме? Едва ли е в моята компетенция да променя нещо. Ако обществото наистина е стигнало до тези низини, значи това иска. Аз няма как да го променя, а и не мога. Ще си остана една наивница на средна възраст, която вярва в доброто у човека и в неговата почтеност.     – Една огромна отговорност, чест и достойнство. Да, както отваря, така и затваря, защото човекът е устроен така. Понякога му е трудно да приеме другия, особено успехите и признанията на този друг. Много ми е дала тази фамилия, но и ми е взела много. Дала ми е страст към живота и изкуството, сила, борбеност, умения да се справя с трудностите на бита, издържливост, за да дочакам успеха си, много обич и търпение, добро възпитание и живот, който малцина са имали, за което съм благодарна. Взела ми е от нормалния, обикновен живот, отнела ми е „приятелства“, изкушени от мними и въображаеми представи за мен и семейството ми, обградила ме е с изкуствени, лицемерни и недоброжелателни хора. Научих се да бъда недоверчива. Това е ново за мен, но… реалността ми го налага.     – Чувствах се превъзходно, но изпитвах и голяма доза респект. От малка внимавам какво, как и кога ще кажа, и дали да го кажа, защото навремето никой не се интересуваше от мнението или желанието на децата. В моето семейство децата сядаха на масата само за да се хранят и в определено време – да разговарят с тях, както и да ги изслушват. Спазваше се йерархията и строгите семейни закони. Може би затова и имаме такава здрава и обединена фамилия. Следвахме елементарните природни закони, морала и хигиената във взаимоотношенията ни. Големите личности на България просто присъстваха в живота ни. Съдба. Като дете харесвах и едновременно изпитвах страхопочитание от Димо Коларов – оператор и огромен бохем, Тома Томов – журналист, Васа Ганчева – журналист, Йони Левиев – художник, Христо Христов – режисьор, Виктор Чучков – композитор, Емил Чакъров – диригент, Христина Ангелакова – оперна певица, Стоян Попов – оперен певец, Хачо Бояджиев – режисьор, Вили Казасян – диригент, с които живеехме заедно под една или друга форма, и те се отнасяха с мен приятелски, а не само любезно, като към подрастващо дете. Големият режисьор Вили Цанков, а не само той, в последните си години на земята, редовно ме канеше на новите си постановки и след това искаше да му споделя мнението си. Това ме издигаше. Караше ме да летя и да си представям, че един ден мога да стигна до техните върхове в изкуството.     – Не, не ми се рисуваше. Винаги мога да посегна към боите и четките, защото съм обградена с тях, но не изпитвам необходимост. Само гледам картините и им се наслаждавам. Мога да си говоря с тях тихомълком. Пианото беше и си остана моята единствена любов. С него се познаваме най-добре и най-дълго, дори си мисля, че връзката ни датира от векове. Обичаме се и си имаме доверие.     – Почти всичко. Много съм емоционална и с изострени сетива към неправдата и непочтеността. Самата аз съм много справедлива и щедра. Наследница съм на много революционен род и кръвта ми бушува и от най-малката несправедливост. Идеалист съм. Огромен идеалист. Понякога се поболявам от това, защото осъзнавам, че не мога да променя света, а го искам твърде силно. Искам мир, любов, разбирателство, свобода.     – Много самотно. То е ревниво. Не допуска никой друг помежду ни. Дори и чуруликане на птица. Творчеството е аскетизъм. Медитация. Нирвана. Допуснеш ли грешка, музата отлита и се връща само, когато си в пълно уединение. Имената идват после. След като си създал произведението. То е като при раждането. Само и единствено майката може да роди детето в адски мъки и болки. То се отделя от нейната плът с пот и кръв. После идва бащата и му дава името.     – Да. Тежко е. Защото е в огромно количество, а аз съм човешко същество и сърцето ми има определена вместимост. Не беше ме заливало такова цунами от любов. Не бях подготвена. За малко да ме удави. Но се справих. Много е приятно да си обичан. Както и да обичаш.     – Най-скоро ще е песента „Попей ми, любов“ по текст на Катерина Хапсали и в изпълнение на Жана Бергендорф. Великолепие от музика и думи. Подготвям и още песни за Жана. С голям екип и с нова песен участваме в тазгозишното издание на Евровизия и се надяваме на успех. Работя и с Никола Константинов, младия певец с невероятен глас, и още много замислени проекти, които чакат изпълнението си. Дано Бог им даде зелена светлина, както и публиката ми, за която пиша всичката тази хубава музика. Публиката има интуиция и никога не може да бъде излъгана.  Обичам хората и творя за тях. Ако съм им нужна, те знаят как да ми засвидетелстват любовта си.", "date": "2018.01.20", "title": " Композиторът и автор на песни Вида Пиронкова пред „Труд“: Превърнахме се  в кръвожадни вълци, забравихме ближния"}
{"url": "https://trud.bg/%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b0-%d0%ba%d0%b0%d1%83%d0%b7%d0%b0-%d0%bb%d0%b8-%d0%b5-%d0%b8%d1%81%d1%82%d0%be%d1%80%d0%b8%d1%8f%d1%82%d0%b0/", "text": "Изобщо не съм очаквала, че почти 30 години след като с огромна радост се освободихме от тоталната идеологизация и политизация на историята, отново трябва да говоря и пиша на подобна тема. Но е така. Нещо повече, доказа се и констатацията, че историята винаги може да ни изненада. Повод за това ми даде поредната програма на МОН за това как трябва да се пише учебникът по история за Х клас, който трябва за последен път да запознае младите българи с цялата история на България – от неолита до днешния ден, сиреч до Бойко Борисов като негово олицетворение. Още в началото ще кажа, че не протестирам срещу програмата, нито срещу написването на нови учебници – това е нормален процес, свързан с реформата (поредна) в средното образование. Не протестирам и срещу понятията и акцентите в програмата – те не са нещо ново, имало ги е и в предишните програми. Не смятам, че МОН е „особено консервативна институция“, както бе наречено. Напротив, първите промени настъпиха през 1992 г., когато бяха тотално променени програмите, изтеглени от употреба всички учебници по история и замянени с набързо написаните „Записки по история“ от посочени от МОН (на проф. Николай Василев от правителството на Филип Димитров) автори с изразени симпатии към СДС. След това програмите и учебниците са извършвани многократно. Това, което предизвика реакцията ми, е по-скоро онова, което липсва в програмата, причините, поради които са се появили тези липси, и интрепретациите им от страна на предизвикалите ги. И за да избегна и поредните недоразумения, ще направя още уговорки. Първата е за моето отношение към периода на държавния социализъм от съветски тип, сиреч историята на България от 1944 до 1989 г., наречен в новата програма комунизъм (според мен по недоразумение, тъй като този термин в науката има съвсем различно съдържание). Не, не „милея“ за този исторически период, както вече бях обвинена. Не го и отричам изцяло, но не мога да си затварям очите за репресиите, за преследването на инакомислещите, за политическите ограничения, за липсата на политически плурализъм, за системата от привилегии в силно противоречие с идеята за равенство. Признавам обаче, че изповядвам идеята за демократичен социализъм, сиреч такъв, в който хората не само са равноправни, но и се почита тяхното достойнство и се защитават техните права – политически, но и социално-икономически. Само че това е личната ми вяра, която не смесвам с историческите си изследвания – доказателствата за това са многобройни, всеки може да ги потърси в книгите ми (29 индивидуални и в съавторство на 5 езика, сиреч български, английски, френски, немски и гръцки) и в научните ми публикации, които вече наброяват 384 и са издадени на 7 езика. Извинявам се за тези лични данни, но го правя само за да оспоря многобройните обвинения, които често чувам, че съм едва ли не „партийна историчка“, въпреки че никога не съм се занимавала с история на БКП, а преподавам световна история. Така че това, за което наистина искрено и дълбоко „милея“, е историята като професионално занимание, същностна характеристика на което е свободата за избор на проблематика, за достъп до архиви, документи и литература, но и за публикуване на изводите, до които е достигнал историкът-изследовател. Без подобна свобода историята не само вече не е наука, но и не може да изпълни основната си социална функция – древните са я описали като „magistra vitae“ (учителка на живота), сиреч да ни помогне да осъзнаем откъде идваме, къде се намираме и накъде е добре да вървим. А сега за поредния спор за това има ли го или го няма „комунизмът“ в учебниците по история. За разлика от твърденията, че този период е липсвал и едва ли не чак сега влиза в учебниците, това изобщо не е вярно. За пръв път по указание на МОН в учебниците влиза не само социализмът, но и преходът през 1995 г. При това без ограничения, благодаряние на което беше разработен много подробно, а преходът – с един урок. Отново в програмата на МОН от 2000 г. периодът присъстваше със строго регламентиране на темите и термините – тоталитаризъм, репресии и т.н. Пак със стриктна регламентация периодът присъстваше в програмите за 6 клас, после за 7 клас, така че сега той не е за пръв, а за пореден път в програмата. Твърденията за голям пробив в МОН са плод или на незнание, или имат политически привкус. Какво за мен е най-важно? Не повторението на понятията, които съществуват в програмите повече от двадесет години, а онова, което липсва. И не говоря само за социализма, а за цялата модерна българска държава – от създадането й в резултат на Руско-турската освободителна война от 1877/78 г. За периода на Третото българско царство липсват термини като преврат, а те не са един и два тогава, липсва авторитаризмът, заменен срамежливо с безпартиен режим, тероризмът е адресиран само до комунистическото движение, като присъства и Трети интернационал, който вече е въведен в програмата за IХ клас, липсва и външната политика, освен ако под външна политика не разбираме войните, които също изобилстват в този период, тотално липсва съпротивителното движение, както и причините да има такова, като при това положение спасяването на българските евреи увисва във въздуха, защото не тава ясно защо и от какво са спасени. В темата „България след Втората световна война“ има много неща, но все лоши. Съгласна съм с повечето от тях, но дали това е всичко? Може би щеше да стане по-ясно, ако имаше опит да се обясни как се е стигнало до включването на България в съветската сфера на влиняние, ако терминът лагери беще споменат там, където те се появяват – в периода преди 1944 г., ако етническите отношения не се свеждаха само до „възродителния процес“, ако отново не отсъстваше външната политика, освен ако не сметнем, че тази политика се е свеждала само до „македонския въпрос“, ако не липсваше референдумъг за републиката, в каквато живеем и до днес, ако не липсваше социалното развитие на обществото, а икономиката не се свеждаше до „технологичното изоставане на България“. Обосновка за тези липси са документите на различни европейски институции, осъждащи комунизма. Да, така е. Но ако ги погледнем, ще прочетем и следното: „нито една политическа организация или политическа партия не разполага с монопол върху тълкуването на историята и тези организации и партии не могат да претендират за обективност“, „официалното политическо тълкуване на историческите факти не следва да бъде налагано посредством взети с мнозинство решения на парламентите“ и др. под. (Декларация на ЕП „Европейската съвест и тоталитаризма“ от 2009 г.) Както се вижда, дори и откровената политическа задача не е така императивно наложена, както се опитват да ни убедят онези, съдействали за посочените липси. Нещо повече, те открито изразяват благодарностите си за помощта, оказана им от председателя на ПГ на ГЕРБ Цветан Цветанов и евродепутата Андрей Ковачев (направиха го както Евелина Келбечева, така и Христо Христов). При това положение мога отново да задам въпроса, който с пълна сила се отнасяше и за периода на „комунизма“: Историята политическа кауза ли е? И ако да, не трябва ли да си припомним и думите на Джордж Оруел от „1984“: „Който контролира миналото, контролира бъдещето; който контролира настоящето, контролира миналото“. За да завърша все пак оптимистично, ще припомня казаното от  Хипократ: „Ars longa, vita brevis“ (Изкуството е вечно, животът е кратък), която в случая с историята си позволявам да интерпретирам така:  „Историята е вечна, политическият императив – мимолетен“. Защото историята е и изкуство, затова древните са й определили и муза – Клио.", "date": "2018.01.20", "title": " Политическа кауза ли е историята?\t\t\t"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%be%d1%82%d0%b1%d1%80%d0%b0%d0%bd%d0%b0%d1%82%d0%b0-%d0%b2%d0%be%d0%b5%d0%bd%d0%bd%d0%be-%d0%be/", "text": "Военно-окръжната прокуратура в Пловдив се е сезирала за   своеннотранспортния самолет „Спартан” C-27J. Започнато е досъдебно производство. Това съобщи пред   зам.-министърът на отбраната Анатолий Величков. Няма пострадали хора, но има щети по корпуса на самолета. Зам.-министърът допълни, че със случая е натоварено специализираното звено на служба „Военна полиция”. То трябва да събере данни и веществени доказателства, свързани с произшествието, да установи дали е имало опасни условия, при които то е възникнало, и дали са небезопасни действията и решенията на екипажа. Трябва да се установи също дали е имало повреди или отклонения в режимите на работа на съотвените системи и агрегати, както и дали има предишни случаи, които имат касателство към това произшествие. Трябва да бъде изготвен доклад в рамките на месец по закон и да се докладва на министъра на отбраната, каза Величков, като допълни, че се надява докладът да бъде готов в по-кратък срок. По думите му е възможно силният вятър да е причинил произшествието, но това трябва да бъде установено в доклада и заключенията на „Военна полиция”. „Мога само да потвърдя, че в интернет средата се появиха съобщения и за конструктивните характеристики на самолетите „Спартан” C-27J, които за някои от специалистите е известно, че имат изнесен ниско център на тежестта, което създава определени специфични условия при управление”, допълни зам.-министърът. Той отбеляза също, че имаме рамков договор за поддръжката на самолетите „Спартан”, сключен през 2011 г. за 10- годишен срок, но конкретен договор към момента няма. „Предходният – 5-годишен конкретен договор, изтече през април 2017 г. В момента сме в процедура на преговори с италианската компания „Аления Леонардо” за подписване на нов”, посочи Величков. Поканили сме италианската страна на 2 февруари на разговори в Министерството на отбраната в София, каза също зам.-министърът. „Трябва да установим цена за следващите 4 г., колкото са останали до 2021 г., която се колебае около 17 млн. евро. Искаме да преговаряме за цената, която по наше мнение е доста висока”, отбеляза Величков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Зам.-министърът на отбраната: Военно-окръжната прокуратура в Пловдив се сезира за авариралия самолет „Спартан“"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%bf%d1%80%d0%b5%d0%b4%d0%bf%d0%be%d0%bb%d0%b0%d0%b3%d0%b0-%d1%87%d0%b5-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f/", "text": "Френският президент Емануел Макрон предполага, че Великобритания може да постигне специално търговско споразумение с ЕС след Брекзит. В интервю за Би Би Си Макрон подчертава, че споразумение, подобно на това с Канада и Норвегия, е възможно само, ако Лондон приеме всички условия на Брюксел. „Говорим за нещо средно между сегашния пълен достъп до общия пазар и търговско споразумение. Всичко зависи от вашите предложения и кои условия ще приемете, но на общия европейски пазар не може да избирате конкретни ябълки.“ Условията, които не подлежат на договаряне са свободата на движение в ЕС, вноските в бюджета на общността и юрисдикцията на Европейския съд.“Важно е обаче да не карате хората да вярват, че е възможно и вълкът да е сит и агнето цяло,“ подчерта Макрон по време на посещението си във Великобритания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Макрон предполага, че Великобритания може да постигне специално търговско споразумение с ЕС след Брекзит"}
{"url": "https://trud.bg/%d1%82%d1%83%d1%80%d1%81%d0%ba%d0%b0%d1%82%d0%b0-%d0%b0%d1%80%d0%bc%d0%b8%d1%8f-%d0%b7%d0%b0%d0%bf%d0%be%d1%87%d0%bd%d0%b0-%d0%bd%d0%be%d0%b2%d0%b8-%d1%83%d0%b4%d0%b0%d1%80%d0%b8-%d1%81%d1%80%d0%b5/", "text": "Турската армия е разкрила в събота, че е дадено началото на нови артилерийски удари срещу цели на кюрдските „Народни отряди за защита“ (YPG), съобщава АФП, като това се случва на фона на очакванията за сухопътна турска военна операция в Северна Сирия. Анкара е обявила, че ударите са направени като акт на „легитимна самозащита“ срещу лагери и цели принадлежащи на кюрдската организация, която според Турция е терористична групировка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Турската армия започна нови удари срещу цели на кюрдски организации в Сирия"}
{"url": "https://trud.bg/%d0%ba%d0%b8%d1%82%d0%b0%d0%b9-%d0%be%d0%b1%d0%b2%d0%b8%d0%bd%d0%b8-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d0%b2%d0%be%d0%b5%d0%bd%d0%b5%d0%bd-%d0%ba%d0%be%d1%80/", "text": "Китайското външно министерство обвини американски военен кораб в нарушаване на суверенитета на страната, предава  . Според Пекин, американският ескадрен миноносец „Хоппър“ е нарушил морските граници на Китай край остров Хуан тън в Южнокитайско море. Все още няма официална реакция от страна на Белия дом.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Китай обвини американски военен кораб в нарушаване на суверенитета на страната"}
{"url": "https://trud.bg/%d0%b7%d0%b0-%d0%bc%d0%b5%d0%ba%d0%b0%d0%bd%d0%b5%d1%82%d0%be-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d0%bf%d0%be%d0%bb%d0%b8%d1%82%d0%b8%d1%86%d0%b8/", "text": "За тия двайсетина години нашите политици смениха старите сетрета с маркови облекла и загладиха косъма, но в речевото си поведение са си все същите – езикова неграмотност и стилна безпомощност характеризира говореното им. Ще ви занимая с нещо наглед дребно – правоговорна книжовна норма, която се нарушава под път и над път. Поголовно слушаме т. нар. “мекане”, т.е. произнасяне на формите за 1 л. мн. ч., сегашно време на глаголите от I и II спрежение с окончание -ме: пишеме, четеме, пиеме (компютърът ми вече ги е подчертал като грешни!). А книжовно приетите норми са пишем, четем, пием. Само в трето спрежение формата в 1 л. мн. ч., сегашно време е с окончание -ме, напр. гледам – гледаме, хвърлям – хвърляме. Спомняте си, когато Жорж Ганчев се вихреше: “Желаеме да работиме със земеделците… Ние се стремиме…” . Проф. Стефан Брезински, Бог да го прости, бе записал изявления на ексдепутата Иван Сунгарски, изобилстващи с тая неграмотност: “Не можеме да говориме”, “Не можеме да уважаваме”, “Да спориме и да се бориме”, “Да се стремиме”. Бойко Борисов толкова години не разбра, че има разлика в изговорните глаголни форми – при него всичко завършва на – ме, верен на говора в Шоплука – “одим” -”одиме”. И ни залива с “можеме”, “излъчиме”, “кажеме”, “честитиме”, “правиме”, “съобразиме”.   Седях срещу телевизора и позаписах имена на публичните личности, привързани към “мекането”. Ето го и него: Започвам го с Румяна Бъчварова, шампионка по “мекането” (разбереме, излеземе, решиме, вървиме, избегнеме, събереме, спечелиме, бъдеме), следвана упорито от Боряна Димитрова (проследиме, говориме, узнаеме, дръпнеме, получиме; можеме да кажеме, можеме да увеличиме), и Цвета Караянчева (биеме, можеме, продължиме, търсиме, водиме, говориме, направиме). Но да продължа с списъка на “грешниците”: Димитър Главчев (знаеме, направиме, можеме, подкрепиме), Андрей Ковачев (заздравиме, преодолееме, преустановиме, стъпиме, признаеме, превъзмогнеме, решиме, затвориме, откраднеме, кажеме), Красимир Велчев (бъдеме, говориме, направиме, разбереме, търсиме, знаеме), Красимир Каракачанов (видиме, можеме, подпишеме, мислиме, придобиеме, намериме, осигуриме), Деница Златева (прецениме, отмениме, бъдеме), Лозан Панов (чуеме, говориме, можеме), Екатерина Захариева (видиме, правиме, говориме), Таско Ерменков (отидеме, правиме, пуснеме), Лиляна Павлова (намериме, кажеме, постигнеме, отбележиме, говориме), Нено Димов (гордееме, кажеме, можеме, видеме), Николина Ангелкова (намериме, разсърдиме, говориме), Крум Зарков (говориме, спретнеме, влачиме, поставиме, престанеме, въведеме, развиеме), Георги Свиленски (можеме, продължиме, избереме), Левон Хампарцумян (направиме, умееме, приемеме), Десислава Терзиева (уточниме, работиме, съкратиме, приключиме, възстановиме), доц. д-р Харалан Александров (живееме, можеме, излъчиме, развиеме, свършиме), Магърдич Халваджиян (обърнеме, дадеме, мъчиме, гордееме), Евгений Михайлов (говориме, живееме, можеме), Слави Бинев (държиме, говориме, знаеме, обещаеме), д-р Султана Петрова (говориме, живееме, покажеме, дадеме), Петко Георгиев (кажеме, отидеме), Петър Стоянович (броиме, говориме), проф. Николай Аретов (върниме, видиме, пренесеме), Бойко Станкушев (можеме, говориме), проф. Татяна Буруджиева (пребориме, говориме, постигнеме, знаеме, престанеме), Венета Райкова (говориме, можеме, покажеме), проф. Румен Драганов (можеме, харчиме, говориме, правиме), Момчил Неков (правиме, видиме), Благой Рагин (дразниме, бъдеме, простиме), Десислав Чуколов (тръгнеме, работиме, запознаеме), Боян Бенев (готвиме, правиме, поговориме), проф. Христо Мермерски (седнеме, знаеме, хвалиме, погледнеме), Владимир Ампов-Графа (бъдеме, правиме, можеме), Юли Москов (говориме, правиме, можеме), Илиана Раева (бъдеме, кажеме, видиме), Владимир Каролев (можеме, усвоиме, платиме), Георги Харазанов (доразвиеме, можеме, направиме), Прошко Прошков (забогатееме, вземеме), Георги Анастасов (отложиме, знаеме, можеме), проф. Димитър Димитров (направиме, можеме), Тони Николов (споменеме, предложиме, бъдеме), доц. Веселин Методиев (говориме, знаеме), проф. Валери Колев (обясниме, прочетеме, колебаеме, кажеме видиме, говориме), проф. Владимир Янчев (говориме, бъдеме, свършиме), Милена Цветанска (говориме, чуеме, можеме), Георги Ангелов (влеземе, успееме, стигнеме, говориме), проф. Христо Матанов (започнеме, търсиме), проф. Антоанета Христова (бъдеме, видиме, чудиме се), доц. Светлана Иванова (кажеме, проследиме, правиме, работиме, сложиме, направиме, кажеме, разбереме, представяме), проф. Евелина Келбечева (можеме, бъдеме), Пламен Георгиев-Крайски (справиме, можеме, направиме). Вижда се, че езиковата небрежност населява говора на широк кръг разнообразни високопоставени божем личности – министри, народни представители, бивши и настоящи евродепутати, социолози, журналисти, учени – все люде образовани, с дипломи и титли, големи като порти, знаещи чужди езици, но недоучени в родния език. Причината за това може да бъде – непреодолян диалектен недостатък, пропуски в обучението, влияние от околните (“Те така говорят!”), високомерие или просто нехайство. Но е драстично отклонение от правилната устна реч, което дразни. Но щом елитът я кара през просото, нарушава правилата и говори както му дойде на езика, какво остава за бедния народец. Сигурно ще превия пръчката още като напомня, че това правило се изучава в ранна училищна възраст. И още – умните хора са взискателни към езиковата си култура, защото са убедени, че тя е неотменна част от общата култура, те са разбрали, че родният език се овладява цял живот. Не бих изписвал имена на “позорен стълб”, не бих ви занимавал с “мекането”, щях да отмина афишираната неграмотност на едра тропоска, но напоследък това заболяване се превръща в пандемия. От изследване на езиковеди от Софийския университет става ясно, че половината от анкетираните смятат, че изговорът с -ме си е напълно правилен, не виждат нарушение, има и такива, които го определят дори като по-благозвучен. И забелязах, че някои учени са вдигнали байрака и са готови да предложат “мекането” да стане дублетна форма. Често се получава така, че с дублетни форми се узаконяват езиковата небрежност и неграмотността, да не кажа, че се подкрепя мързела в усвояването на родния език. Така беше с “дебати”, дума, която имаше само множествено число (pluralia tantum), но Жан Виденов я превърна в “дебат”, други я поеха и конят отиде в реката – в последния речник има вече дублет “дебат”. Как ли ще бъде с “ресурс” и “финанс”? (Виж “Обуй нов гащ, иди на дебат” от Богдан Иванов – ДУМА от 24 май 2014 г.). Разказваха, че в Живково време нагаждач учен предложил да се приеме от татовия речник формата “социализЪма”. Та и сега що да не увековечат “мекането”?! Ударението също създава много трудности на политици, учени, дори на радио- и тв- репортери. Заслушайте се колко много хора изговарят неправилно думата училище в множествено число – вместо учИлищата (книжовната форма) казват училищАта. За съжаление това правят учители, просветни и културни дейци, дори акедемици. Редки са случайте от устата на юрист да се чуе правилното съдИлища. Те си живуркат със неправилния изговор – съдилищА. Бившият правосъден министър Христо Иванов в слово в парламентарната зала (не парламентарна зала, както говорят депутатите) повече от двайсет пъти изрече грешното съдилищАта. Ето някои от грешниците: Росен Плевнелиев, Татяна Дончева, проф. Нина Дюлгерова, Менда Стоянова, Дора Янкова, Красен Кралев, Искрен Веселинов, Славчо Атанасов, Явор Хайтов, Божидар Лукарски, Валерия Велева, Илияна Беновска (училищА), проф. Георги Близнашки (съдилищА), Ивайло Московски (летищА), Десислава Танева (огнищА)… Диалектните дефекти на много от публичните личности са непреодолими, но рекордьори по диалектна редукция са двама, които саге са вън от парламента: Иван Иванов с неговото “нИ можИ да бъдИ” и Методи (Митоди) Андреев с шедьоврите “бесипету” и “деписету”. От парламентарната трибуна (най-често от русофоби!) се налагат досадни русизми като “болшинство”, “считам”, “удачно”, “касае” (от юриститте барабар с Поли Златарева) и др. Стана безпощадно ясно, че 65 на сто от политиците не владеят бройната форма, за което учениците получават двойки. Но за думата “пари” бройна форма няма. Журналистите в телевизиите забравиха звателната форма, обръщат се със Здравка вместо Здравке, Пламен вместо Пламене, а омъжествяването на женския пол продължава стремглаво: жената на екрана се оказва журналист, а не журналистка, вече няма учителка, а г-жа учител, както сме я подкарали “кметът ще забременее”(откритието е на Емил Кошлуков). Писателят Румен Стоянов вижда изхода от безпросветността с изпитче по български език за цялата изпълнителна, законодателна и съдебна власт. Мале, каква сеч ще настане! А ръководството на Великотърновския университет имаше намерение да обяви задължително обучение по български език за всички студенти. Може би това е пътят, защото не е пълноценно образован човек този, който не владее книжовната реч. По преди Институтът за български език е правил курсове за депутатите как да говорят, как да оформят кореспонденцията, но сега не търсят учените за съдействие. “В последния парламент влязоха хора без никаква езикова подготовка, които имат нужда от помощ.” – казва проф. Владко Мурдаров. Но, както виждате, депутатите ум не щат, всичко си знаят, всичко могат. Ще се пръснат от самочувствие! А бодро бълват езикови клишета и простотии в уродливи съчетания, сипят диалектизми и чуждици в непонятни изрази. И никакъв смут в душата заради езиковата им немара и правоговорната им немощ. Кой да им каже, че “от калпавия език произтичат множество неприятности”, което още древните римляни са прозрели. Дотук за езиковата неграмотност на управляващите и на повечето от народните представители, за политическата неграмотност даже не отварям дума.", "date": "2018.01.20", "title": " За мекането  на българските политици\t\t\t"}
{"url": "https://trud.bg/%d0%b4%d0%b8%d0%b7%d0%b5%d0%bb%d0%be%d0%b2%d0%b0-%d1%82%d1%8f%d0%b3%d0%b0-%d0%b7%d0%b0-%d0%bf%d0%b8%d0%ba%d0%b0%d0%bf-%e2%84%961/", "text": "За първи път най-продаваният пикап в света Ford F-150 получава дизелов мотор. От пролетта любимата кола на американците ще се предлага с 3,0-литров комън-рейл Power Stroke двигател V6. Той генерира мощност 250 конски сили и максимален въртящ момент 600 Nm, като ще бъде монтиран на модели с предаване 4х2 и 4х4. Дизеловият пикап е изключително работоспособен и може да тегли ремаркета с тегло до 5,1 тона. Автоматичната скоростна кутия с 10 предавки е специално калибрирана за високи натоварвания и намаляване на разхода на гориво. В зависимост от ситуацията трансмисията селектира оптималната предавка, като може да прескача предавки за по-бързо превключване. Въвеждането на дизеловия мотор е като нежна революция в историята на Ford F-150, който е най-продаваният автомобил в САЩ (900 000 броя за 2017 г.). Производителите в САЩ също се стремят към ниски нива на вредните емисии и разхода на гориво.", "date": "2018.01.20", "title": " Дизелова тяга за пикап №1\t\t\t"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d0%b5%d1%86-%d0%b7%d0%b0%d0%b2%d1%8a%d1%80%d1%82%d1%8f-%d0%bd%d0%b0%d1%80%d0%ba%d0%be%d0%be%d1%80%d0%b0%d0%bd%d0%b6%d0%b5%d1%80%d0%b8%d1%8f-%d0%b2-%d0%ba%d1%8a/", "text": "Криминалисти от полицейското управление в Шумен разкриха наркооранжерия в къща в кв.“Дивдядово“. Три стаи от имота си 58-годишният стопанин Д.И. бил приспособил за перфектно растениевъдство. Когато в петък по обяд полицаи влезли в къщата, в 2 от стаите внедрените системи за осветление, отопление, поливане и вентилиране били в работен режим.   Открити са общо 223 растения в пластмасови саксии в различен стадий – някои си извисявали до 100 и 130 см. В съседно помещение, пълно с лампи, химикали и снабдено с вентилация се отглеждал разсада и там имало още 145 саксии с подрастваща наркотрева. В къщата са намерени и 101 къса саморъчно свити цигари и към 100 грама суха листна маса, наподобяваща тютюн. Предстои лабораторното им изследване, съобщавата от полицията в Шумен.  Цялото оборудване за отглеждане на дрогата – климатични системи, съоръжения за контрол на температурата и влажността на въздуха в помещенията, системите за напояване, колектори, осветление и марихуана са иззети. За срок до 24 часа в РУ-Шумен е задържан 58-годишният Д.И. Мъжът не е осъждан до момента. Преди време се е занимавал с търговска дейност, но явно сега се е преквалифицирал. Възможно да не е работел сам, а да е произвеждал за някой с осигурен пазар. По случая е образувано досъдебно производство и работата по документиране на престъплението продължава под ръководството на наблюдаващ прокурор от Оръжна прокуратура в Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Търговец завъртя наркооранжерия в къща"}
{"url": "https://trud.bg/47-%d0%b3%d0%be%d0%b4%d0%b8%d1%88%d0%b5%d0%bd-%d0%bf%d1%8a%d1%82%d0%bd%d0%b8%d0%ba-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0/", "text": "47-годишен мъж от Варна е загинал при катастрофа на търговищка територия, след като колата, в която пътувал се ударила  в автомобил в насрещното движение. Трагедията е станала към 21,35 часа в петък на главния път София-Варна, близо до заведението „Фисека”. 28-годишният Д.Р. от Варна управлявал „Сузуки Суифт”,но загубил контрол над автомобила и нахлул в насрещното. Там се ударил в „Фолксваген Голф”, управляван от Л.К. (28г.) от Монтана. При удара на място загинал мъжът, който пътувал на предната седалка на „Сузукито”. По неофициална информация той бил баща на шофьора. Двамата водачи са приети в болницата в Търговище с множество наранявания. Катастрофата е станала на прав участък и вероятно е свързано с превишена скорост, но досъдебното тепърва ще изяснява какво се е случило. Тази отсечка от пътя е от рисковите по трасето на търговищка територия и през годините там ставаха редица тежки произшествия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " 47-годишен пътник загина при катастрофа в Търговищко"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-16-%d0%b3%d0%be%d0%b4%d0%b8%d1%88%d0%b5%d0%bd-%d0%ba%d1%83%d1%80%d0%b8%d0%b5%d1%80-%d0%bd%d0%b0-%d0%b8%d0%b7%d0%bc%d0%b0%d0%bc%d0%bd%d0%b8%d1%86/", "text": "При операция на Главната дирекция на полицията и колегите им от Велико Търново и Търговище е задържан 16-годишен ученик, заработващ като куриер на измамници и са спасени 76 000 лв. на подмамена жена. Успешната реализация е станала към 15 часа в петък в Търговище. Час преди това на стационарен телефон във фирма се обадил мъж, който се представил за полицай и предупредил жената, с която говорел, че сигурно ще й звъннат мошеници. Казал й да не се притеснява, че следят измамниците. Така че тя да изпълнела указанията им и да им дадяла парите, които има, защото после полицаите щели да й ги върнат. За късмет на 66-годишната жертва, която по неофициална информация е счетоводителка, този път наистина станало така. Жената отишла в банката и от личната си сметка изтеглила 76 000 лв., които събирала от години за закупуване на жилище. Сложила ги в плик и ги оставила до кошче за смет на детска площадка зад банка в центъра на града. Междувременно цивилните полицаи от криминалния сектор в града били вдигнати по тревога и заградили целия район. Така видели как 16-годишно момче прибира пакета. При опит да го спрат, то спринтирало, но било пресрещнато от криминалист, който го хванал. При сблъсъка била счупена костица в ръката на полицая, но той не изпуснал хлапето. Ученикът, за който се говори, че имал и предишни криминални прояви, е задържан за едно денонощие. Имал родители, но те били  зад граница. Обикновено „мулетата” на телефонните измамници се набират по обяви за работа. Дават им процент от „заработката”. Към момента има данни, че същото момче е посредничило и при измама на 77-годишна жена тази година в Търговище, от която са прибрани 1600 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Задържаха 16-годишен куриер на измамници с „пратка” от 76 000 лв."}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%bf%d1%80%d0%be%d0%b2%d0%b5%d0%b4%d0%b5-%d1%81%d1%80%d0%b5%d1%89%d0%b0-%d1%81-%d0%b2%d0%bb%d0%b0%d0%b4%d0%b8%d1%81%d0%bb%d0%b0/", "text": "Румен Петков проведе среща с Владислав Кононов, изпълнителен директор на Руското военно-историческо общество  (РВИО). По време на разговора по между им  е разгледана  възможността за провеждане на научни конференции в Москва и София, както и за организирането на изложби посветени на 140-та годишнина от освобождението на България. Това съобщиха от пресслужбата на политическата формация. По късно през деня Румен Петков  поднесе цветя пред Паметника на плевенските гренадири в Москва. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Румен Петков проведе среща с Владислав Кононов, изпълнителен директор на Руското военно-историческо общество"}
{"url": "https://trud.bg/%d0%b4%d1%8a%d0%bb%d0%b3%d0%be%d1%82%d0%be-%d0%b8%d0%b7%d0%bb%d0%b5%d0%b6%d0%b0%d0%b2%d0%b0%d0%bd%d0%b5-%d0%bf%d1%80%d0%b5%d0%b7-%d1%83%d0%b8%d0%ba%d0%b5%d0%bd%d0%b4%d0%b0-%d0%b5-%d0%bf%d0%be%d0%bb/", "text": "След тестове с 43 хиляди доброволци, шведски учени стигнали до извода, че дългото излежаване през уикенда е полезно за здравето, пише в. „Метро“. Таблоидът цитира проучване на екипа от университета в Стокхолм. От него проличало, че хората, които спят по-малко от 5 часа и повече от 8, са с по-голям риск от ранна смърт. Но екипът констатирал също, че ако спим до по-късно през уикендите, това може да компенсира недоспиването ни през останалите дни от седмицата и да подобри здравословния ни статус. Според ръководителя на изследването Торбьорн Акерстед, винаги е по-добре да увеличаваме часовете сън през уикендите, отколкото да не правим нищо. Предишни изследвания доказаха колко е важно да имаме редовен сън. При недоспиване на другия ден организмът чувства умора, нивата на стрес се увеличават и способността за концентрация намалява. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Дългото излежаване през уикенда е полезно за здравето, казват учени"}
{"url": "https://trud.bg/%d0%ba%d0%b8%d0%bc-%d0%ba%d0%b0%d1%80%d0%b4%d0%b0%d1%88%d0%b8%d1%8f%d0%bd-%d0%b8-%d0%ba%d0%b0%d0%bd%d0%b8%d0%b5-%d1%83%d0%b5%d1%81%d1%82-%d0%ba%d1%80%d1%8a%d1%81%d1%82%d0%b8%d1%85%d0%b0-%d0%b4%d1%8a/", "text": "След Норт и Сейнт, третото дете на риалити звездата Ким Кардашиян Уест и рапъра Кание Уест – дъщеричка, износена от сурогатна майка, бе кръстено Чикаго, съобщиха Асошиейтед прес и Франс прес. „Норт, Сейнт и Чикаго“, е написала на страницата си в Туитър 37-годишната Ким, която има 58 милиона последователи в социалната мрежа. Освен наскоро появилата се на бял свят дъщеричка, Ким, която е родена в Лос Анджелис, но е отрасла в Чикаго, и Кание имат също 4-годишна дъщеря Норт и двегодишен син Сейнт. Сурогатната майка, чието име не се съобщава, е получила 45 000 долара за износването на Чикаго, оповести сайтът за знаменитости TMZ.com. Ким имала проблеми с плацентата, довели до сериозни усложнения, при раждането на Сейнт. Затова лекарите я предупредили, че евентуално трето раждане може да застраши живота й. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Ким Кардашиян и Кание Уест кръстиха дъщеричката си Чикаго"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%8f%d1%82-%d0%ba%d1%83%d1%80%d0%b8%d0%b5%d1%80-%d0%bd%d0%b0-%d0%b0%d0%bb%d0%be%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8%d1%82/", "text": "Младежът, задържан днес за участие в телефонна измама за 76 000 лева, е 16-годишен от Търговище.  Има криминалистическа регистрация за наркотици. Наложена му е полицейска мярка за срок до 24 часа. Както стана известно, при той е задържан при спецоперация, реализирана съвместно от служители на ГДНП, ОДМВР – Търговище и Велико Търново, под наблюдението на Районна прокуратура – Търговище. В резултат на съвместни действия, предприети от служители на сектор „Измами“ към ГД „Национална полиция“, ОДМВР – Търговище и ОДМВР-Велико Търново, на 19 януари в Търговище е задържан участник в престъпната схема. Същия ден, 66-годишна жена от Търговище получила обаждане на стационарния телефон в службата си от мъж, представил се за полицейски служител. Той й обяснил, че ако предостави наличните си пари на извършители на измама, които вероятно ще й позвънят, ще помогне на полицията да ги задържи. Уверил я, че веднага след това сумата ще й бъде върната. Вярвайки че помага, жената изтеглила от сметката си в банка 76 000 лева, поставила ги в найлонов плик и ги оставила на указаното в телефонен разговор място – в непосредствена близост до кошче за смет на детска площадка в междублоково пространство в централната част на града.  Около 15 часа, непосредствено след прибиране на плика с парите, полицаите задържали младежа, въпреки опита му да избяга. По случая е образувано досъдебно производство по чл. 209 от Наказателния кодекс. Работата по документиране на престъплението продължава под ръководството на прокурор от Районната прокуратура – Търговище. Проверява се съпричастността на задържания към още една измама, осъществена отново в Търговище – в началото на този месец по същия сценарий е била въведена в заблуждение 77-годишна самотно живееща жена от града. Тогава тя хвърлила през терасата на жилището си 1600 лева.", "date": "2018.01.20", "title": " Задържаният куриер на алоизмамниците имал регистрация за наркотици"}
{"url": "https://trud.bg/%d0%bf%d1%80%d0%be%d0%b2%d0%b5%d0%b6%d0%b4%d0%b0%d1%82-%d0%b4%d0%b5%d1%82%d1%81%d0%ba%d0%b0-%d0%bf%d0%b0%d0%bd%d0%b5%d0%b2%d1%80%d0%b8%d1%82%d0%bc%d0%b8%d1%8f-%d0%b2-%d1%82%d1%8a%d1%80%d0%bd%d0%be/", "text": "Слънчови приятели или група за паневритмия и здраве за деца от 6 до 12 години се организира за първи път във Велико Търново. В занятията по забавен начин ще се разучават упражненията, текстовете и песните на паневритмията, и ще се усвояват практическите умения за природосъобразен начин на живот. „Чрез упражненията и музиката на паневритмията се постига усъвършенстване в координацията на движенията на цялото тяло, стимулират се мисловните процеси, подобрява се концентрацията на вниманието, развива се слуховият анализатор, активизира се самоконтролът и се създават условия за поддържане на добро здраве”, казва водещата на заниманията Росица Драганова. Организаторите уточняват, че входът за събитието, което ще се проведе на 27 януари в „АтелиеТо”, на ул. „Ивайло” № 2 е доброволно дарение.", "date": "2018.01.20", "title": " Провеждат детска паневритмия в Търново\t\t\t"}
{"url": "https://trud.bg/764-%d0%bc%d0%bb%d0%bd-%d0%bb%d0%b2-%d0%b5-%d0%bf%d1%80%d0%be%d0%b5%d0%ba%d1%82%d0%be%d0%b1%d1%8e%d0%b4%d0%b6%d0%b5%d1%82%d1%8a%d1%82-%d0%bd%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a/", "text": "На 76  403 038 лв. с преходните остатъци възлиза проектобюджетът на Община Велико търново за 2018 година. Приходите и разходите за делегирани от държавата дейности са в размер на 43 426 775 лв. За местни и дофинансирани държавни дейности са отделени 32 976 263 лв., а общата субсидия за делегирани от държавата дейности е 36 731 000 лв. „Имаме ръст в абсолютна стойност – 5 369 729 лв. Общата изравнителна субсидия, с която държавата ни подпомага за местни дейности, е 1 769 900 лв. Целевата субсидия за капиталови разходи е 1 594 700 лв. Ръст имаме почти във всички функции предвид увеличението на стандартите за издръжка на държавните дейности – 17 % е увеличението за тази дейност, най-голямо е увеличението в образованието”, обяви заместник-кметът на Велико Търново Снежана Данева. Тя обясни, че 300 000 лева са предвидени за ремонт на пътища в населените места на Община Велико Търново за тази година. С 342 500 лв. ще разполага Общината за зимно поддържане и снегопочистване, запазва се сумата от 450 000 лева за програмата „Местни инициативи” и през тази година. Два заема – краткосрочен и дългосрочен, ще тегли Община Велико Търново. За авансови плащания по изпълнението на европейски програми и проекти кметската администрация предвижда да поеме дълг в размер на 3 млн. лева., който да изплати в рамките на бюджетната година. „Дългосрочният кредит в размер на 805 768 лева ще се използва за изпълнение на проекта „Развитие на модерна образователна инфраструктура в град Велико Търново” в частта за Спортното училище, където Общината полага собствено участие. Планираме да го изплатим в рамките на пет години. Дългът ще бъде предмет на отделно обществено обсъждане във връзка с проекта, както и със Закона за публичните финанси и Закона за дълга”, уточни Снежана Данева-Иванова. По време на общественото обсъждане на проектобюджет 2018-а във Велико Търново граждани дадоха предложение за изграждане на тротоари на ул. „Лазурна”. „Колегите от дирекция „Териториално и селищно устройство” направиха комисия, имат визия какво да се случи там. Няма да го видите като отделен ред в Бюджета , но е включено в общия ред „Ремонт на пътища”. Въпросът ще се реши в момента, в който времето позволи да се работи”, поясни пред общинските съветници Снежана Данева-Иванова.  Проектът за бюджета ще бъде гласуван на сесия на Общинския съвет на 25 януари.", "date": "2018.01.20", "title": " 76,4 млн. лв. е проектобюджетът на Велико Търново за годината\t\t\t"}
{"url": "https://trud.bg/%d0%b9%d0%be%d1%85%d0%b0%d0%bd%d0%b5%d1%81-%d1%85%d0%b0%d0%bd-%d0%b5%d0%b2%d1%80%d0%be%d0%bf%d0%b0-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d1%81%d0%b5-%d1%81%d0%b2%d0%b5%d0%b4%d0%b5/", "text": "Не мога да кажа със сигурност, че до 2025 г. Черна гора и Сърбия ще са първите, приети в ЕС, но много неща говорят в подкрепа на това, заяви еврокомисарят Йоханес Хан в интервю за ДПА, предаде БГНЕС. Той каза, че ЕС със сигурност няма да приеме нито една страна, която има някакви отворени въпроси със съседите си и подчерта, че Сърбия „трябва да разреши ситуацията около Косово“, както, и че има и други открити въпроси между Сърбия и Хърватия, Черна гора и Косово, Албания и Гърция. „В бъдещето на ЕС не трябва да има конфликти около границите, каквито Словения и Хърватия имат“, каза той. Хан каза, че не е измислил датата 2025 като цел, но предимството е, че една конкретна цел може да предизвика нова динамика. „Това е индикативен план, който може да бъде постигнат, ако всички участници „дадат газ“,“ каза Хан. На 6 февруари той ще представи новата стратегия за разширяване на Европейската комисия, а след това ще посети Сърбия и Черна гора. Хан смята, че до края на българското председателство на Съюза през юни двете страни ще отворят нови преговорни глави. „Стратегията трябва да подчертае какво кандидатите трябва да изпълнят до посочената дата. Ако някой иска да се присъедини през 2025 г., тогава трябва преговорите да приключат през 2023 г.“, каза Хан, като имаше предвид, че за ратификация е необходима една година. Той каза, че е важно кандидатите да „живеят с европейските ценности“ и добави, че някои балкански страни по време на мигрантската криза показаха солидарност. „Европа не може да се сведе до банкомат“, каза той и добави, че регионалната икономическа общност Западните Балкани, която той инициира, не представлява „никаква маневра за отвличане вниманието от перспективата за присъединяване, но е важен аспект на бъдещия общ пазар на ЕС“. Еврокомисарят заяви, че от срещата на върха за Западните Балкани, насрочена за 17 май в София, се очаква европейските перспективи на страните от региона, заедно с изискванията на ЕС, да бъдат потвърдени. Той каза, че ЕС също трябва да проведе информационна кампания, защото според него няма реална еуфория сред гражданите за разширяването. „И Австрия може да предприеме мерки по време на председателството на ЕС през втората половина на тази година, защото има име и е приета на Балканите“, каза Хан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Йоханес Хан: Европа не може да се сведе до банкомат"}
{"url": "https://trud.bg/%d0%b8%d0%bd%d1%81%d1%82%d0%b0%d0%bb%d0%b8%d1%80%d0%b0%d1%82-%d0%bf%d0%b0%d1%80%d0%ba%d0%b8%d0%bd%d0%b3-%d0%b0%d0%b2%d1%82%d0%be%d0%bc%d0%b0%d1%82%d0%b8-%d0%b2-%d1%82%d1%8a%d1%80%d0%bd%d0%be%d0%b2/", "text": "Три паркинг автомата ще бъдат инсталирани до март в центъра на Велико Търново от Общинското дружество „Паркинги и гаражи”. Устройствата ще бъдат разположени в най-динамичните зони на града – покрай паметника „Майка България”, в района около парк „Марно поле” и около Градската поликлиника.  Все още не е ясно дали заплащането при автоматите за самотаксуване ще се извършва с монети или с кредитни карти. В зависимост от вида им ще стане ясна и инвестицията, която ще вложи дружеството.  59 000 лева печалба е реализирало през миналата година Общинското предприятие. Ръководството настоява за закупуването на нов репатриращ автомобил тип „паяк”, чиято стойност с ДДС да е до 60 000 лева. „Този автомобил ще е втора употреба. Той трябва да е с по-голяма подемност на крановото устройство, трябва да е по-мощен от този, с който разполагаме в момента. Правим запитвания до Белгия и Германия, след гласуването на сесията ще пристъпим към събирането на оферти и закупуването му”, изтъкват от ръководството на дружеството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Инсталират паркинг автомати в Търново"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%be%d1%82-%d1%80%d1%83%d1%81%d0%b5-%d0%b8%d0%b7%d0%b2%d0%b0%d0%b4%d0%b8-%d0%b1%d0%be%d0%b3%d0%be%d1%8f%d0%b2%d0%bb%d0%b5%d0%bd%d1%81%d0%ba%d0%b8/", "text": "Младеж от Русе се превърна в любимец на македонската община Гевгели, след като хвана кръста на Богоявление в река Вардар. В Македония Богоявление се чества по стар стил на 19 януари. В река Вардар се хвърлили 40 души, между които и 23-годишният Тодор Цветков от Русе. Той успял да се пребори и пръв да намери богоявленския кръст. Младежът се отказал от средствата, които се събират с кръста, и пожелал свещениците от Гевгели да дарят събраните пари на болно дете. С този жест българина трогнал македонците, които го отрупали с подаръци – кметството му подарило лаптоп, частна фирма пък му дала телевизор, събрал и много други дарове. Пред македонски медии нашенецът разказал, че често обикаля балканските страни, за да лови кръста . Имал е късмет и е вадил разпятието в Истанбул и Москва. Затова и македонските журналисти пишат, че ваденето на богоявленския кръст в Гевгели е станало събитие с международно значение.", "date": "2018.01.20", "title": " Българин от Русе извади  богоявленския кръст в македонска община, отрупаха го с подаръци"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d1%81%d1%80%d0%b5%d1%89%d0%bd%d0%b0-%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb/", "text": "Бойко Борисов посрещна Ангела Меркел на летище София. Германският канцлер пристига в българската столица на работно посещение. Борисов и Меркел ще разговарят по въпроси, свързани с двустранните отношения и европейските процеси. Очаквайте подробности.", "date": "2018.01.20", "title": " Бойко Борисов посрещна Ангела Меркел на летището (ВИДЕО)"}
{"url": "https://trud.bg/%d1%86%d0%b8%d1%81%d1%82%d0%b5%d1%80%d0%bd%d0%b0-%d1%81-%d0%b3%d0%b0%d0%b7-%d0%b4%d0%b5%d1%80%d0%b0%d0%b9%d0%bb%d0%b8%d1%80%d0%b0-%d0%bd%d0%b0-%d0%b3%d0%b0%d1%80%d0%b0-%d0%b1%d1%8f%d0%bb%d0%b0/", "text": "Цистерна с газ, част от влакова композиция, дерайлира на гара Бяла, предаде БТВ, позовавайки се на източници от МВР. По първоначална информация няма пострадали. Няма изтичане на газ от цистерната, няма опасност и за местните хора. На място са изпратени екипи на пожарната и полицията. Изпратен е и кран, който да вдигне цистерната. Очаквайте подробности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " Цистерна с газ дерайлира на гара Бяла"}
{"url": "https://trud.bg/11-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%b8-46-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%b0%d0%b2/", "text": "Най-малко 11 души са загинали а други 46 – ранени, след катастрофа с автобус в Турция, съобщава АФП. По официални данни, в превозното средство са се намирали няколко семейства, които са пътували по извънградски път към ски курорт. Автобусът е пътувал през нощта, като метеорологични условия са били добри и непредполагащи пътнотранспортно произшествие. По време на пътуването автобусът е излязъл от платното и се блъснал в намиращите се край пътя дървета. Изясняват се причините около инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.20", "title": " 11 загинали и 46 ранени при катастрофа с автобус в Турция"}
