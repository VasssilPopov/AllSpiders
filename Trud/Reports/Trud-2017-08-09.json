{"url": "https://trud.bg/%d1%85%d0%b0%d0%be%d1%81-%d0%b2-%d0%b3%d0%bb%d0%be%d0%b1%d0%b8%d1%82%d0%b5-%d0%bd%d0%b0%d0%bb%d0%b0%d0%b3%d0%b0%d0%bd%d0%b8-%d0%be%d1%82-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0/", "text": "Хаос в глобите, които налагат институции и общини и “вратички” нарушителите да се отървават леко, а чиновниците да искат рушвети, констатира Центърът за превенция и противодействие на корупцията и организираната престъпност (БОРКОР). Центърът публикува доклад за корупционните рискове при контролната и санкционната дейност на администрацията на базата на анализ на 152 от всички 213 закона, които предвиждат санкции, на 85 общински наредби, както и на съдебна практика по тях.  Неадекватни размери на санкциите, огромни разлики между минимален и максимален размер на глобите и даже липса на разписани наказания са сред казусите, описани от анализаторите на БОРКОР. Така например за авиационното произшествие, което застрашава сериозно живота и здравето на гражданите, глобата е от 500 до 2 000 лв. за “лице, което наруши реда и правилата за сигурност на авиационен оператор по време на полет”. От 3000 лв. е глобата за пилот, който управлява самолет пиян или дрогиран. От 100 до 400 лв. е предвиденото наказание за “длъжностно лице, което експлоатира или допусне в експлоатация подвижен жп състав с неизправности по спирачните системи, ходовите части, устройството за бдителност и регистриращия скоростомер”. От 100 до 500 лв. е глобата за машинист, който “допусне подминаване на затворен сигнал, закриване на дистанция, срязване на стрелка, удар върху стоящ подвижен жп състав или нагазване на “баластова призма”. Глоба от 2 до 30 лв. “заплашва” длъжностно лице, което не състави акт или наказателно постановление за причинени вреди по Закона за опазване на селскостопанското имущество. При влизане и излизане от територията на Република България на лица, застрашаващи националната сигурност, е разписана глоба от 500 до 1 000 лв. за “длъжностно лице, което не изпълни свое задължение по Закона за ДАНС” и “минимален размер на имуществената санкция от 3 000 лв. за въздушен превозвач, който не предостави на Националното звено към ДАНС данни за пътниците”. Преглед на съдебната практика е установил, че за нарушения на Закона за водите физическите лица се наказват с минималните глоби, а фирмите – с максималните. Множество общински наредби също не разграничават санкциите за физическите и юридическите лица, което е в противоречие със Закона за административните нарушения и наказания и дава възможност глобите да бъдат отменени от съда.  За нарушения на наредбите за използването на таксиметрови апарати в София и във Варна е предвидена глоба до 5000 лв., без да е посочен минимален размер. “В част от нормативната база е констатирана пълна липса на разпоредби, които да уреждат реда и начина за събиране на наложените парични санкции”, посочват от БОРКОР. В доклада се изтъква, че въпреки наличието на “добре развита система от контролни органи”, дейността им в повечето случаи е непрозрачна.  “Липсата на навременна и справедлива санкция за извършителите на административни нарушения насажда у нарушителите чувството за безнаказаност, чувство, че са “над закона”, обобщават от БОРКОР. Докладът посочва общо 44 слаби места в нормативната база и предлага 63 мерки. 60-страничният документ е изпратен на премиера Бойко Борисов, на вицепремиера Екатерина Захариева, която е председател на Националния съвет по антикорупционни политики, на вицепремиера Томислав Дончев и на правосъдния министър Цецка Цечева.   Темата за санкционната дейност на администрацията е предмет на новия доклад на БОРКОР, тъй като това е един от приоритетите в Националната стратегия за превенция и противодействие на корупцията в Република България 2015-2020 г. – превенция и противодействие на корупцията в контролните органи. Държавата не събира огромни суми от глоби, това приходно перо в бюджета, което би се явило в резултат на добра санкционна дейност. Всеки закон самостоятелно е уреждал една материя, без да го има глобалното виждане. Когато има противоречива съдебна практика, когато огромна част от наказателните постановления се отменят, това от една страна демотивира администрацията. От друга страна, колкото една норма е по-неясна и дава по-големи възможности за субективно решение от страна на администрацията, толкова е по-пропрокорупционна.   Въпреки постоянните обвинения на шофьори към катаджии, че са подкупни, в доклада оценката е различна. Анализът установил, че някои закони предвиждат облекчения при реализирането на административнонаказателната отговорност. Като добър пример е даден член от Закона за движение по пътищата, според който “при плащане на глобата, наложена с електронен фиш, в 14-дневния срок, се дължи 70 на сто от нейния размер”. Посоченото е и член от Закона за държавните такси – “в случай, че нарушителят внесе таксата преди издаване на постановлението, глобата се събира с намаление 50 на сто.” На другия полюс е оценката за Агенция “Пътна инфраструктура” в доклада. От центъра поискали от ведомството данни за постъпили при тях сигнали за корупция, злоупотреба със служебно положение, търговия с влияние и конфликт на интереси в периода от 2015 г. до настоящия момент. “В противовес на изнесените в медиите напоследък случаи за нарушения в Агенция “Пътна инфраструктура”, в отговора си тя посочва, че за периода 01.01.2015 г. – 30.05.2017 г. са постъпили едва 5 сигнала за злоупотреба със служебно положение и само един сигнал за конфликт на интереси”, пише в документа. През април в агенцията започна разследване, свързано със строежа на лот 1 на магистрала “Марица”. Наказателното производство бе образувано по сигнал на европейската служба за борба с измамите ОЛАФ. По-късно бе повдигнато обвинение на бившия шеф на агенцията Лазар Лазаров. Отделно започна досъдебно производство заради изчезналите документи за изграждането на на тунел “Железница” на магистрала “Струма”.   От центъра посочват, че в законите липсва възможност хората без доходи и имущество да бъдат наказвани с общественополезен труд вместо с глоба. “Подобно разрешение не би било в противоречие с практиката на Европейския съд по правата на човека”, уверяват от БОРКОР. “Естествено е, че липсата на реално изпълнение на наказанията, което е завършващият елемент от реализирането на отговорността, води до нейното обезсмисляне”, констатира докладът.   Драстични разлики между минималния и максималния размер на глобите и имуществените санкции за едно и също нарушение има в някои закони. Глоби от 1 000 лв. до 20 000 лв. са предвидени в Закона за водите и от от 100 до 5000 лв. в Закона за горите. Най-куриозна е санкцията от 4 000 лв. до 5 000 000 лв. в Закона за дейността на колективните инвестиционни схеми и на други предприятия за колективно инвестиране. От БОРКОР посочват, че това е “предпоставка за проява на субективизъм и дори корупционно поведение”.   В Наредбата за управление на горските територии собственост на община Ивайловград липсват административнонаказателни разпоредби за нарушения. В Наредбата за правата и задълженията на местните органи на религиозните общности на територията на Столичната община и взаимоотношенията с местните органи на изпълнителната власт липсва вид и размер на административните наказания. В четири наредби на община Варна, сред които правилата за вдигане на автомобил с “паяк” и за придобиване, управление и разпореждане с общинско имущество, изобщо липсват административно-наказателни разпоредби.", "date": "2017.08.09", "title": " Хаос в глобите, налагани от държавата\t\t\t"}
{"url": "https://trud.bg/%d1%82%d1%8f%d0%bb%d0%be-%d0%bd%d0%b0-%d0%bc%d1%8a%d0%b6-%d0%b5-%d0%be%d1%82%d0%ba%d1%80%d0%b8%d1%82%d0%be-%d0%bd%d0%b0-%d0%b2%d1%80%d1%8a%d1%85-%d1%81%d0%b2%d0%be%d0%b1%d0%be%d0%b4%d0%b0-%d0%b2/", "text": "Тяло на мъж е открито на връх Свобода, съобщават от ОДМВР – Смолян. Снощи около 22.30 часа на телефон 112 е получен сигнал от 56-годишен мъж от гр. Ракитово, който съобщил, че на връх Свобода, землище на с. Давидково, общ. Баните има човек в безпомощно състояние. На място незабавно пристига екип на ЦСМП-Баните, който намира 51-годишен мъж от гр. Ракитово починал. Тялото на мъжа е приведено в МБАЛ – Смолян за извършване на аутопсия. Местопроизшествието е посетено от дежурна оперативна група при РУ-Мадан и е извършен оглед. По случая е образувано досъдебно производство. Работата продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.09", "title": " Тяло на мъж е открито на връх Свобода в Родопите"}
{"url": "https://trud.bg/490-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d1%8f-%d0%b2-%d1%80%d0%b0%d0%b9%d0%be%d0%bd%d0%b0-%d0%bd%d0%b0-%d0%b1%d0%be%d0%b4%d1%80%d1%83%d0%bc-%d0%bf%d1%80%d0%b5%d0%b7/", "text": "Най-малко 490 земетресения са разтърсили района на турския курорт Бодрум на Егейско море през последните 24 часа след вчерашния трус от 5,1,. Турската дирекция за управление при бедствия и извънредни ситуации съобщи, че след земетресението вчера са регистрирани 490 вторични труса. Част от плажа в квартал Йалъчифтлик е рухнал при труса, предизвиквайки паника сред населението. На пътя пък се е образувала двуметрова дупка. Академик Хасан Сьозбилир от университета „9 септември“ в Измир заяви, че земетресенията в Бодрум може да продължат, но подчерта, че туристите не трябва да си тръгват, информира  позовавайки се на турската агенция „Доган“. Сьозбилир отбеляза, че повечето трусове са просто вторични. По думите му сградите в Бодрум са построени качествено и не са високи, така че туристите не трябва да прекъсват ваканцията си. Вчерашният трус от 5,1 стана три седмици след като Бодрум бе разтърсен от земетресение със сила 6,6. На 21 юли двама души загинаха на гръцкия остров Кос от силното земетресение. Трусът бе усетен в егейския окръг Мугла и околностите. В Турция нямаше жертви, но 354 души бяха ранени, петима от които тежко, съобщи тогава турският премиер Бинали Йълдъръм. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.09", "title": " 490 земетресения в района на Бодрум през последните 24 часа"}
{"url": "https://trud.bg/%d0%bd%d0%be%d1%83-%d1%85%d0%b0%d1%83-%d0%b2-%d0%b5%d0%bb%d0%b8%d1%82%d0%b5%d0%bd-%d1%80%d0%b5%d1%81%d1%82%d0%be%d1%80%d0%b0%d0%bd%d1%82-20-%d0%bb%d0%b5%d0%b2%d0%b0-%d0%b7%d0%b0-%d0%bf%d1%80%d0%b0/", "text": "Възмутени клиенти на рибен ресторант в Созопол биха тревога заради нечуван скандал. В заведението им поискали да платят за празните столове на масата. Клиентите получили касова бележка, в която под филе от лаврак, салата с чушки, узо и останалото, което са консумирали, пише буквално: „Резервиран стол-празни други- 80 лева“. На масата е имало четири празни стола, става ясно от бележката. Случката се е разиграла в изключително луксозен ресторант на пристанището в Созопол – Miloz Fish & Grill. „Труд“ се свърза с управителя на заведението Тони Матеев. Той обясни, че клиентите са се държали арогантно. Резервирали повече столове и дори сервитьорът отказал да ги обслужва. „Нямаме такава такса. Върви злостна кампания срещу нас. От 20 години работя с клиенти, но такъв случай не съм имал. Не мога да се съглася някой да се държи по този начин с моя персонал. Върнали сме много хора, ресторантът е претъпкан. В същото време те резервират 10 места, а идват 6 човека“, разказа Матеев. По думите му тази сметка е единичен случай, а парите само са начислени, без да са взети от клиентите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.09", "title": " Ноу хау в созополски ресторант: 20 лева за празен стол\t\t\t"}
{"url": "https://trud.bg/%d0%b1%d1%83%d0%bc-%d0%bd%d0%b0-%d0%bc%d0%be%d0%bb%d0%b1%d0%b8-%d0%b7%d0%b0-%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b8-%d0%bf%d0%be%d0%bc%d0%be%d1%89%d0%b8/", "text": "Над 3 860 молби за получаване на енергийни помощи за предстоящата зима са приети от социалните служби в Шуменско за 16 работни дни, откакто стартира кампанията. Половината от тях вече са получили одобрение, останалите са в процес на разглеждане, каза главният експерт Мартина Драгнева в Регионалната дирекция „Социално подпомагане“. 328 души не са одобрени за подпомагане. Според социални служители тази година напливът е голям, защото кампанията стартира на 17 юли, а в предходни години започваше в началото на месеца. Хората бързат с подаване на молбите, за да получат средствата. Тази година всеки, преценен като нуждаещ се по правилата, ще получи 365,10 лв. и сумата ще се изплаща наведнъж. Социално слабите могат да избират между пари и помощ в натура. Към 80% от подалите молби в Шуменско са заявили, че ще се греят на твърдо гориво и повечето от тях желаят да получат пари, за да си закупят сами дървата за огрев. Миналата година в Шуменско са подадени над 10 000 молби, а 8500 са били получателите на енергийно подпомагане. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.09", "title": " Бум на молби за енергийни помощи"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%be%d0%bf%d1%80%d0%b5%d0%b4%d0%b5%d0%bb%d0%b8-%d1%87%d0%bb%d0%b5%d0%bd%d0%be%d0%b2%d0%b5%d1%82%d0%b5-%d0%bd%d0%b0-%d0%ba%d0%be%d0%bc/", "text": "В съответствие със Закона за защита от дискриминация, президентът Румен Радев определи членове на Комисията за защита от дискриминация (КЗД), съобщават от президентството. От квотата на държавния глава за членове на КЗД са определени Владимира Владимирова Стоименова-Делийска, Наско Руменов Атанасов, Петър Илиянов Кичашки и София Кирилова Йовчева. Съгласно следваната от Администрацията на държавния глава политика на прозрачност и публичност при назначенията на висши държавни длъжности, на 21 юли 2017 г. президентът оповести предварително номинациите си за членове на независимия антидискриминационен орган. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.09", "title": " Румен Радев определи членовете на Комисията за защита от дискриминация"}
{"url": "https://trud.bg/%d0%be%d1%81%d0%b5%d0%bc-%d0%b4%d0%bd%d0%b8-%d0%ba%d0%be%d0%bd%d0%bd%d0%b8-%d1%81%d1%8a%d1%81%d1%82%d0%b5%d0%b7%d0%b0%d0%bd%d0%b8%d1%8f-%d0%b2-%d0%b1%d1%83%d1%80%d0%b3%d0%b0%d1%81/", "text": "Над 100 състезателни коне ще участват в 7-то издание на „Купа Бургас“. Това съобщи на пресконференция днес Георги Базотев, регионален управител на Българската федерация по конен спорт за Южна България. Поредицата конни състезания ще продължи осем дни. „Радостно е турнира привлича все повече елитни състезатели. Това е комплимент към организаторите и условията, които предлагат на състезателите. От турнир вече прерасна във Фестивал на конния спорт“, коментира по време на срещата Теодор Шейтанов, Генерален секретар на Федерацията по конен спорт и паркур майстор на „Купа Бургас“. Най-атрактивно за публиката ще е възможността да проследят на живо красотата на конния спорт и през нощта. Състезанието е едно от малкото в България, което се провежда на осветление, придаващо уникална атмосфера. „Нощните паркури са изключително атрактивни и приятни за публиката на вечерна прохлада край брега на морето“, категорични са организаторите.  В програмата е предвидена още една атракция Jump&Drive, състезание, включващо класни коне и автомобили в една обща надпревара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.09", "title": " Осем дни конни състезания в Бургас"}
{"url": "https://trud.bg/%d1%87%d0%b8%d0%bd%d0%be%d0%b2%d0%bd%d0%b8%d1%86%d0%b8-%d1%81%d0%b5-%d1%83%d1%87%d0%b0%d1%82-%d0%b4%d0%b0-%d0%b2%d0%be%d1%8e%d0%b2%d0%b0%d1%82-%d1%81%d1%80%d0%b5%d1%89%d1%83-340/", "text": "Курс по отбранително-мобилизационна подготовка за чиновници от държавната и местната администрация, служители от фирми и компании стартира Военна академия “Г. С. Раковски”. Обучението е десет дни- от 11 до 21 септември. Курсистите ще се учат как да действат във ведомството, в което работят в случай на война или при обявяване на военно положение. Цената на курса е 340 лв. на човек. Групата е 14 души, работещи в МВР, министерствата на икономиката и финансите. Има и от Столична община и община Челопеч. Включен и представител на апелативната прокуратура в Пловдив, на Държавна агенция “Държавен резерв и военновременни запаси” и на “Лукойл Нефтохим Бургас” ЕООД. Всички участници трябва да имат висше образование. В момента във военната академия се обучават слушатели по 15 магистърски програми по национална сигурност и военно дело като обучението е една година, ако е редовно. Докато задочното и дистанционното са две години. Отделно армейската Алма Матер развива и единадесет докторски програми по националност сигурност, чиито срок на обучение е три години. Предстои да бъдат открити и 3 нови програми- по киберзащита, сигурност и противодействие на тероризма и психология в сферата на сигурността. Военната академия отрива първа учебната година- на 1 септември, докато всички останали вузове в страната – на 1 октомври.", "date": "2017.08.09", "title": " Чиновници се учат да „воюват“ срещу 340 лв.\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%80%d0%b8%d1%82%d1%83%d0%b0%d0%bb%d0%b0-%d0%bf%d0%be-%d0%bf%d0%be%d0%bb%d0%b0%d0%b3%d0%b0%d0%bd%d0%b5-%d0%bd%d0%b0-%d0%b2%d0%b5%d0%bd%d1%86%d0%b8-%d0%b8-%d1%86%d0%b2/", "text": "Пред паметника на моряка в Морската градина на град Бургас се проведе ритуал по полагане на венци и цветя в памет на загиналите военни моряци по случай 138 години от създаването на ВМС.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.09", "title": " Вижте ритуала по полагане на венци и цветя в памет на загиналите военни моряци по случай 138 години от създаването на ВМС (снимки)"}
{"url": "https://trud.bg/%d0%ba%d0%bb%d0%be%d0%bd-%d0%be%d1%82-%d0%b4%d1%8a%d1%80%d0%b2%d0%be-%d0%bf%d0%b0%d0%b4%d0%bd%d0%b0-%d0%b8-%d1%83%d0%b1%d0%b8-%d0%bc%d1%8a%d0%b6-%d0%b2-%d1%81%d0%be%d1%84%d0%b8%d1%8f/", "text": "38-годишен мъж е починал след като клон от дърво е паднал върху него, предава  Това потвърдиха от Спешна помощ. Инцидентът е станал в района на бул. „Цариградско шосе“ в София около 16.40 ч. Клонът на дървото е паднал върху мъжа, докато той извършвал товарни дейности, съобщават от МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.09", "title": " Клон от дърво падна и уби мъж в София\t\t\t"}
{"url": "https://trud.bg/%d1%81%d0%b5%d0%b3%d0%b0-%d1%89%d0%b5-%d1%82%d0%b0%d0%bd%d1%86%d1%83%d0%b2%d0%b0%d1%82%d0%b5-%d0%bb%d0%b8-%d1%82%d0%b0%d0%bc/", "text": "Разгеле. Паметникът-дразнител пред НДК „13 века България” най-сетне е сравнен със земята. А това коментарче е заглъхващо ехо от събитието. Край на фалическите остроумия за многостенника. Голем смех падаше, брато!… Край на експертните дискусии (дрън-дрън на академични зомбита), финита ла комедия на медийното „дел арте” между „да бъде или да не бъде” колосът, стоп на лумпенското бръщолевене. Да се целим в следващото монументално за бастисване. Избор дало миналото за още истерични гърчове с политически конвулсии. За оферти по всяко време на разположение е сапьорът на историята Методи Андреев. Тоя малък Мефисто (”от тая сила част, що злото все желае, а добро създава” – виж „Фауст”), чиито неистови усилия да изличи комунизма от паметта на човечеството постигат нежеланото – разсмиват. И вместо да бъде безследно конфискувана от политическото тържище, антиквариатът на тоталитаризма взе по-високо да се котира. Смех! Закачливо започна офанзивата по отстраняване на ненавистните тоталитарни реликви. Университетският кръжец „Синтез”, своего рода прощъпулник за по-сетнешни неотклонни либерали от величината на проф. Огнян Минчев, Иван Кръстев, Владислав Тодоров и пр. напредничава, начетена и находчива младеж, основа инициативен комитет с названието „Фортинбрас”. Именуваха го на онзи Шекспиров герой от „Хамлет”, който произнася знаменателната финална фраза в трагедията „Труповете да изнесем”. Призивът беше насочен към нетленните обитатели на величествени гробници – вождовете Владимир Ил. Ленин и Георги Димитров. Преди последното „сбогом” с тези свети мощи на комунизма организаторите бяха предвидили церемониални мероприятия. За Георги Димитров, като деец от по-дребен братски калибър, се организира бърза визита в покоите на Владимир Илич. А за двамата наедно се устройва епохално посещение при Небхеперура Тутанкамон, египетския фараон, чиято мумия хилядолетия наред олицетворява копнежа на човечеството към безсмъртие… След като сгледата на балсамираните бъде надлежно отразена от световните медии, мумиите от най-нови времена да бъдат заровени, далеч от публичното внимание, нейде в недрата на забравата. Зрелищно и кинематографично ала „Идиана Джоунс”, хрумването не постигна желаната популярност и заглъхна сред гуляйджийската възбуда в гнездото на младата демокрация –университетския клуб „Яйцето”. Беше в нейния бохемски период. Кратък се оказа и върхови позиции зае масовото озлобление. Следвайки веянията на смутното време, партията на мумифицирания вожд взе разумното решение да го погребе като всеки смъртен, а не зорлем душата му да се мъчи, докато тялото му е на всеобща показ. Изпратена със съответните почести, сянката на вожда се оттегли от мавзолея и тогава да видиш ти какви рога навири простотията! Набързо превърна мраморния пантеон в обществен клозет, декорира го с нужникарски графити, гаври се вонливо. Апропо, по фекалната тема в исторически ракурс французите също имат кое-що за споделяне. При един поколенчески сблъсък пак по повод паметник, младите в знак на протест по късни доби масово се изхождат под него. Като съмнало и старите съзряли аргументите им, организирано отишли с метли и лопатки и тихомълком ги почистили… Такива действия ние не коментираме, нямаме съответното сетиво. Местните политически сетива в началото на 90-те се насочиха към въпроса – сега къде да го денем тоя мраморен сандък (е, саркофаг, де) на пъпа на демократичната столица (срам!) и дали пък за нещо полезно не може да послужи. Мернаха се някакви предложения – да се преаранжира като мемориал на времето с пясъчен часовник, който да отмерва пред силните на деня от „Дондуков” 1 и 2 тяхната преходност във властта. Не беше никак лошо като идея, напротив даже, но властта такива хич не ги кльопа и взе радикалното решение да гътне масива. Да го срине. Събра политическата махала на сеир, даже трибуни наоколо издигна за по-добра видимост като при средновековните екзекуции. Обаче пиротехниката им нещо се издъни (той и кранът до „1300 години България” се подпали, де), саркофагът се килна настрани и там инатливо се установи като за вечни времена. Зрителите съобразно възгледите си наполовина се смяха, наполовина се тръшкаха от гняв. В крайна сметка, когато има обществено- политическа воля нещо да се разруши – то става. Изравниха терена и понеже въображението на историческите екзекутори е в атрофирало състояние, никакъв белег не остана какво аджеба там е имало. Упоменатите французи, като сринаха през революцията омразния на цял народ зандан „Бастилията”, повелиха: „Тук се танцува!” На терена на страданието да настане веселие. А и до ден днешен площадът на опразненото място носи името на Бастилията. Да не се забравя какво е имало там, да се помни завинаги… А ние си изравняваме, за да забравим, и хубавичко затъпкваме, да не би някой вампир от миналото да възкръсне и да ни обезпокои като „тенците” на Радичков. Впрочем, тия самородни безсмъртници са упорито племе. Например некой си бай Желчо, който се изровил изотдолу и се обозначил: Ето ме пак тук при вас, как живуркате? – Как, бе бай Желчо? Нали те затрупахме? Нали хубаво те затъпкахме? – Е, да, ама аз изпълзяяях! Пълзящите спомени няма как да бъдат взривени, демонтирани, сравнени със земята. Затова тепърва радикалните изличители на материалната памет да преминат към нов подход. Или да оставят следите на мира или да потърсят някакъв по-интелигентен подход за приспособяването им към наличната среда. Ала, както се е сурнал стремглаво да събаря, изравнява и утъпква, решаващият фактор не дава признаци на вразумление. Хидрата е необезглавима. В подобни случаи утешително си напомняме, че туй не е от днес, и преди е било. Че влечението към злоба и забрава ни е народопсихологическа обремененост и отърване няма. Като се връщал от погребението на учения и общественик проф. Иван Шишманов, личност с удивителни заслуги за просвещението и европеизиране на младата държава България, бил покрусен как рядка тълпица го изпраща до гроба. Простакът забравя, отбелязва той, защото така му е по-добре, и защото си вади тръна от очите, като те извади тебе! Абе, защо не издигнете на изравненото пред НДК една катерушка? Да има нещо. Хем да разказвате на хлапетията какво е било, що било по времето на Петостенния. Може и да потанцувате там.", "date": "2017.08.09", "title": " Сега ще танцувате ли там?\t\t\t"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%b8%d0%b2%d0%b0%d0%bd%d0%be%d0%b2%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d1%81%d1%8a%d1%8e%d0%b7%d0%b0-%d0%bd%d0%b0/", "text": "– На този етап туристическият сезон протича нормално, в голяма степен според очакванията ни. Хотелите са пълни – в пика на сезона сме, все пак. В началото на лятото от Министерството на туризма прогнозираха около 10% ръст. Все още не сме напълно сигурни дали тази оптимистична прогноза ще се сбъдне напълно, но се надяваме да е така. Рано е още за официална статистика, това ще стане в края на септември, когато сезонът ще е приключил и обработим данните от него. – В момента у нас има туристи от всички дестинации. Данните по националности ще можем да обобщим, когато получим справките и от Летище Бургас в края на сезона. До момента осезаем е ръстът на някои от традиционните ни пазари – Германия, Полша, Румъния, Русия и др. – между 15 и 25%.  В последните години, изборът на дестинация за почивка зависи основно от сигурността, която предлага съответната страна. В този смисъл България е едно спокойно място, което предлага отлични условия, а и институциите са създали съвместни звена, които осъществяват постоянен контрол, така че туристите да се чувстват спокойни.  Не мисля, че може да се говори за отлив. На годишна база почти толкова български туристи посещават Гърция и Турция, колкото гръцки и турски туристи съответно нашите курорти. Въпрос на лично предпочитание е. – Разбира се, че се стремим всяка година да подобряваме и усъвършенстваме услугите. Качеството на туристическия пакет е основен критерий за развитието на туристическия бизнес, а и с напредването на информационните технологии, и потребителите естествено стават все по-взискателни. Има разбира се и още по какво да се работи – като например инфраструктурата, квалификацията на кадрите и т.н., но това са неща, които да голяма степен зависят и от държавната политика в сектора. – Морето ни е чисто и отговаря напълно на международните екологични стандарти. Голяма част от плажовете са носители на „Син флаг“, а това е голямо отличие. Относно уредеността на курортите, от съществено значение е в края на годината да се приемат промените в Закона за туризма – в частта му за националните курорти. Именно там се предвижда да бъде определен техният статут и управлението им, така че сегашните негативи да бъдат премахнати законово. Ние от Съюза на собствениците, отдавна сме изразили становището си по тях. Остава държавата да изгради законовите рамки. Не е логично да сме най-големите данъкоплатци в общините, на чиито територии са националните курорти, и в същото време до тези курорти да не достигат никакви инвестиции, само защото не е ясен техният статут. Ако представляваме интерес за общините, нека те също да положат съответните усилия, да си придобият алеите като публична общинска собственост и да полагат необходимите грижи за по-добрата визия на тези курорти. Ако пък не сме значими за тях, то нека законът да ни освободи от задължението да заплащаме общински данъци и тези средства да постъпват директно в курортите. – На всички е добре известно, че никой не печели от недобрия имидж, който създава т.нар. алкохолен туризъм. Самото понятие носи силен негативизъм. Но тук проблемът е дълбок и не може да се разглежда едностранно. Ние винаги сме изразявали ясна позиция, и тя е, че за този вид забавления място в курортите не би трябвало да има. Същевременно обаче, следва да се отчита фактът, че туристите, особено по-младите, които идват в България, търсят приятни и интересни преживявания. Според мен трябва да се намери пресечната точка на спокойствието, плажуването, културно-историческия туризъм и атракциите. Това например може да стане, ако в близост до курорта бъде създаден атракционно-увеселителен център, където да се предлагат различен тип забавления, които да не пречат на традиционната семейна почивка и да нямат нищо общо с т.н. алкохолни турове. Надяваме се за следващото лято институциите и браншът да излязат със съвършено нова концепция, която обаче да е работеща, а не само на теория. – Нямаме право на предпочитания към националността на гостите си.  Всеки турист е добре дошъл. Относно традиционните национални черти, разбира се, че ги пренасят и точно в това е смисълът и привлекателността на тази индустрия – да се срещат и опознават различни нации, култури, традиции. Този стремеж към опознаването на света е заложен във всеки един човек и е част от битието ни.  Любопитни случки в ежедневието ни има немалко.  От личния си опит бих могла да споделя наскоро изразено недоволство от български гости при изпращането им от хотела- за това, че част от персонала не говори български и това ги изненадало неприятно. Не разбирам точно защо това им е направило лошо впечатление при положение, че туристическата индустрия по света е обезпечена кадрово с хора от най-различни страни и това, че в България работната ръка не достига и прибягваме към работници от трети страни, не е изключение от общата картина. Или случай на скарване между немски и румънски гости, защо румънците си препълват чиниите с храна, която след това изхвърлят и т.н. Много са. – Професионалните браншове са движеща сила във всяка една икономика. Туристическият бранш също заема своето завидно място. Това, което му липсва, е обединение около основната концепция за отрасъла и единни действия в посока неговото развитие, но това е постепенен процес и аз съм сигурна, че ще се случи.  Относно „носталгията по соца“ мисля, че тя вече съвсем резонно отминава. Реалностите са други, светът се развива. България не може и не трябва да остава в лоното на миналото. Всеки прогрес изисква нови идеи. Макар и бавен и труден, дори и изпълнен с грешки, този процес е необратим. – Много са факторите, които определят продължителността на сезона. Ние сме обсъждали не малко идеи за това. Включително и през миналата година подкрепихме идеята на Летище Бургас за създаване на Регионален фонд за развитие на въздушните връзки, който да способства за удължаване на чартърните линии и за създаването на редовни такива в крилата на сезона. Присъствието на нискотарифните компании с полети до морето е един от най-реалистичните и доказано работещи фактори за постигане на голям туристопоток. – През дългогодишната ни работа с местните и държавни институции сме обсъждали какви ли не идеи. Слънчев бряг в момента е курорт с национално значение. Предстои, както вече казах, определянето на статута на тези курорти в нашата страна в специална глава от Закона за туризма. Това ще се случи, надявам се, към края на годината. Ние искрено вярваме, че съвместната работа на бранша, общините и държавата по този въпрос да доведе до оптимално добър резултат, защото начините на управление и финансиране на националните курорти са от най-съществено значение за преодоляване на трудностите в момента. – С много правителства сме работили през годините. Един от големите ни успехи е, че се преборихме за създаването на отделно министерство на туризма. Това за нас беше много важно и сме изключително доволни от това, че го имаме. В отлични отношения сме с министерството, работим гъвкаво и считаме, че нещата вече започнаха да се случват по-бързо. – Според мен най-важното е браншът да бъде обединен, а не както до сега, всяка организация на различно мнение, институциите да работят в синхрон, да има последователност и единомислие по основните концепции на нормативната база. Много важен е и контролът. Оптимисти сме, както за бъдещата ни работа, така и за българския туризъм като цяло.   Елена Иванова е родена в Русе, където завършва Английска езикова гимназия, а след това специалност “Международни икономически отношения” в УНСС – София и “Корпоративни финанси” в Пловдивския университет. След 2002 г., вече два мандата тя е председател на УС на Съюза на собствениците – Слънчев бряг и зам. председател на Българската хотелиерска и ресторантьорска асоциация.", "date": "2017.08.09", "title": " Елена Иванова, председател на Съюза на собствениците – Слънчев бряг, пред „Труд“: Най-важно е туристическият бранш да бъде обединен\t\t\t"}
{"url": "https://trud.bg/%d0%be%d1%82-%d1%86%d0%b5%d0%bd%d1%82%d1%8a%d1%80%d0%b0-%d0%b7%d0%b0-%d0%b3%d1%80%d0%b0%d0%b4%d1%81%d0%ba%d0%b0-%d0%bc%d0%be%d0%b1%d0%b8%d0%bb%d0%bd%d0%be%d1%81%d1%82-%d1%81%d1%8a%d0%be%d0%b1%d1%89/", "text": "От Центъра за градска мобилност съобщиха, че е фалшива информацията за безплатен градски транспорт в столицата през август и септември. Листовки с подобно съдържание са разлепени на много места в София. Няма решение на ЦГМ или на Столичната община за подобна мярка, нито каквито и да е обстоятелства, които да налагат нейното въвеждане. „Центърът за градска мобилност”ЕАД напомня на пътниците в обществения транспорт, че са длъжни да имат редовен превозен документ.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.09", "title": " От Центъра за градска мобилност съобщават за фалшива информация за безплатен градски транспорт в столицата"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%80%d0%b0%d0%b7%d1%87%d0%b8%d1%82%d0%b0-%d0%bd%d0%b0-%d0%bf%d0%be%d0%b4%d0%ba%d1%80%d0%b5%d0%bf%d0%b0%d1%82%d0%b0/", "text": "Република България и Кралство Дания са приятели, съюзници и партньори в рамките на Европейския съюз и НАТО. Заедно обсъждаме и решаваме най-важните въпроси от взаимен интерес, касаещи бъдещето на Европа – сигурността, стабилността, икономическото развитие и просперитета на нашите граждани. Това заяви държавният глава Румен Радев, който днес удостои с орден „Мадарски конник“ първа степен посланика на Кралство Дания в Република България Кристиан Кьонигсфелдт, съобщават от президентството. Държавното отличие беше връчено като израз на признание за особените заслуги на посланик Кьонигсфелдт за развитието  на отношенията между Република България и Кралство Дания в дух на приятелство и сътрудничество и като висока оценка на неговия професионализъм. Президентът заяви, че България разчита на подкрепата на Дания във връзка с подготовката и успешното провеждане на председателството на Съвета на Европейския съюз през 2018 г. Държавният глава също така изрази благодарност за подкрепата за приемането на България в Шенгенското пространство, което по думите на Румен Радев е единственият начин България да бъде ефективен защитник  на външните граници на Европейския съюз. „Имаме сериозен ръст в търговско-икономическия обмен. Над 70 фирми от Дания са основали свои дъщерни клонове в България и са осъзнали, че нашата страна е една добра дестинация за инвестиции“, отбеляза президентът и определи ръста в обмена на туристи и студенти между двете страни като категорично доказателство за успеха на двустранното партньорство. „България и Дания споделят общи виждания по най-важните теми от дневния ред, но има и възможности за разширяване и задълбочаване на двустранните ни икономически, търговски, социални и културни взаимоотношения. Можете да разчитате на подкрепата на Дания в предизвикателствата, пред които ще бъде изправена вашата страна“, заяви на церемонията Кристиан Кьонигсфелдт и оцени високо напредъка в сферата на инвестициите и бизнес сътрудничеството с България.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.09", "title": " Радев: България разчита на подкрепата на Дания във връзка с подготовката и провеждането на председателството на Съвета на ЕС"}
{"url": "https://trud.bg/%d1%83%d0%b4%d0%b0%d1%80%d0%bd%d0%be-%d0%b7%d0%b0%d0%bf%d1%8a%d0%bb%d0%b2%d0%b0%d0%bd%d0%b5-%d0%bd%d0%b0-%d0%b4%d1%83%d0%bf%d0%ba%d0%b8-%d0%b2-%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba/", "text": "Ударно запълване на дупки по пътищата в район „Западен” в Пловдив предприе районната администрация в разгара на лятото. Паралелно с основните пътни артерии се ремонтират и вътрешни улици. „Като всяко лято и тази година започнахме сериозни дейности по обновяване на пътната инфраструктура. През изминалите 2 дни запълнихме дупките по улиците „Явор”, „Пепелаша“ и „Копривките”, след което продължаваме в други части на района“, заяви кметът Димитър Колев. Той уточни, че през следващата седмица ще бъдат запълнени и дупките по продължението на улица „Царевец“. Отсечката е изключително важна, тъй като именно на нея се намира и спешният център на УМБАЛ „Свети Георги“. Предстои да бъдат ремонтирани и улиците „Васил Бараков“ и „Петър Ченков“.", "date": "2017.08.09", "title": " Ударно запълване на дупки в пловдивски район"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0%d1%82%d1%80%d1%83%d0%b4%d0%bd%d0%b8-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d0%be-%d0%bf%d1%8a/", "text": "Затруднено е движението по главен път Пловдив – Смолян заради катастрофа, която е станала тази сутрин на разклона за село Златитрап. Ударили са се лек автомобил „Форд“  и микробус „Рено”. Със специализирана техника от колата е извадена 56-годишната шофьорка, която е откарана в тежко състояние в болница. Медицинска помощ е оказана и на нейна 76-годишна спътничка. Без наранявания е 37-годишният шофьор на микробуса. Той е тестван за употреба на алкохол, пробата е отрицателна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.09", "title": " Катастрофа затрудни движението по пътя Пловдив – Смолян"}
{"url": "https://trud.bg/%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%be-%d0%b8%d0%b7%d0%b4%d0%b8%d1%80%d0%b2%d0%b0%d0%bd-%d1%81%d1%8a%d0%bc-%d1%81%d0%b5-%d0%bf%d1%80%d0%b5%d0%b4%d0%b0%d0%b4%d0%b5/", "text": "Обявен за международно издирване нашанец сам се е предал в сектор „КАТ – Пътна полиция“ на ОД МВР  в Монтана, съобщават от пресцентъра на местната полиция. Б.С./34 г./ от монтанското село Якимово е обявен за международно издирване по чл. 26  – арест с цел предаване или екстрадиране. Издирван е от Унгария за незаконна имиграция. От монтанската полиция са уведомили експертите от  бюро“СИРЕНЕ“ в Дирекция „Международно оперативно сътрудничество”. Б.С. е задържан за срок от 24 часа и е приведен в ПНЗЛ в РУ Берковица.", "date": "2017.08.09", "title": " Международно издирван сам се предаде на КАТ"}
{"url": "https://trud.bg/%d1%81%d1%8a%d0%b4%d1%8f%d1%82-%d0%bc%d1%8a%d0%b6-%d0%be%d1%82-%d0%ba%d0%be%d0%b7%d0%bb%d0%be%d0%b4%d1%83%d0%b9-%d0%b7%d0%b0-%d1%81%d1%8a%d0%b7%d0%b4%d0%b0%d0%b2%d0%b0%d0%bd%d0%b5-%d0%b8-%d0%b4%d1%8a/", "text": "Мъж от Козлодуй ще бъде съден за  престъпления, свързани със създаване и държане на порнографски материали,  съобщиха от прокурратурата. Районна прокуратура – Козлодуй предаде на съд С.Д., обвинен по чл. 159, ал. 4, алт. 1, вр. ал. 1, вр. чл. 63, ал. 1, т. 3 от НК и по чл. 155б, ал. 1, вр. чл. 63, ал. 1, т. 4 от НК. В ползвано от него жилище в гр. Козлодуй, обвиняемият държал на хард диск 14 файла и три видеофайла, представляващи порнографски материали, за създаването на които са използвани лица, изглеждащи като ненавършили 18 години. Другите 204 файла с подобно съдържание били в паметта на мобилния му телефон марка „Айфон“. В периода от края на 2013 г. до началото на 2014 г., чрез скрийншот от програма Скайп, С.Д. създал порнографски материал с участие на тринадесетгодишно момиче.", "date": "2017.08.09", "title": " Съдят мъж от Козлодуй за създаване и държане на порнографски материали\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d0%b4%d1%80%d1%8a%d0%b7%d0%ba%d0%b0-%d0%ba%d1%80%d0%b0%d0%b6%d0%b1%d0%b0-%d0%bd%d0%b0/", "text": "Плевенските полицаи са образували досъдебно производство и разследват как 51 – годишен охранител е задигнал близо 6000 лева от банка. Дръзката кражба е установена миналия месец. Тогава е задъран и заподозреният в извършителството служител на охранителна фирма, наета да пази банката.  При извършено претърсване в жилището на задържания, в Плевен в жк „Сторгозия“, са намерени и иззети 5 850 лева, тротилова шашка – 400 гр. с цилиндрична форма и размери 10/7 см, един шнур за възпламеняване с дължина 30 см. /червен, с метални накрайници/,  пистолет  марка „ТТ“ /законно притежаван/ заедно с два пълнителя, съдържащи съответно 7 и 8 броя патрони калибър 7,62 мм. както и 98 броя патрони кал.7,62мм., 3 таблети марка „Леново“, телефон „Нокиа“.  Уведомен е прокурор за престъпления по чл.194, ал.1 и чл.339, ал.1 от НК. По случая продължава работата.", "date": "2017.08.09", "title": " Полицията разследва дръзка кражба на близо 6000 лева от банка в Плевен\t\t\t"}
{"url": "https://trud.bg/%d0%bd%d0%b0-15-%d1%82%d0%b8-%d0%b0%d0%b2%d0%b3%d1%83%d1%81%d1%82-%d0%bf%d0%be%d0%b5%d0%b7%d0%b8%d1%8f-%d0%b8%d0%b3%d1%80%d0%b8-%d0%b8-%d0%b4%d0%b8%d1%81%d0%ba%d0%be-%d0%bf%d0%b0%d1%80%d1%82%d0%b8/", "text": "На 15- ти август, Денят на Света Богородица, островът край Бургас чества своя празник. Късчето земя сред вълните носи името на друга светица- Света Анастасия, която се почита на 22 декември. Тогава обаче е зима, студено е и островът е недостъпен насред често бурните вълни. Затова се е приело да отбелязва своя празник на Успение на Пресвета Богородица – 15 август, когато все още е достъпен за посетители. „През 18-19 век, в златните времена на манастира, църквата се е казвала „Света Богородица“. Тогава се е приело празникът да е на тази дата, за да може да да идват повече хора в топлия сезон на годината“, каза Павлин Димитров, управител на острова.  По случай празника, на 15 август ще пътуват 3 кораба, които ще осъществят общо 8 курса за целия ден. Най-малките посетители могат да участват в творческа работилница или да се снимат с пиратите капитан Ред и неговия помощник, които провеждат пиратските игри всяка седмица.  От 11:00 часа ще се играе традиционното островно хоро с ансамбъл „Странджа“, а след 12:00 часа ще бъде осигурен контролиран достъп до Фара, откъдето има неповторима гледка към Бургас и залива. Следобед ще бъде отслужен празничен водосвет, а след това ще се изявяват бургаските писатели – в „Часът на поета“. От 18:00 часа Ирина Папанчева ще представи новата си книга „Тя, островът“. Разговорът ще води Гочо Гочев, автор и издател. Романът препраща към испанския остров Фуертевентура, където днешните преживяванията на няколко души се свързват с документалните и измислени истории на действителни личности, пребивавали там от най-древни времена до наши дни. В Несебър, който също чества празника си на тази дата, е предвиден атрактивен плувен маратон. Стартът ще бъде даден от точка на 1, 5 км северозападно от Несебър /плаващ старт/, като участниците в маратона ще бъдат транспортирани до там с туристически кораби. финалът ще е пред крепостните стени на града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.09", "title": " На 15- ти август поезия, игри и диско парти на „Св. Анастасия“"}
{"url": "https://trud.bg/%d0%b2%d0%ba%d0%b0%d1%80%d0%b0%d1%85%d0%b0-%d0%b2-%d0%bb%d1%83%d0%b4%d0%bd%d0%b8%d1%86%d0%b0%d1%82%d0%b0-%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80-%d0%be%d0%bf%d0%b8%d1%82%d0%b0%d0%bb/", "text": "65-годишен пенсионер е настанен за лечение в Центъра за психично здраве (ЦПЗ) в Пловдив, след като в сряда сутринта се опитал да нахлуе въоръжен с нож в сградата на прокуратурата  в града под тепетата. Тя се намира на площад „Съединение” и на различните етажи на сградата се помещават съответно Районна, Окръжна и Апелативна прокуратура. „Възрастният мъж е носил със себе си нож, който е бил скрит в дрехите ми. Той е поискал среща с прокурор, но без да спомене конкретно име и от коя прокуратура. При опита му да влезе в сградата е проверен от бдителните охранители на входа, които са го задържали до пристигане на полицията. По-късно е приет за изследвания и лечение в Центъра за психично здраве в Пловдив”, съобщи за „Труд” Атанас Илиев, говорител на Районна прокуратура. От държавното обвинение са направили справка в регистрите и тя е показала, че въпросният пенсионер с ножа не е осъждан, не е криминално проявен и срещу него не се водят досъдебни производства. Мотивите му засега са неясни.", "date": "2017.08.09", "title": " Вкараха в лудницата пенсионер, опитал да нахлуе с нож в Пловдивската прокуратура"}
{"url": "https://trud.bg/%d0%b3%d1%80%d0%b8%d0%bb-%d1%82%d1%83%d1%80%d0%bd%d0%b5%d1%82%d0%be-%d0%bd%d0%b0-lidl-%d0%b8-coca-cola-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%bd%d0%b0-%d0%bc%d0%be%d1%80/", "text": "Най-мащабното грил турне, организирано от Coca-Cola и Lidl, гостува тази неделя във Варна, а желаещите да се включат в Националния турнир по спортен грил в морската столица трябва да се регистрират на grillmaistor.bg и още в събота да представят свое кулинарно изкушение пред членове на журито на турнира. Предварителният избор на регионални финалисти ще се проведе на 12 август 2017 г. след 12:00 ч. в хотел „Черно море“, където всички кандидат-майстори ще трябва да донесат свои кулинарни произведения, за да демонстрират грил умения пред шеф Манчев и шеф Шишков. Двамата кулинарни експерти ще изберат най-умелите четирима участници, които ще премерят сили в директен грил двубой пред публика в неделя от 18:00 ч. и ще определят най-добрия грил-майстор от Варна. Регионалният победител ще представи града на финала в София и ще се бори за титлата Грил-майстор на България и голямата награда от 2 500 лв. В неделя всички жители и гости на морската столица ще могат да се насладят на майсторски подготвени грил изкушения и ледени напитки в специално изградената зона в Морската градина. В близост до Пантеона от 10:00 ч. до 22:00 ч. на 13 август 2017 г. малки и големи ще имат възможност да се включат в общата инициатива под наслов „Да споделим грила!“ и да отпразнуват заедно ценното време, прекарано сред семейство и приятели, с вкусна и качествена храна, освежаващи напитки и много забавления и изненади. Организаторите са предвидили различни атракциони за деца и възрастни, грил демонстрации с водещите кулинарни блогъри Сандра Алексиева и Даниела Колева, както и завладяващ летен концерт на група АКАГА. Посетителите на събитието ще могат да опитат от специално разработеното меню, приготвено от умели майстори на грила, но в същото време, всички желаещи ще могат сами да си приготвят бургери, стекове, ребра или да импровизират с различни качествени продукти. Следващите събития ще се проведат в Бургас и Пловдив, съответно на 20 и 27 август, а кулминацията на турнето, както и финалът на Националния турнир по спортен грил, ще са в началото на септември в София. За повече информация следете  ,  , ", "date": "2017.08.09", "title": " Грил турнето на LIDL и COCA-COLA продължава на морето"}
{"url": "https://trud.bg/%d0%b4%d0%ba%d1%86-%d0%b1%d1%83%d1%80%d0%b3%d0%b0%d1%81%d0%bc%d0%b5%d0%b4-%d1%80%d0%b0%d0%b7%d0%ba%d1%80%d0%b8%d0%b2%d0%b0-%d0%ba%d0%b0%d0%b1%d0%b8%d0%bd%d0%b5%d1%82-%d0%bf%d0%be/", "text": "Кабинет за лечение на офталмологични заболявания вече функционира на територията на диагностично –консултативния център към една от най-големите, модерни частни болници в черноморския регион- „Бургасмед“. Така жителите на най-големия бургаски комплекс „Меден рудник“ вече имат достъп до специалисти по очно здраве без да им се налага да пътуват километри до различни точки на града. Кабинетът по очни болести е оборудван с модерна техника и ще работи с направления по НЗОК всеки вторник, сряда и четвъртък от 9:00 до 13:00ч. Лекарите, които ще преглеждат в него са тесни специалисти в сферата на възпалителните очни заболявания, болестите на роговицата, катаракта, глаукомата, диабетните промени и др. Кабинетът в ДКЦ „Бургасмед“ работи в партньорство с доказани имена на специалисти от медицински център „Оксиком“. По случай разкриването му специалистите", "date": "2017.08.09", "title": " ДКЦ „Бургасмед“ разкрива кабинет по очни болести\t\t\t "}
{"url": "https://trud.bg/%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%be%d1%82%d0%ba%d1%80%d0%b8%d1%85%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d1%81-%d1%83%d0%bd%d0%b8%d0%ba%d0%b0/", "text": "Ретроспективна изложба с уникални фотографии на носителя на „Златната топка“ Христо Стоичков откриха днес в Стара Загора. Ексклузивните кадри, запечатали едни от най-великите моменти от звездната кариера и живота на Камата, са изложени пред сградата на Общината  до 20 септември, когато е и грандиозната футболна среща между Дрийм тийма на Барселона и отбора на Стоичков и приятели. Изложбените пана са позиционирани на южната алея в парк „Пети октомври“, близо до пешеходната зона на централния булевард в града. Достъпът до експозицията е свободен! Събитието „Дрийм тиймът на Барселона срещу отбора на Стоичков“ е на 20 септември 2017 г. на стадион „Берое“, гр. Стара Загора. Начало 20:00 часа. Билети за звездния футболен мач търсете в мрежата на Eventim, както и на специалната каса пред Община Стара Загора. Цена на билетите: от 30 лв. до 80 лв., VIP билети – 200 лв.", "date": "2017.08.09", "title": " В Стара Загора откриха изложба с уникални кадри на Христо Стоичков\t\t\t"}
{"url": "https://trud.bg/%d0%b1%d0%b8%d0%b2%d1%88%d0%b0-%d0%b7%d0%b0%d1%82%d0%b2%d0%be%d1%80%d0%bd%d0%b8%d1%87%d0%ba%d0%b0-%d0%bf%d1%80%d0%be%d0%b4%d0%b0%d0%b2%d0%b0-%d0%b6%d0%b8%d0%bb%d0%b8%d1%89%d0%b0/", "text": "Мнима медицинска сестра „продава“ жилища за 13 хил. лева и „урежда на работа“ срещу 1500 лева. В измамната схема попадат хора от Ямбол и Ахелой, съобщава  . Оказва се, че тя е с богато криминално минало и е лежала в затвора. Райка Пандилева е на 63 години. Има няколко адреса и още толкова професии. Последна месторабота – в Бърза помощ – Ямбол. Но там не са чували за нея. Последната ѝ жертва е Милена Ройдева – медицински работник. Двете се срещнали преди година в кабинета, където работи младата жена. „Представи се за медицинска сестра, наша колежка, като реши да ми помогне с апартамент, четиристаен – каза Ройдева. – Трябваше да се събере сумата от 13 000 лева – 7500 предварително, а другите – като се стигне до нотариус, като не ми обеща никакъв документ“. Пандилева води Ройдева в ямболския квартал „Зорница“. Показва ѝ един апартамент отвън, защото твърди, че е забравила ключа. Жилището било от военните, затова 120 квадрата струват само 13 000 лева. Според съсед обаче в блока няма апартаменти на военни. Самият имот, показан на Ройдева, пък изобщо не е за продан. Жилището е празно от години, защото собственикът живее далече. Той разбра от нас, че имотът му се предлага за 13 000 лева. „Не се продава, не съм го обявил по никакъв начин да бъде продаван, това е“, каза той пред БТВ. Измамницата обаче притискала жертвата. „Каза, че е намерила пари (…) аз, до края на месец юли, трябваше да възстановя парите – разказа Ройдева. – Започна звънене, досаждане, голям тормоз, терор на работното място, просто неописуемо!“. След седмици на тормоз и заплахи двете си уговарят среща. Пандилева смекчава тона и пристига веднага, за да получи парите за апартамента. Предложението към Ройдева е да направят договор, тя да плати 8000 лв. веднага, а останалите – да изплаща в продължение на пет-шест години. Обяснява, че купувачката ще влезе в новия имот веднага след като бъде освободен от собственика. Твърди, че апартаментът струва само 13 хил., защото е „от военните, това е оборотно жилище“. Тя самата така била закупила апартамента си. Започва изнудване. Пандилева заявява, че вече е платила жилището с пари от сина си – свещеник, т.е. на църквата, и леля си и трябва да ги върне. Цитираният от нея църковен служител действително е неин син. Но не я е виждал с години. Определя я като клептоманка и измамница, лежала в затвора многократно. „Никого не лъжа, изчезвай, моля ти се, не ме ядосвай. Господи, защо излязох, кой щеше да ме намери къде съм“, заявява тя пред БТВ, макар да добавя, че не се крие. „Никакво жилище не предлагам, нищо не предлагам“, казва тя. Твърди, че не е вземала нищо от сина си. „Стигнах дотам, че свалих 15 кг за десет дни. Ужасът е пълен и не спира и до момента да звъни“, казва обаче Ройдева. Преди месец Пандилева е измамила и мъж от Ахелой. Взела 1500 лева с обещанието да му уреди добра работа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.09", "title": " Бивша затворничка „продава“ жилища и „урежда на работа“"}
{"url": "https://trud.bg/%d0%bc%d0%bb%d0%b0%d0%b4-%d0%bc%d1%8a%d0%b6-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0%d0%bb-%d1%81%d0%b5-%d1%81-%d0%bc%d0%b5%d1%80%d1%86%d0%b5%d0%b4/", "text": "Тежка катастрофа със загинал млад мъж е станала днес край Ямбол, съобщават от пресцентъра на областната дирекция ва МВР в Ямбол.  Сигналът за фаталния удър на автомагистрала „Тракия“ в посока София е подаден около 7.40 часа При 281 км лек автомобил „Мерцедес“ е излязъл извън пътното платно и се е преобърнал в канавката. На място е загинал млад мъж, пътувал в автомобила. Това съобщиха от МВР. Към 9.10 часа пък е получен сигнал за тежко произшествие на пътя Пловдив-Смолян. Според първоначалната информация, при излизане на главния път от разклона за село Златитрап, лек автомобил „Форд“ се е сблъскал с микробус „Рено”. Към мястото на инцидента са насочени екипи на полицията, пожарната и Спешна помощ. Със специализирана техника от колата е извадена 56-годишната шофьорка, която е откарана в тежко състояние в болница. Медицинска помощ е оказана и на нейна 76-годишна спътничка. Без наранявания е 37-годишният мъж, шофирал микробуса. Той е тестван с техническо средство за употреба на алкохол, пробата е отрицателна. До приключване на огледа на местопроизшествието движението на превозни средства в района ще е ограничено, казват от МВР. Служители на сектор „Пътна полиция“ регулират трафика. Причините и обстоятелствата около пътния инцидент се изясняват.", "date": "2017.08.09", "title": " Млад мъж загина, преобърнал се с мерцедес на автомагистрала Тракия край Ямбол\t\t\t"}
{"url": "https://trud.bg/%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0%d1%82-%d1%81%d1%82%d0%b8%d0%bf%d0%b5%d0%bd%d0%b4%d0%b8%d0%b8%d1%82%d0%b5-%d0%bd%d0%b0-%d1%81%d1%82%d1%83%d0%b4%d0%b5%d0%bd%d1%82%d0%b8%d1%82/", "text": "От 150 лв. на 200 лв. се увеличава размерът на месечната стипендия на студенти-чужденци, приети за обучение в държавни висши училища съгласно актове на Министерския съвет, както и по междуправителствени спогодби за образователен, научен и културен обмен, реши правителството. Промяната е направена в ПМС 103/1993 г., с което се определят условията и редът за предоставяне на стипендии на студентите, докторантите и специализантите от държавните висши училища и научни организации. Това съобщиха от правителствената информационна служба. Повишаването на размера на стипендията ще допринесе за осъществяването на националната политика за привличане към родината на младите ни сънародници зад граница. То ще подпомогне повишаването на конкурентоспособността на българските държавни висши училища в условията на силна международна конкурентна среда и ще стимулира трансграничната студентска мобилност и интернационализирането на обучението в системата на българското висше образование. Тази категория студенти имат право на стипендия, която се изплаща ежемесечно в продължение на година. Обучаващите се в първи курс получават стипендията безусловно. След първата година на обучение за получаването на стипендия е необходимо средният успех от предходни два семестъра да бъде не по-нисък от добър 4,00. Броят на студентите, приети по този ред, е увеличен от 1174 през учебната 2013/2014 г. на 1700 през 2016/2017 година. По-голямата част от тях произхождат от райони с нeвисок жизнен стандарт. Ниският размер на стипендията, която беше увеличена от 105 лв. на 150 лв. през 2015 г., поставя България в неконкурентна среда спрямо съседни страни, предлагащи значително по-високи финансови стимули за студентите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.09", "title": " Увеличават стипендиите на студентите – чужденци"}
