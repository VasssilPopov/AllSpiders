{"url": "https://trud.bg/%d0%bf%d1%80%d0%b8%d1%85%d0%be%d0%b4%d0%b8%d1%82%d0%b5-%d0%bd%d0%b0-%d1%85%d0%be%d1%82%d0%b5%d0%bb%d0%b8%d1%82%d0%b5-%d1%81-15-%d1%80%d1%8a%d1%81%d1%82-%d0%b4%d0%be-166-%d0%bc%d0%bb%d0%bd-%d0%bb/", "text": "Броят на нощувките намалява Приходите на хотелите от нощувки през септември са 166,7 млн. лв., което е с 1,5% повече в сравнение със същия месец на миналата година, обявиха от НСИ. Нарастват приходите от българи – с 13,8%, докато тези от чужденци намаляват с 1,8%. Ръстът на приходите явно се дължи на увеличение на цените, тъй като броят на нощувките в хотелите намалява. Общият брой на реализираните нощувки през септември във всички места за настаняване е малко над 3 млн., или с 2,3% по-малко от същия месец на миналата година. Най-голямо намаление на нощувките (с 4,6%) има в 3-звездните хотели. Броят на гостите в хотелите през септември се увеличава с 1,4% на годишна база и достига 847,3 хил., като българите нарастват с 3,3%, но чужденците са с 0,1% по-малко. Българите, отседнали в хотел през септември, са 377,8 хил. като са останали средно за 2,5 нощувки. Чужденците са били 469,5 хил. като са отседнали средно за 4,6 нощувки. През септември в хотелите с 4 и 5 звезди са реализирани 74,3% от всички нощувки на чужденци и 32,3% от тези на българи. В местата за настаняване с 3 звезди са осъществени 19,9% от нощувките на чужденци и 31% – на българи, докато в тези с 1 и 2 звезди – съответно 5,8% и 36,7%. Общата заетост на леглата в местата за настаняване през септември е 36,4%, като намалява с 1 процентен пункт на годишна база. Най-висока е заетостта на леглата в хотелите с 4 и 5 звезди – 48,3%, следват местата за настаняване с 3 звезди – 32,1%, и тези с 1 и 2 звезди – 20,2%.  През септември в страната са работили 2924 места за настаняване с над 10 легла – хотели, мотели, къмпинги, хижи и др. Броят на стаите в тях е 131,6 хил., а на леглата – 294,7 хил. На годишна база местата за настаняване нарастват с 2,9%, а леглата в тях – с 0,8%.", "date": "2019.11.11", "title": " Приходите на хотелите с 1,5% ръст до 166 млн. лв."}
{"url": "https://trud.bg/%d0%ba%d0%be%d0%b3%d0%b0-%d0%bc%d0%be%d0%b3%d0%b0-%d0%b4%d0%b0-%d0%bf%d1%80%d0%b5%d1%85%d0%b2%d1%8a%d1%80%d0%bb%d1%8f-%d0%be%d1%82%d0%bf%d1%83%d1%81%d0%ba%d0%b0%d1%82%d0%b0-%d1%81%d0%b8-%d0%b7%d0%b0/", "text": "Въпрос:  Уважаеми д-р Капитанов, имам дни за отпуска, които не съм използвал през тази година. Във фирмата се очертават доста натоварени дни, през които най-вероятно няма да успея да взема полагащите ми се дни за почивка. Казаха ми, че мога да прехвърля тези дни за ползване през следващата година. Може ли да ми кажете дали имам право по закон на това? П. Григоров, гр. Шумен Отговор:  Ползването на платения годишен отпуск може да се отложи за следващата календарна година както от работодателя, така и от работника или служителя: 1. От работодателя – поради важни производствени причини 2. От работника или служителя – когато ползва друг вид отпуск или по негово искане със съгласието на работодателя. Пълният отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Кога мога да прехвърля отпуската си за следващата година?"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%be%d1%80%d0%b8-%d0%b2%d0%bb%d1%8f%d0%b7%d0%be%d1%85%d0%b0-%d0%b2-%d0%b1%d0%be%d0%bb%d0%bd%d0%b8%d1%86%d0%b0%d1%82%d0%b0-%d0%b2-%d0%bf%d0%b0%d0%b7%d0%b0%d1%80/", "text": "Министърът на здравеопазването нареди ревизия Крайно време е да спрем разбойниците в здравеопазването Прокурори влязоха в МБАЛ – Пазарджик заради ТЕЛК афера. Окръжна прокуратура-Пазарджик се самосезира като по случая, предстои да бъде изискана медицинска документация, да бъдат снети обяснения от лекари и медицински работници, за да се установи дали са налице данни за извършено престъпление по Наказателния кодекс. Директорът на болницата д-р Васил Вълчев е освободен по разпореждане на министър-председателя Бойко Борисов. Още през изминалата седмица министърът на здравеопазването Кирил Ананиев е изпратил писма за свикване на Общо събрание на лечебното заведение, за да бъде извършена промяната в управлението на болницата. До избора на нов директор в МБАЛ-Пазарджик ще бъде назначен прокурист. Здравният министър Кирил Ананиев е поискал от НЕЛК да направи проверка на ТЕЛК решенията, издадени от комисиите в МБАЛ-Пазарджик. По разпореждане на министъра на здравеопазването Изпълнителна агенция “Медицински надзор” от днес започна пълна проверка на лечебното заведение в Пазарджик. Уволнението идва след разследвания на Нова ТВ, разкриващи схема за издаване на фалшиви решения от ТЕЛК комисиите в болницата в полза на директора и други лекари. Материали показват и как д-р Вълчев дава заплата от 57 000 лева на кардиолог, който поставя стентове на здрави хора. “Браво на разследващите журналисти на NOVA! Всяка седмица все по-силни. Ползата от вас за обществото е много голяма. Недоумявам как може да има толкова нагли разбойници в родното здравеопазване. Крайно време е да спрем да ги търпим”, призова собственикът на “Адванс Медия Груп” Кирил Домусчиев във фейсбук. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Прокурори влязоха в болницата в Пазарджик заради ТЕЛК афера (обзор)\t"}
{"url": "https://trud.bg/%d0%b1%d0%b0%d0%bd%d0%ba%d0%b8-%d0%b4%d0%be%d0%ba%d0%bb%d0%b0%d0%b4%d0%b2%d0%b0%d1%82-%d0%be%d0%b1%d0%be%d1%80%d0%be%d1%82%d0%b0-%d0%bf%d1%80%d0%b8-%d0%be%d0%bd%d0%bb%d0%b0%d0%b9%d0%bd-%d1%82%d1%8a/", "text": "Чуждестранни фирми ще продават без ДДС, ако оборотът им у нас е под 50 хил. лв. Променят правилата за акцизите Банките ще трябва да подават в НАП информация за реализирания оборот от фирмите при онлайн търговия. Това гласят промени в ДДС директивата на ЕС, за които е постигнато съгласие на страните членки по време на последното заседание на Съвета на ЕС по икономически и финансови въпроси (ЕКОФИН). В България още от началото на 2020 г. банките ще трябва да подават в НАП данни за оборота на онлайн търговците при плащане с дебитни и кредитни карти. А електронните магазини няма да дават хартиени касови бележки при плащане с банкова карта. Банките ще трябва да дават данни на приходните агенции и за трансграничните плащания, гласят промените в директивата. Ще бъде създадена централизирана електронна система в рамките на ЕС за съхранение на информацията за плащанията. Тази информация ще може да бъде използвана от служители в приходните администрации в ЕС, отговарящи за борбата с измамите. С промените в директивата ще бъдат облекчени малките фирми при търговия в рамките на ЕС. В момента в България малките фирми с годишен оборот под 50 хил. лв. могат да не плащат ДДС. С промените това ще важи и за фирми от страните от ЕС, чийто оборот от сделки в България е под 50 хил. лв., стига общият им оборот да не надвишава 100 хил. евро. Същото ще важи и за българските фирми при продажби в ЕС. Те няма да плащат ДДС, ако оборотът им в съответната страна е под установения там праг, а общият им оборот е под 100 хил. евро. Финансовите министри от ЕС са одобрили и нова директива за акцизите. Новите моменти в директивата уреждат възможността гражданин от една страна от ЕС да купи акцизни стоки от друга, като дължимият акциз трябва да бъде платен в страната, където стоката се потребява. Налогът може да бъде платен от изпращача, от негов данъчен представител или от крайния потребител. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Банки докладват оборота при онлайн търговия"}
{"url": "https://trud.bg/%d0%b7%d0%bd%d0%b0%d0%ba%d1%8a%d1%82-%d0%b2%d1%8a%d1%80%d1%85%d1%83-%d0%ba%d0%b0%d1%81%d0%be%d0%b2%d0%b0%d1%82%d0%b0-%d0%b1%d0%b5%d0%bb%d0%b5%d0%b6%d0%ba%d0%b0-%d0%bf%d1%80%d0%b8-%d0%b0%d0%b2%d0%b0/", "text": "При авансово плащане при отпечатване на касовата бележка видът на артикула и цената му ще бъдат заградени от два знака #. След това при окончателно плащане на цената ще се дава нова касова бележка с цената на стоката, а направеното авансово плащане ще се отбелязва като отстъпка със знак минус. Това обясниха експерти от НАП по време на семинар за промените в Наредба Н-18 за отчитане на оборота. Върху касовите бележки трябва да се описва вида на продаваната стока – например хляб или кисело мляко. Не е необходимо да се посочват допълнителни подробности като например дали хлябът е бял или черен. Чрез записването на вида на стоката данъчните може да осъществяват контрол върху продадените артикули и наличностите. Забранява се издаването на бележки с надпис „Служебен бон” при извършване на продажби на клиенти, гласят още промените. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Знакът # върху касовата бележка при авансово плащане"}
{"url": "https://trud.bg/%d0%be%d0%b3%d1%80%d0%be%d0%bc%d0%bd%d0%b0-%d0%bd%d0%b0%d0%b3%d1%80%d0%b0%d0%b4%d0%b0-%d0%b8-%d0%b4%d0%be%d0%b3%d0%be%d0%b2%d0%be%d1%80-%d0%b7%d0%b0-%d1%81%d1%82%d0%be%d0%b9%d1%87%d0%be-%d0%bc%d0%bb/", "text": "Стойчо Младенов получи огромна награда в кариерата си. Екзекуторът на „Ливърпул“ беше избран за най-добър треньор на сезона в казахстанския футбол. Със своя „Кайсар“ специалистът спечели купата на страната – за първи път от 20 години в историята на клуба. А така „пустинните лисици“ дебютно ще играят в Лига Европа, защото преди са участвали в азиатските турнири. Младенов изпревари в класацията треньорите на грандовете „Астана“ и „Кайрат“. В нея гласуват всички наставници на отборите в елита. Роман Хрихорчук спечели титлата с „Астана“, но не се представя убедително в групите на Лига Европа. А Алексей Шпилевски с „Кайрат“ остана с празни ръце. За Младенов това е трето международно признание. Преди 10 години той бе избран за треньор №1 на египетското първенство, когато водеше ЕНППИ. Още един сезон по-рано стана най-добър наставник в турнира за купата на Персийския залив, която спечели със саудитския „Ал Ахли“. Два пъти е и №1 в България, когато водеше ЦСКА. В интервюто след награждаването в столицата Нур Султан българският специалист каза и новина – подписал е нов договор с „Кайсар“. По този начин Младенов сложи край на спекулациите за бъдещето си. Вторият най-властен човек в Казахстан – Кримбек Кушербаев, доведе Стойчо в Кизилорда преди три години и след спечелването на купата в съблекалнята обяви оставането му.", "date": "2019.11.11", "title": " Огромна награда и договор за Стойчо Младенов"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-522/", "text": "Забраняват ел. тротинетките да се движат по тротоара Да нямат право да се движат по площите, предназначени само за пешеходци, предвижда проект за промени в закона.           Забраняват риболова в част от язовирите Някои държавни водоеми ще се ползват за отглеждане на аквакултури.           Банки докладват оборота при онлайн търговия Чуждестранни фирми ще продават без ДДС, ако оборотът им у нас е под 50 хил. лв.           Кога мога да прехвърля отпуската си за следващата година? Трудово-правна консултация на „Труд“.             Синдромът “СДС” мачка структурите на БСП Липсата на социалистите в местната власт може да се превърне в проблем на България, казва Борислав Гуцанов, председател на БСП-Варна, в интервю за „Труд“.             “Малкият Шенген” с големите амбиции В Охрид един президент и двама премиери от Западните Балкани упорито твърдяха, че не създават „Нова Югославия“, въпреки че отстрани изглежда тъкмо така. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Вижте акцентите в броя на вестник „Труд“ във вторник, 12 ноември 2019"}
{"url": "https://trud.bg/%d0%b1%d0%be%d1%8f%d0%bd-%d0%bc%d0%b0%d0%b3%d0%b4%d0%b0%d0%bb%d0%b8%d0%bd%d1%87%d0%b5%d0%b2-%d0%bf%d0%be%d0%b7%d0%b8%d1%86%d0%b8%d1%8f%d1%82%d0%b0-%d0%bd%d0%b0-%d0%bf%d1%80%d0%b5%d0%b7%d0%b8%d0%b4/", "text": "Най-вероятно може да е ставало въпрос между отделни членове на ВСС, така както се коментира и в публичното пространство указът на президента. Но официално събиране по въпроса за избора на главен прокурор или приемане на някаква позиция не е имало въобще. Това каза пред   представителят на ВСС Боян Магдалинчев. Процедурата на този етап ще бъде по-различна от предходната, която беше проведена на 24 октомври. „Сега няма да има нито доклади на двете комисии, нито ще има представяне на г-н Гешев отново, нито ще има задаване на въпроси. Ще има гласуване. Г-н Гешев тогава отговаряше 6 часа на всички въпроси, които бяха поставени писмено от неправителствените организации, от отделни личности, а така също и от членовете на ВСС по време на самото заседание. На този етап на процедурата такива въпроси няма да се задават. Ще стане едно разискване между членовете на ВСС, след което ще има гласуване.“ Процедурата ще продължи от приемането на указа на държавния глава, след което ще започне самото гласуване. „Вече сме в стадий на повторно гласуване, при което, ако кандидатът за главен прокурор не събере изискуемото мнозинство от минимум 17 гласа, то тогава процедурата се прекратява. Вече след този момент ще стартира нова процедура, с нови кандидати. Може и този кандидат да участва, няма никакъв проблем. Ако кандидатът за главен прокурор събере минимум 17 гласа в негова подкрепа, незабавно ВСС ще изпрати решението на пленума на ВСС на президента за издаването на указ за назначаване на главен прокурор.“ Магдалинчев добави, че според него президентът няма намерение да сезира Конституционния съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Боян Магдалинчев: Позицията на президента за избора на главен прокурор не е обсъждана официално във ВСС"}
{"url": "https://trud.bg/%d0%ba%d1%80%d0%b0%d0%bb%d1%8f-%d0%bd%d0%b0-%d0%b0%d0%b2%d0%b0%d1%80%d0%b8%d0%b8%d1%82%d0%b5-%d0%bf%d0%be%d0%b8%d1%81%d0%ba%d0%b0-%d0%b3%d0%b8%d0%b3%d0%b0%d0%bd%d1%82%d1%81%d0%ba%d0%b0-%d0%b7%d0%b0/", "text": "Краля на авариите, така наричат новия номер едно в Световния рали шампионат (WRC). Естонецът От Танак прекъсна 15-годишната френска доминация, като ликува с титлата, кръг преди края. От 2004-а до 2012-а трофеят е в ръцете на Себастиан Льоб, а след това става притежание на неговия сънародник Себастиан Ожие до 2018-а. Сега обаче Танак наруши традицията и то в честна борба. Триумфира в 6 старта, а Ожие едва в три. Но още далеч преди да стане шампион Танак си спечели милиони фенове с изявите си в WRC. Притежава дяволска бързина и доста често е на секунда-две преди или след Ожие, Льоб и други легенди на автомобилизма, което неминуемо хвърля в екстаз публиката. Прекалено дълго обаче 32-годишният пилот на „Тойота“ не можеше да стигне до истинския успех. И то заради неумението да прецени реално обстановката, а последствията са куп катастрофи. Счупено колело или броня, повреда в окачването, пробит радиатор… все проблеми от репертоара на Танак. Така в 9 от първите 30 старта естонецът дори не успява да направи класиране, а в други 10 губи прекалено много време за ремонт на колата си, изпадайки дори от топ 10. За първи път От се качва на подиума в края на 2012-а, когато неговият тим „М-Спорт“ решава да го пусне в предпоследния кръг. А година по-късно бъдещият шампион вече е обявен за ненадежден за рали спорта. И е изпратен да работи като механик в малък отбор в родния си град. Но „заточението“ му не трае дъ лго. Благодарение на щедри естонски спонсори, които плащат на „М-Спорт“ да върнат Танак, пилотът отново е на пистата. Оттогава авариите му намаляват до приемливо количество. Но не съвсем, а катастрофите му остават най-зрелищни, запомнящи се и необичайни в целия автомобилен спорт. Неговите инциденти събират хиляди гледания и коментари в социалните мрежи. Но най-атрактивната му катастрофа засега е тази от Рали Мексико през 2015-а, когато не успява да овладее един завоите и с колата си пада в езерото. Любопитното е, че неговите механици възстановяват автомобила за три часа същата вечер и на следващия ден той отново стартира в състезанието. А в медиите нарекоха инцидента “Възходът на Титаник“. Година по-късно на Рали Португалия бъдещият шампион ефектно пада от баир и се запалва. През 2017-а пък на Рали Франция естонецът кара толкова бързо, че изхвърча от пътя и буквално влиза в гората. Миналия сезон От отново блесна – не успява да се размине със съотборника си и се забива в дърво в Швеция. Тогава обаче му провървява. Имаше група зрители, готови да му помогнат. Хората избутаха автомобила му и естонецът почти без да загуби време продължи в състезанието. Изобилието от инциденти няма как да не се отрази зле и на имиджа на Танак.  „Понякога имам проблеми със спомените – признава шампионът. – Преживях няколко много сериозни катастрофи…“ Танак е родом от малкото естонско островче Сааремаа, където вече 45 г. там се прави голямо рали. Баща му Ивар също е рали състезател и притежава един от най-големите автосервизи, където бъдещият победител на легендарните французи започва кариера.  Но още с първата си поява в състезания на WRC през 2009-а поразява всички – работници, журналисти, колеги с хладното си държание, нелюбезност, концентрация, упоритост и някаква доза твърдост. Той почти никога не се усмихва и не се смее, а само гледа застрашително изпод вежди.  „Изглежда като сериен убиец – описва От репортерката на WBC Бекс Уилямс. – Докато те гледа, ти вече виждаш как сякаш ще вземе брадвата и ще те заколи.“ И за 10 сезона отношението му към публиката и пресата станаха с една идея по-меки, но вътрешно Танак почти не се промени. И досега без да му мигне окото може да изпрати ругатня на питащия го репортер, ако не му е задал въпрос по вкуса, или да затръшне вратата на автомобила си пред някой микрофон или камера.  Но въпреки нелюбезния си характер, той е истинска звезда в Естония. Първият му фенклуб се появява още през 2004-а, а през миналата година е избран за спортист на годината. Заедно с навигатора си Мартин Ярвеоя двамата получиха признанието за най-добър отбор. В страната му толкова го обичат, че дори направиха документален филм, който счупи всички рекорди по гледаемост. А той все още не бе станал шампион, като имаше спечелени само 6 старта. Но в име то на голямата победа Танак загърби трудния си характер и промени начина на пилотиране. И близо 3 години му трябваха да научи основния си урок. А именно, че в ралито са по-важни стабилността и прецизното минаване на специалните участъци, отколкото чистата скорост. И едва този сезон промените дадоха резултат. Почти всеки старт От изминава трасето без да допусне повреда. Само веднъж, но тя не повлиява на пилотажа му.  „Никога не съм успявал да карам толкова бързо, колкото него“, призна основният му конкурент Ожие.  Безупречният Танак изпревари по победи и двамата си претенденти, а балансът му е 6:3:3. Преднината му на специалните отсечки е още по-впечатляваща – 73 срещу 24 за Себастиан Ожие и 42 за Тиери Ньовил. Така с постигането на стабилност От стана най-бързият пилот в света. И след този впечатляващ успех офертите за шампиона станаха умопомрачителни. Още в средата на сезона в медиите се появиха информации за възможното преминаване на Танак в „Хюндай“. Причината е пари. В „Тойота“ От взима около 5 млн. евро, но големите суми не са по джоба японската компания. А по неофициална информация естонецът иска непременно да печели повече от Ожие. Сега услугите на шесткратния световен шампион струват на „Ситроен“ 6 милиона евро. Според белгийската преса още преди да стане № 1 в света Танак е поискал 7 млн. евро (повече, отколкото получават половината пилоти във Формула 1). И е страшно да си помислиш колко ще поиска естонецът вече със статут на шампион. Но в живота е така, силният диктува правилата. А най-силният в момента е Танак.", "date": "2019.11.11", "title": " Краля на авариите поиска гигантска заплата"}
{"url": "https://trud.bg/%d0%b8%d0%b4%d0%b5-%d0%ba%d1%80%d0%b8%d0%b7%d0%b0-%d0%b7%d0%b0-%d0%b8%d0%bd%d0%b6%d0%b5%d0%bd%d0%b5%d1%80%d0%b8-%d0%b8-%d0%bb%d0%b5%d0%ba%d0%b0%d1%80%d0%b8-%d0%b2-%d1%81%d0%bb%d0%b5%d0%b4%d0%b2%d0%b0/", "text": "Дипломата спира да е билет за по-добър живот, всеки ще сменя професията си в следващите 50 г. Социалните умения стават все по-важни за работодателите Недостиг на инженери, лекари, учители и икономисти в следващите години прогнозира министърът на образованието Красимир Вълчев. “До 10 г. ще се пенсионират 40% от хората. Младите, които ще навлизат, ще бъдат едва 2/3 от тези, които ще се пенсионират. Ще имаме огромна обществена загуба ако нямаме инженери, лекари и учители. Ще имаме недостиг и на икономисти, журналисти, юристи и др.”, каза той по време на форум в УНСС посветен на перспективите и предизвикателствата пред висшето образование 30 г. след началото на прехода. Според Вълчев ще трябва да се засили изучаването на математика и природни науки. Заради навлизането на технологиите и машините, ще бъдат все по-търсени хуманитарните и социални умения. “Дипломата вече не е билет за по-добър живот. Образованието вече няма да бъде билет за една професия. В следващите 50 г. всеки ще се наложи да си сменя професията. Това изисква съвсем друг низ от умения като креативност, критично мислене, адаптивност, комуникативност и сътрудничество”, посочи Вълчев. Той препоръча висшите училища да работят върху свързаността с бизнеса, както и с европейски университетски мрежи. В следващите години системата на висшето образование ще работи с по-малко студенти, но финансирането ще се увеличи. В идното десетилетие основните предизвикателства пред образователната система ще са и външната миграция, масовизирането на висшето образование и интеграцията на отпадналите деца в образователната система, посочи Вълчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Иде криза за инженери и лекари в следващите 10 г."}
{"url": "https://trud.bg/%d0%b2%d1%80%d1%8a%d1%89%d0%b0%d1%82-%d0%b8%d0%b7%d0%b7%d0%b5%d1%82%d0%b8%d1%82%d0%b5-%d0%be%d1%80%d1%8a%d0%b6%d0%b8%d1%8f-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%be/", "text": "До края на седмицата прокуратурата и МВР ще върнат оръжията на Национално дружество „Традиция”. Това стана ясно след среща на представители на дружеството с главния прокурор Сотир Цацаров и вътрешния министър Младен Маринов, съобщи  . По думите на Маринов акцията по изземването е била заради сигнали за трафик на културно-исторически ценности. Ивайло Танчев е председател на софийския клуб на Национално дружество „Традиция”. В дома си имал 11 пистолета и 9 пушки. Всяко от оръжията е изработено преди 1900 г. „Близо 100% от иззетите оръжия са кремъчни, капсулни, еднозарядни, които използват черен барут и оловен куршум. Те не подлежат на регистрация в МВР, тоест са на свободен режим”, каза Ивайло Танчев от „Национално дружество „Традиция”. По данни на дружеството, всеки може да се разхожда свободно с оръжие, използвано за историческите възстановки. Службите не могат да го задържат, ако не върши нещо нередно. „Мога да ви убия с камък, тояга или нож. Започнем ли, трябва да забраним абсолютно всичко”, допълни Танчев. Изследване на дружество „Традиция” показало, че през последните 30 години няма извършено престъпление с оръжие с колекционерска стойност. Оттам недоумяват защо МВР и ГДБОП иззеха в началото на октомври реквизита за възстановките им. „Тази операция не е насочена към дружество „Традиция”. Проверяват се конкретни сигнали. Част от лицата, които са били проверени, са от Управителния съвет на „Традиция”. Към момента, при проверка на голяма част от сигналите, не са констатирани никакви нарушения”, посочи министърът на вътрешните работи Младен Маринов. „Иззетите оръжия да бъдат подложени незабавно на съответни експертни действия и ако се окаже, че те не нарушават разпоредбите на закона – да бъдат върнати на членовете на Дружеството”, призова главният прокурор Сотир Цацаров. Докато от Национално дружество „Традиция” твърдят, че акцията на ГДБОП е минала без одобрението на ръководството на МВР, силовото ведомство и прокуратурата гарантират, че са на страната на патриотичните организации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Връщат иззетите оръжия на Национално дружество „Традиция”"}
{"url": "https://trud.bg/%d1%80%d0%b0%d0%b1%d0%be%d1%82%d0%b8%d0%bc-%d0%bf%d0%be%d0%b2%d0%b5%d1%87%d0%b5-%d0%bf%d1%80%d0%b5%d0%b4%d0%b8-%d0%b4%d0%b0-%d1%81%d0%b5-%d0%bf%d0%b5%d0%bd%d1%81%d0%b8%d0%be%d0%bd%d0%b8%d1%80%d0%b0/", "text": "Заети са 60% от българите между 44 и 65 години Все по-голям дял от населението на ЕС на възраст между 65 и 74 години продължава да работи. През 2018 г. над една четвърт (26 процента) от тази възрастова група в Естония работи. В Румъния, Литва, Португалия, Великобритания, Ирландия, Швеция и Латвия над 15% от хората на възраст 65-74 години са работили миналата година. Равнището на заетост на хората между 55 и 64 години между 2003 и 2018 година се е увеличило във всички страни от блока с изключение на Гърция. В България и Словения увеличението е двойно в този период, а в Словакия – 2,2 пъти. През 2018 г. равнището на заетост сред хората на възраст 55 до 64 година е било над 70% в Швеция, Германия и Дания, а в седем страни е под 50 на сто. В България показателят е бил над 60% при средна стойност за ЕС – 59 на сто. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Работим повече, преди да се пенсионираме"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81-%d0%b8%d0%bc%d0%be%d1%82%d0%b8%d1%82%d0%b5-%d0%bf%d1%80%d0%b8%d0%b2%d0%bb%d1%8f%d0%ba%d0%be%d1%85%d0%b0-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8/", "text": "Една трета от капиталите са били трансгранични Инвестициите в бизнес имоти по целия свят в 12-те месеца до края на март 2019 г. са достигнали близо 1 трлн. долара, като почти една трета от тях са били трансгранични капитали, показва доклад на консултантска компания на пазара на имоти. Според авторите му дългосрочното понижаване на ръста на брутния вътрешен продукт и на лихвите насърчава ръста на притока на трансгранични капитали в търсене на по-висока възвръщаемост. През първото тримесечие фондове за частен капитал, инвестиционни мениджъри и имотни компании са били най-активни. Като сред привлекателните за инвеститорите активи са офиси в испанската столица Мадрид и търговски центрове в Хонконг. През първото тримесечие на 2019 г. континентален Китай и Хонконг са привлекли над 5 млрд. долара от международния капитал на фондовете за частни инвестиции. През същия период Япония е привлякла инвестиции от 1,3 млрд. долара в офиси и търговски площи. В Норвегия и Финландия са вложени 1,7 млрд. долара от фондове за частни инвестиции спрямо 706 млн. долара през цялата предходна година. Италия е привлякла инвестиции за 510 млн. долара в хотели и офиси благодарение на притока на туристи и силната икономика на градовете.", "date": "2019.11.11", "title": " Бизнес имотите привлякоха инвестиции за 1 трлн. долара"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d1%8f%d0%b2%d0%b0%d1%82-%d1%80%d0%b8%d0%b1%d0%be%d0%bb%d0%be%d0%b2%d0%b0-%d0%b2-%d1%87%d0%b0%d1%81%d1%82-%d0%be%d1%82-%d1%8f%d0%b7%d0%be%d0%b2%d0%b8%d1%80%d0%b8/", "text": "Някои държавни водоеми ще се ползват за отглеждане на аквакултури  Пада ограничението за яз. Дъбника  Част от язовирите държавна собственост, които досега бяха разрешени за любителски риболов, вече ще се използват за питейни нужди или за стопанска дейност. Промяната е заложена в наредбата за ползване на държавните язовири и правилата за тяхното ползване, предложена за обществено обсъждане. Пълна забрана за риболов ще има за язовирите Брягово, 40-те извора, Каменец, Мандра, Овча могила, Пампорово, Стойковци, Телиш – 2, Шишманов. От водоеми за любителски риболов те стават такива за отглеждане на аквакултури. Една от причините за промяната, посочена от земеделското министерство, е да бъде премахнато съществуващото ограничение за свободното отглеждане на риба в тях. По искане на жителите на Враца и организации в язовир Дъбника се разрешава любителският риболов и той вече няма да е определен като водоем за аквакултури. Язовирите Батак, Белмекен, Голям Беглик, Калин, Кричим, Чаира пък вече ще за питейно-битово водоснабдяване. В тях риболовът ще бъде разрешен извън санитарно охранителната зона. В същото време водоемите Георги Трайков (Цонево) и Тракиец, които досега се ползваха за питейни нужди, вече ще бъдат изцяло за задоволяване на страстта на рибарите. Пълната забрана за риболов в язовир Ясна поляна отпада и в него вече може да се лови риба в определена зона. Язовирите Среченска бара и Пловдивци също стават основно за водоснабдяване, но и при тях ще има зона за риболов. Тези предложения подлежат на промяна, някои могат да отпаднат, ако има аргументирани становища от граждани или организации, уточни пред “Труд” доц. д-р Галин Николов, изпълнителен директор на Изпълнителната агенция по рибарство и аквакултури. Целта ни е да опазим язовирите, които са за питейни нужди, защото видяхте какво се случи в Перни и язовир Студена, допълни той. Николов уточни, че се обмисля да падне пълната забрана за риболов в язовир Тича и там да се обособи зона за такъв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Забраняват риболова в част от язовирите"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b8-%d0%ba%d0%b2%d0%b0%d1%80%d1%82%d0%b0%d0%bb%d0%b8-%d0%be%d1%81%d1%82%d0%b0%d0%b2%d0%b0%d1%82-%d0%b1%d0%b5%d0%b7-%d0%b2%d0%be%d0%b4%d0%b0-%d0%b2%d1%8a/", "text": "„Софийска вода” временно ще прекъсне водоснабдяването в някои части на столицата във вторник, съобщиха от пресцентъра на дружеството. Във връзка с ремонт на водопроводно съоръжение в кв. „Кремиковци“ се налага спиране на водоподаването от 10 до 16 часа на клиентите на „Софийска вода”, живеещи в района на: кв. „Кремиковци“, кв. „Сеславци“, с. Желява, с. Яна. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска пред затвор „Кремиковци“. Във връзка с изпълнение на инвестиционен проект за реконструкция на уличен водопровод на ул. 16 -та с. Долни Богров, се налага спиране на водоподаването от 9 до 21 часа на клиентите на „Софийска вода”, живеещи в района на с. Долни Богров. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на ул.1-ва №35. След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги. Във връзка с ремонт на уличен водопровод на бул. „Цариградско шосе“ във вилна зона „Врана-Лозен-Триъгълника“ се налага спиране на водоподаването от 9 до 21 часа на клиентите на „Софийска вода”, живеещи в района на: ул. „Стар лозенски път“, бул. „Цариградско шосе“ от № 164 до № 268 и бул. „Цариградско шосе“ от № 361 до № 433 и „Институт по генетика на растенията“ на ул. „Околовръстен път“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на ул. „Стара планина“ ъгъла с ул. „Пирин“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, напомнят от дружеството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Столични квартали остават без вода във вторник заради ремонти"}
{"url": "https://trud.bg/%d1%82%d0%b8%d1%80%d0%b0%d0%bd%d0%b8%d1%8f-%d0%bd%d0%b0-%d0%bc%d0%b0%d0%bb%d1%86%d0%b8%d0%bd%d1%81%d1%82%d0%b2%d0%be%d1%82%d0%be-%d0%bf%d0%be%d0%b4%d0%bc%d0%b5%d0%bd%d1%8f-%d0%b4%d0%b5%d0%bc%d0%be/", "text": "Изборът е професионален и най-важна е професионалната преценка на магистратите Тиранията на радикалните малцинства е фундаментална заплаха за свободата и демокрацията днес. Ако тоталитарните идеологии дават на радикалните малцинства монопол върху властта – „диктатура на пролетариата“, „фюрера“ и пр., то в съвременното плуралистично общество радикални малцинства се стремят към диктат над всички останали чрез агресивен натиск вън от легитимните институции. Това беше улеснено от социалните мрежи, които дават публична видимост и на най-екстравагантни или маргинални мнения, както и от склонността на политици да извличат конюнктурни дивиденти от уличния крясък. Вече не е достатъчно да се гарантира управлението на мнозинството и включването на  малцинствата. Нужно е демократичната система да функционира така, че радикалните политически малцинства да не могат да изземват и доминират дневния ред на обществото, измествайки ценностите и волята на националната общност. Да не се допуска израждане на демократичния процес в какофония, в която решенията се диктуват от тези, които крещят по-силно. Класическото либерално разбиране за Свободата като ненамеса вече е непълноценно. Днес Свободата следва да се разбира – по думите на известния проф. Филип Пети от Принстънския университет – и като недопускане на доминация на дадена социална група. Плурализмът трябва да се пази не само от тирания на мнозинството, но и от тирания на малцинството. Ролята на институциите е да осигуряват баланс, като не фаворизират едно малцинство, изключвайки всички останали. В правовата държава това се постига по пътя на правилата и процедурите. Тяхното стриктно спазване не е излишен формализъм, а имунна система, която не позволява на крясъка да подмени правото. Един от най-тревожните дефекти на българската демокрация е именно пълзящата тирания на радикалните малцинства. Острият дефицит на идеи и лидерство на родната политическа арена все по-често произвежда политика, която следва децибелите, а не фактите и правилата. Политици и институции се надпреварват да угодят на всяка радикална група, събрала двеста-триста души на улицата. Някак автоматично се приписват на целокупното, и по дефиниция разнородно, гражданско общество исканията и мненията на отделни групи. Така се изключват всички останали от демократичната дискусия, ограничава се плурализма и се отварят вратите за тирания на малцинството. От този зрителен ъгъл могат да бъдат разгледани и последните събития около избора на главен прокурор. Като оставим настрана отделни добросъвестни критични гласове, истината е, че едно радикално политическо малцинство (ДБ), което няма общественото доверие да бъде представено в парламента, се опитва да диктува дневния ред, да задава тон и посока. Сега, както и преди, иска да назначи „свой“ главен прокурор. „Свой“ в кавички, защото иззад кулисите на политическата кампания срещу Иван Гешев, прозират частните интереси на група подсъдими олигарси, които имат проблеми с правосъдието и искат да инсталират удобен главен прокурор. Единственият верен компас в такава ситуация са правилата и процедурите. Защото легитимността или отсъствието на такава в една демокрация се основава не на съмненията, интересите или настроенията на тази или онази група в обществото, на някой сайт или в социалната мрежа. А на факти, принципи и процедури. Затова се говори за „управление на правото“ и „върховенство на закона“, а не за „управление на съмненията“ и „върховенство на настроенията“. Какво повелява правото за избора на т. нар. „трима големи“ на съдебната власт? Първо, дава приоритет на професионалното, а не на политическото начало. Решаващата власт е поверена на „правителството“ на независимата съдебна власт – ВСС, а не на политическото представителство в лицето на депутатите или президента. На държавния глава е отредена важна, но второстепенна роля – може да има мнение, но не може да вземе крайно решение. Не за друго, а защото при действащия конституционен модел това би било в противоречие с разделението на властите. Изборът е професионален и най-важна е професионалната преценка на магистратите. ВСС е „последната инстанция“. Не общественото мнение, не политическите оценки. Фактите в конкретния случай са безпрекословни – прокурорската гилдия е провела консултации, обсъдила е критерии, различни имена и се е консолидирала около един кандидат. Този кандидат е получил доверието на 5/6 от състава на ВСС, в т. ч. на членове от всички квоти и гилдии. Получил е и подкрепата на институциите, с които е призван да работи. Това е важен положителен знак, защото гражданите очакват от държавата – т. е. от прокуратурата, следствените органи, МВР и службите за сигурност – координирана борба с престъпността. Тези институционални становища са далеч по-легитимни като израз на държавността и обществения интерес, отколкото мненията на НПО-та, чиято представителност често се свежда до „активист, бюро и кошче за боклук“. Твърдението, че „избор“ означавало непременно участие на алтернативни кандидатури, не може да бъде споделено. Изборът се различава от назначението не по броя на кандидатите, а по начина на формиране на волята и вземане на решението. Състезателен избор е налице дори и при единствен кандидат, защото избор се прави с гласуване, което може да има за резултат било избиране на кандидата, било отхвърлянето му. Второ, президентът върна предложението във ВСС. Без да е изрично задължен да излага мотиви по законосъобразност и/или целесъобразност, той пестеливо изтъкна предимно политически, а не правни аргументи. Това прави малко вероятно ВСС да уважи неговото възражение, защото законът повелява ВСС да се води от професионалните, а не от политическите аргументи. В този контекст, се появиха некомпетентни внушения от заинтересованите среди. Понеже нямало посочен срок за произнасяне, президентът можел да протака решенията си за главния прокурор. Тези внушения противоречат на Конституцията. В правото – и в частното, и в публичното – още от римски времена има един фундаментален принцип: когато за едно правно действие не е посочен срок, то се дължи веднага. Това „веднага“, не означава тутакси, а в разумен срок. КС сочи, че произнасянето на президента става след „обмисляне“. Може да е няколко часа, може да е няколко дни, но в никакъв случай не може да блокира процедурата. Очаквано, г-н Радев спази конституционните разпоредби и се произнесе в разумен срок без излишно отлагане. Сега пък го зоват да блокира евентуалното повторно предложение от ВСС. Това също е призив за грубо нарушение. Конституционната разпоредба е императивна – „президентът не може да откаже назначаването“. Ако хипотетично откаже или отложи назначаването, това би означавало конституционна криза и основание за импийчмънт. Пак същите среди внушават, че президентът трябвало да сезира КС за тълкуване. Не им било ясно дали повторното предложение изисква нова процедура от фаза номинации или просто прегласуване на същата кандидатура. Това, че някому не е ясно, че на червено е забранено да се пресича, не означава, че законът е неясен и има нужда от тълкуване. Трайната практика на КС е извела две предпоставки за допустимост на тълкуване. Първата е, наличие на противоречива практика и разнопосочни становища в правната наука. Втората е, правен интерес у органа, който сезира КС. В конкретния случай няма никаква противоречива практика по прилагането на чл. 129, ал. 2 от Конституцията. В правната наука (не на улицата или във фейсбук!) не са застъпвани разнопосочни становища. Дали при връщане на предложението ВСС ще започне нова процедура или ще прегласува вече направеното предложение, е изцяло в суверенната преценка на ВСС. Нечии предположения, че в бъдеще можело да има неясноти, са правно ирелевантни. КС изрично се е произнасял, че противоречивата практика и разнопосочните тълкувания трябва да са вече съществуващи, а не предполагаеми. Защото КС не е консултативен орган или позитивен законодател (к. д. №7/2005). Тълкуването на КС не се изразява в допълване или дописване на Конституцията (к. д. №3/2004 г.) и „КС не може чрез тълкуване да дава конкретни указания за действие (бездействие) на конституционно определените държавни органи“ (к. д. 7/2005 г.). Трудно може да се обоснове и правен интерес на президента да иска такова тълкуване, защото то би се отнасяло до правомощията на друг, независим орган – ВСС, което няма връзка със самостоятелното задължение на държавния глава да назначи главния прокурор при повторно предложение. Това са конституционните аспекти на процедурата по избор на главен прокурор. Високата отговорност на институциите е да пазят демокрацията от частните интереси на радикалните малцинства, които искат да я подчинят и да натрапят своите възгледи като общо благо. Защото демокрацията изключва тиранията – и тази на мнозинството, и тази на малцинството.", "date": "2019.11.11", "title": " Тирания на малцинството подменя демокрацията\t"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8%d1%82%d0%b5-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%81%d0%bb%d0%b8%d0%b2%d0%b5%d0%bd%d1%81%d0%ba%d0%b8%d1%8f-%d0%b0%d0%b4%d0%bc/", "text": "БЛС е силно обезпокоен от решението на сливенския административен съд, че спирането на неваксинирано дете от градина е дискриминация. Това съдебно решение е прецедент и на Балканите, и в страните от Западна Европа, се казва в позиция на съсловната организация на лекарите у нас. БЛС смята, че решението не отчита обществения интерес и противоречи на редица международни актове. Нещо повече: решението поставя в риск общественото здраве и дава превес на личния пред обществения интерес. БЛС припомня, че по данни на държавният здравен инспектор д-р Ангел Кунчев между половин и един процент от децата не могат да бъдат имунизирани поради различни причини: вродени заболявания, алергични състояния и други , които не оозволяват провеждането на ваксинопрофилактика.  За тях единственият начин да бъдат предпазени е да им бъде осигурена среда от имунизирани, в която няма как причинителят да стигне до тях – т.нар. „колективен имунитет“. За да бъде той осъществен е необходимо имунизационно покритие от 95 – 96%. Според БЛС е налице е и сериозна опасност решението не само да послужи като мотив за завеждането на още  дела, но и да създаде сериозни предпоставки за засилването на  антиваксарските нагласи у нас и увеличаване броя на неимунизираните деца в страната. А това от своя страна води до увеличаване риска от появата на епидемии от инфекциозни заболявания като епидемията от морбили тази година. От януари 2019 г. до април Националният център по заразни и паразитни болести е регистрирал 389 случая на морбили, които до ноември вече са над 1000. За същия период през 2018 г. случаите са били 4, а през цялата година – 13. Разпространението на морбили у нас бе ограничено благодарение на спешната имунопрофилактика на рисковия контингент проведена от личните лекари. Предвид гореизложеното, БЛС подкрепя действията на Министерството на здравеопазването по обжалването на решението на сливенския административен съд пред Върховния административен съд.", "date": "2019.11.11", "title": " Лекарите: Решението на сливенския административен съд за неваксинираните деца е прецедент"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b5%d0%b4-%d0%bf%d1%8a%d1%80%d0%b2%d0%b0-%d1%81%d1%80%d1%8a%d0%b1%d1%81%d0%ba%d0%b0-%d1%82%d0%b5%d0%bb%d0%b5%d0%b2%d0%b8%d0%b7%d0%b8%d1%8f/", "text": "Работим по идеята балканските държави да си уеднаквим толсистемите, за да може цените на километър да са еднакви в различните държави – това много ще улесни бизнеса. Toва заявява премиерът Бойко Борисов в интервю за частния канал Първа сръбска телевизия, дадено по време на посещението в съседната държава преди ден. „В събота по време на посещението ми в Сърбия за откриването на магистралата от българската граница до Ниш дадох интервю на Йована Йоксимович от Първа сръбска телевизия. Предстои визита на президента Вучич в България, за да види напредъка по строителството на „Балкански поток“. Нашите ГКПП са строени навремето така, че по тях да не преминават хора, а сега работим по разширяване на „Калотина“. С президента Вучич обсъждаме идеята там да направим бързи ленти, за да може транзитният трафик лесно да минава“, написа премиерът във фейсбук.", "date": "2019.11.11", "title": " Борисов пред Първа сръбска телевизия: Работим по идеята балканските държави да си уеднаквим толсистемите"}
{"url": "https://trud.bg/1800-%d1%8e%d0%b1%d0%b8%d0%bb%d0%b5%d0%b9%d0%bd%d0%b8-%d0%bc%d0%be%d0%bd%d0%b5%d1%82%d0%b8-%d0%b8-%d0%b7%d0%bb%d0%b0%d1%82%d0%be-%d0%b7%d0%b0-%d0%b1%d0%bb%d0%b8%d0%b7%d0%be-%d0%bc%d0%b8%d0%bb%d0%b8/", "text": "Организираната престъпна група е   на гр. Павликени в хода на специализирана операция на служители на ГДБОП, осъществена в петък под наблюдението на Специализираната прокуратура, съобщи Димитър Петров. Административният ръководител на Специализираната прокуратура уточни, че според данните до момента групата е действала приблизително около пет години, била е добре организирана, тримата задържани са се занимавали с легален бизнес – земеделие, което им е помагало да изпират парите от незаконната си дейност. В рамките на извършените процесуално – следствени действия са иззети множество тефтери с изписани имена на длъжници, над 1 800 юбилейни монети, ценни метали, предимно златни, като по първоначални данни тяхната стойност се оценява на около милион лева. Над 20 души са пострадали от престъпната дейност на групата, част от тях са свидетелствали, други са притеснени да говорят, тъй като задържаните са добре известни на територията на Павликени. В този смисъл продължава работата по издирването и на други жертви. Заместник-директорът на ГДБОП ст. комисар Любомир Янев обясни, че работата по разкриването на организираната група е започнала в края на миналата година и след събраните данни и доклад в Специализираната прокуратура, през май т.г. по случая е било образувано досъдебно производство. И тримата задържани са с богато криминално минало – за кражби, грабежи, лихварство, заплахи. Двама от тях са излежавали и присъди. Събраните доказателства са мотивирали Специализираният наказателен съд през вчерашния ден да определи мярката им за неотклонение „задържане под стража“, допълни административният ръководител на Специализираната прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " 1800 юбилейни монети и злато за близо милион лева откриха в лихварите от Павликени (СНИМКИ)\t"}
{"url": "https://trud.bg/%d0%bd%d0%b0%d0%b5%d0%bc%d0%b0%d1%82%d0%b5%d0%bb%d0%b8%d1%82%d0%b5-%d0%b2-%d1%81%d0%be%d1%84%d0%b8%d1%8f-%d0%b2%d1%81%d0%b5-%d0%bf%d0%be-%d1%87%d0%b5%d1%81%d1%82%d0%be-%d1%82%d1%8a%d1%80%d1%81%d1%8f/", "text": "Плащат по 16 лв./кв. на хазяите Брокери докладват за сериозно оживление в този сегмент Наемателите в София все по-често търсят луксозни имоти. Брокери докладват за сериозно оживление на наемния пазар на луксозни имоти в столицата. През първата половина на 2019 г. се отчитат ръст от над 50% на подписаните договори за наеми на жилища във високия ценови клас, като водещи райони традиционно са Докторски паметник, Лозенец и центърът на града. Причината за това е големият брой инвестиционни сделки с луксозни имоти в тези райони през последните години и предлагането на много от тези жилища под наем. Сред активните квартали и в този сегмент през първата половина на годината отново се нарежда Манастирски ливади. Най-значим е интересът на наемателите към сградите в близост до бул. България, където има сериозно предлагане на апартаменти под наем, които са купени с инвестиционна цел. Предимството за наемателите е наличието на места за паркиране, новото строителство и близостта до големи офис зони. В ценови план пазарът не отбелязва промяна, като средният наем на луксозен апартамент остава в диапазона 7,5-8 евро/кв.м. За сметка на това нараства периодът, в който имотите престояват на пазара, като някои оферти се задържат и над шест месеца. Причините са повишеното предлагане и в редица случаи нереалистичните очаквания на наемодателите. Ръст на предлагането на фона на умерено търсене – това е констатацията за луксозния сегмент имоти за полугодието, коментират експерти. След покачването на цените през предходните години лукс имотите също се увеличиха на брой, показват данните на брокерите. Ситуацията на пазара в този сегмент все по-отчетливо работи в полза на купувачите и прогнозата е тази тенденция да се задържи поне до края на годината. Добър знак са нарастващият брой запитвания и сделки, които показват, че цените са близо до пазарните нива. Пазарът на луксозни имоти отбелязва висока активност през първата половина на 2019 г., подкрепян от продължаващия ръст на икономиката, ниските лихви и оживлението на кредитния пазар. Водещо остава търсенето на жилища за собствени нужди, а не с инвестиционна цел, коментират още брокерите.   Сделките нарастват Тенденцията тази година е купувачите да са водеща страна при преговорите за луксозни имоти. Прави впечатление, че по-силно изразени през първата половина на 2019 г. са отстъпките при сделките с къщи. Причината е по-малкият брой сделки в този сегмент и фактът, че в много случаи се продават уникални като характеристики имоти. Липсата на достатъчно аналози на пазара прави по-трудно определянето на първоначалната цена и съответно вероятността от корекции в хода на преговорите е по-голяма в сравнение с продажбите на апартаменти. През първата половина на миналата година повечето договорени отстъпки при покупката на луксозни имоти са били до 5% от цената, докато през настоящата година най-голям дял имат сделките с над 5% отстъпка. В същото време обаче има ръст на запитванията и на сключените сделки през първата половина на годината, което е индикация за активен пазар и разумни ценови нива.   Купуват скъпи къщи в Бояна и Драгалевци Плюс е по-добрата комуникативност Докато кварталите в южната част на София се оформят като предпочитани за покупка на висок клас апартаменти, тези по Витошката яка остават основно в полезрението на търсещите къщи. Данните на брокерите показват, че в тази част на София са регистрирани над 70% от продажбите на къщи за последната година и половина. “С появата на затворени комплекси кварталите в подножието на Витоша се развиха и като апартаментни локации. Въпреки това купувачите припознават Бояна, Симеоново, Драгалевци и района около Камбаните като емблематични места за покупка на къща, докато за апартаменти се насочват към кварталите в рамките на компактния град, отчасти и заради по-добрата комуникативност”, обобщи Светослава Георгиева, оперативен директор в компания за луксозни имоти.     2000 евро/кв. м за дом в затворен комплекс Лозенец остава водещ на пазара Традиционно купувачите на луксозни имоти предпочитат централните райони на София и утвърдени квартали като Лозенец. В тези части на столицата са регистрирани и най-голям брой сделки през първата половина на годината, но прави впечатление и появата на нови квартали като Кръстова вада и Манастирски ливади във високия сегмент на жилищния пазар. “В Лозенец ценовите нива остават почти без промяна през последните месеци, но очакваме по-сериозен ръст с появата на нови проекти на утвърдени на пазара компании”, коментира Светослава Георгиева, оперативен директор в компания за луксозни имоти. В района на Манастирски ливади цените на завършени и луксозно обзаведени жилища се движат средно около 1500 евро/кв.м, докато в затворените комплекси на бул. “България” подобни имоти може да надхвърлят 2000 евро/кв.м. Сред предимствата на квартала е близостта до Витоша и едновременно с това – до един от главните булеварди в София и офис зоната по него. В същото време с разрастването на строителната активност в тази част на София вече са в ход и мерки за подобряване на инфраструктурата, което също е предпоставка за нарастващ интерес за покупка. Подобна е ситуацията в квартал Кръстова вада, където изграждането на метростанция и оформянето на голяма търговска и офис зона стимулираха жилищното строителство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Наемателите в София все по-често търсят лукс\t"}
{"url": "https://trud.bg/%d0%b2%d0%bb%d0%b0%d0%b4%d0%be-%d0%ba%d0%b0%d1%80%d0%b0%d0%bc%d0%b0%d0%b7%d0%be%d0%b2-%d0%bd%d0%b0%d1%80%d0%be%d1%87%d0%bd%d0%be-%d0%bf%d1%80%d0%b5%d0%ba%d0%b0%d0%bb%d0%b8-%d1%81-%d1%84%d0%be%d1%82/", "text": "Актьорът Владо Карамазов си качи снимка, на която лицето му е прекалено обработено с фотошоп. Но за разлика от други родни звезди, които неумишлено допускат  , ефектът при него е целенасочен. „ Май попрекалих с нещо. Но не, добре си е. Като се загледам си е дори много добре. И аз да съм в тренда „, написа Карамазов в Instagram към кадъра. Целта на актьора видно е да осмее актуалните сега прекалени корекции по снимките на популярни дами от шоубизнеса.", "date": "2019.11.11", "title": " Владо Карамазов нарочно прекали с фотошопа"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f-%d0%be%d1%82%d1%86%d0%b5%d0%bf%d0%b8-%d1%80%d0%b0%d0%b9%d0%be%d0%bd%d0%b0-%d0%be%d0%ba%d0%be%d0%bb%d0%be-%d0%b4%d0%b6%d0%b0%d0%bc%d0%b8%d1%8f%d1%82%d0%b0/", "text": "Полицейски части отцепихат района около „Баня баши“ джамия в София. Причината – сигнал за изоставен багаж, получен към 14 ч., съобщи Нова ТВ. Извършва се проверка. Градинката около джамията е заградена с полицейска лента.", "date": "2019.11.11", "title": " Полиция отцепи района около джамията „Баня баши“ в София"}
{"url": "https://trud.bg/%d0%bc%d0%b5%d1%81%d1%82%d0%bd%d0%b8%d1%82%d0%b5-%d0%b8%d0%b7%d0%b1%d0%be%d1%80%d0%b8-%d0%ba%d0%b0%d1%82%d0%be-%d0%bc%d0%b5%d0%b6%d0%b4%d0%b8%d0%bd%d0%bd%d0%b0-%d1%81%d1%82%d0%b0%d0%bd%d1%86%d0%b8/", "text": "Крайните резултати от изборите ни разкриха някои подробности, които ако не променят, поне допълват очертаващите се нови тенденции в пътуването ни към едно по-добро бъдеще. Първо, очерта се една доста грозна картина от нарушения, които поставят под въпрос законността на изборите. Тези нарушения се представят в телевизионните репортажи като илюстрация на тезата, че виновни са само продажните цигани, но това не променя цялостната картина. Трудно е да се припише обаче на атрактивните роми вината за фалшивите данни за разликата в гласовете на двете съпернички за кметското място в София. Замисълът е коварен, участниците -поръчители и изпълнители- са неслучайни хора и резултатът е непренебрежим. Първо, избрани са социолозите, които произвеждат фалшивите прогнозни резултати, второ- медиите, които пренебрегват забраната в името на „свободата на информацията“ и публикуването през целия ден на голямата разлика от близо 10 процента. Ясно е, че който иска на подкрепи губещия според тези резултати, ще бъде обезсърчен да ходи до урните, след като не може да повлияе на крайния резултат. Това е достатъчно опорочаване на изборите, за да бъдат касирани. Подобни действия обаче надхвърлят търпимостта и примирението. Бъдещето на политическата система изглежда несигурно и предвещава нови сблъсъци, които със сигурност ще доведат до очертаващото се разместване на политическите пластове. Достигането на една междинна станция- да спечелим и тези избори, по-нататък ще ни е по-лесно, води до самозаблуда. Второ. Въпреки че обявилите се за промяна не постигнаха голямата си цел, реални очертания доби обединението на леви и десни избиратели. Това става за пръв път, а както е известно, началото винаги е най-трудно. Както казва лидерът на софийските социалисти Калоян Паргов: „Битката на тези избори не бе между ляво и дясно, а цивилизационен избор между промяна и статукво“. Обобщи го и политологът от „Тренд“ Анастас Стефанов: „София вече не е синя, нито двуполюсна“. Тези, които не са разбрали тези нови реалности, постепенно изпадат в изолация. Ще го усетят още при следващото премерване на силите. Ако премиерът не е загубил присъщата му интуиция за промените в политическата ситуация, вероятно ще предприеме поредица от спешни мерки- обновяване на правителствената формула, освобождаване от неудобни и провалили се политици и министри, освежаване на идеологическия облик на партията. Досегашното запушване на „дупки“ в обществените настроения с наливане на пари носи само временни изгоди, да не говорим за развращаването на цели слоеве, които експлоатират управлението. Не виждам вероятност да прибегне до извънредни избори. Те са добро средство за удължаване на мандата, когато се чувстваш достатъчно силен, но макар и да спечели местните избори, премиерът едва ли е уверен, че това ще се повтори отново толкова бързо. Трето. Левицата има основание да бъде доволна от представянето си на изборите. Корнелия Нинова може да бъде спокойна за мястото си и да се посвети на развитието на партията. Поставени са добри основи за следваща атака срещу хегемонията на управляващата ГЕРБ. Разликата между прогнозните и крайните резултати доведе до противоречиви коментари относно готовността на левите избиратели да приемат „историческия компромис“ с градската десница в името на общата цел да бъде нанесен изборен удар на управляващите. В крайна сметка се оказа, че истината е по средата. Не е справедливо на левите гласоподаватели да се хвърля вината, че на Мая Манолова не са достигнали гласове за победата. Не са изпълнили своя ангажимент и доста привърженици на „Демократична България“, въпреки че техните районни кметове бяха избрани благодарение на левите гласове. Все пак не бива да се забравя, че привържениците на БСП от години живееха в обстановка на изолация и трудно протягат ръка за довчерашните си ругатели. За да има по-добри бъднини за БСП, Корнелия Нинова трябва да продължи обновяването на партията и приучаването на привържениците си на гъвкавост и компромиси, когато се налага. Такава практика е широко разпространена в Европа. Затворените леви партии обикновено „замръзват“ на един постоянен изборен процент от верни последователи и не мърдат от там. И такива примери има в Европа (Гърция), но те водят до разбиване на лявото пространство и роенето на сродни леви образования. Четвърто. Какво ще представлява новият проект на Мая Манолова? Отговарям накратко. Тя няма да се връща в БСП. Контурите на политическата u платформа са очертани вече от предизборната u формация. Тя ще бъде гражданско обединение, с подчертано радикален характер. Такива партии бележат сега пробив в Европа. В този смисъл тя няма да е конкуренция на БСП, а възможен съюзник. И няма защо да изчаква уталожване на страстите. Ние имаме навика да забравяме бързо блесналите на политическия небосклон. Желязото се кове, докато е горещо.   Страсти около телевизията на Слави Знам, че очакват от мен да се присъединя към хора от критици и почитатели на телевизията на Слави. Гледана е от много хора, без това да означава, че я харесват. На едни е тъмна, други не виждат нищо ново. От мен няма да дочакате мнение. Не от солидарност. Просто всички забравят, че това е първата и единствена телевизия, основана от екип журналисти и артисти, без да са намесени наши или чужди капитали. Само това до тук е един подвиг. Нека изчакаме да улегнат нещата и да им стискаме палци.", "date": "2019.11.11", "title": " Местните избори като междинна станция\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bc%d1%8a%d1%80%d1%82%d1%8a%d0%b2-%d0%b2-%d0%b8%d1%81%d1%82%d0%b0%d0%bd%d0%b1%d1%83%d0%bb-%d1%81%d1%8a%d0%b7%d0%b4%d0%b0%d1%82%d0%b5%d0%bb%d1%8f-%d0%bd/", "text": "Тялото на основателя на организацията „Белите каски“, бившият британски военен Джеймс Льо Мезюрие, е открито в понеделник на една от улиците в Истанбул, съобщи турския телевизионен канал NTV. Тялото e открито в квартал Бейоглу от местни жители, които са се отправяли към близка джамия за молитва. Извършен е оглед, при който е било установена самоличността на починалия. Уточнява се, че при тялото не са открити документи. Полицията разпита вдовицата на Льо Мезюрие, с която той е живеел в Истанбул. CNN съобщава, че по лицето и тялото на Льо Мезюрие са намерени прорези, констатирани са и фрактури на крайниците. Към момента разследването се придържа към версията, че смъртта е настъпила в резултат на падане от голяма височина, от прозорец или от балкона на апартамента му. Само преди ден Русия обяви  Льо Мезюрие за „бивш агент“ на британското разузнаване МИ6 „с връзки в терористични организации“.   Организацията „Бели каски“ (официалното й име е „Сирийска гражданска защита“) е създадена в Сирия през 2014 г. Тя стана известна с публикуването в интернет на снимки и видеа за предполагаеми химически атаки на правителството на президента Башар Асад. В същото време организацията беше многократно обвинена за „постановки“ на представяните от нея материали.", "date": "2019.11.11", "title": " Откриха мъртъв в Истанбул създателя на „Белите каски“"}
{"url": "https://trud.bg/%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%bd%d0%b0%d0%b1%d0%b8-%d0%b8-%d0%be%d0%b3%d1%80%d0%b0%d0%b1%d0%b8-%d0%b4%d0%be%d0%b1%d1%80%d0%b8%d1%87%d0%bb%d0%b8%d1%8f-%d1%81%d0%bb/", "text": "24-годишен рецидивист, осъждан ефективно за различни престъпления в Провадия, ще бъде съден за грабеж в Добрич, съобщиха от Окръжната прокуратура. На 13 март Панайот Н. отишъл на гости на добричлия, с когото се запознал по интернет. След като поговорили кратко, без причина гостът забил юмрук в лицето на домакина. Повалил го на земята и продължил да го бие, като му причинил множество кръвонасядания и сътресение на мозъка. След като се уморил, Панайот оставил жертвата си в локва кръв и претършувал жилището. Отмъкнал два лаптопа, раница, портфейл със 100 лв. и златна обица, които веднага продал за 200 лв. на непознат в района на кооперативния пазар. След сигнал в полицията грабителят бил заловен, а потърпевшият го разпознал. Назначената по делото експертиза оценила отнетото имущество на 3796 лв. За престъплението, извършено в условията на опасен рецидив, Панайот ще се яви пред Добричкия окръжен съд на 3 декември, уточниха от прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Рецидивист наби и ограби добричлия след запознанство по интернет"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%bd%d0%b5%d1%81%d0%b5%d0%b1%d1%8a%d1%80-%d0%bd%d0%b8%d0%ba%d0%be%d0%bb%d0%b0%d0%b9-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%bf%d0%be/", "text": "Кметът на Несебър Николай Димитров бе докаран с белезници и под конвой в града, за да се закълне като градоначалник. Началото на тържествената сесия на новия общински съвет бе в 14 часа в понеделник. Час преди това близо 200 души се събраха в негова подкрепа пред сградата. Димитров е бил докаран от столицата в следствения арест в Бургас в неделя, казаха адвокати. Пред общинския съвет в понеделник имаше видеостена и непрекъснато се виждаше какво става вътре в залата на общинския съвет.. „Искаме си кмета!“, “ Свобода!“ и „Къде е демокрацията?“, скандираха хората пред сградата.. Белезниците му бяха махнати в залата и след като положи клетва, той се обърна към новоизбраните съветници и пожела да работят за доброто на Несебър. Димитров се обърна емоционално към съгражданите си с думите:  „Искам да благодаря на съгражданите си, които не се поддадоха на провокацията, на гнусната интрига и по достойнство оцениха работата, която вършим аз и колегите ми за развитието на Несебър. На тези, които създадоха тази интрига и провокация, не пожелавам да преживеят това, което преживяваме аз и семейството ми. Мисля, че няма да го изтърпят. Благодаря на Господ за това, че закриля мен и семейството ми в тези тежки моменти. Мога да гледам всеки в очите, друг е въпросът дали Вие можете мен да ме погледнете“ Димитров спечели четвърти мандат още на първи тур, но още пхреди вота бе обвинен за ръководител на организирана престъпна група за купуване на гласове и по тази причина е зад решетките в следствения арест в София, тъй като делото се наблюдава от Спецпрокуратурата. Разрешението Николай Димитров да положи клетва е било дадено от прокуратурата. След това той ще бъде откаран отново под конвой в столицата. Дали наблюдаващият прокурор ще поиска отстраняването му от длъжност след като вече е встъпил в нея- това ще се преценя от наблюдаващия прокурор, коментираха юристи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Махнаха белезниците на кмета на Несебър, за да се закълне\t"}
{"url": "https://trud.bg/%d0%bc%d0%be%d1%83%d1%80%d0%b8%d0%bd%d1%8c%d0%be-%d1%81%d0%b5-%d0%b7%d0%b0%d1%8f%d0%b4%d0%b5-%d1%81-%d0%b3%d1%83%d0%b0%d1%80%d0%b4%d0%b8%d0%be%d0%bb%d0%b0/", "text": "Жозе Моуриньо и Пеп Гуардиола имат отколешна вражда, стартира в испанския футбол и прехвърлила се в английския. След загубата на „Манчестър Сити“ от „Ливърпул“ с 1:3 в дербито на върха във Висшата лига Специалния не пропусна да се заяде с каталунеца. „Сити“ е прекалено добър отбор, за да плаче една седмица заради една ситуация“, каза Моуриньо от телевизионното студио на стадион „Итихад“. Гуардиола побесня, защото съдията Майкъл Оливер и ВАР не отсъдиха дузпа за отбора му, а в ответната атака Фабиньо откри резултата. Повторенията показаха, че има игра с ръка на Трент Александър-Арнолд. Още на почивката от Футболната асоциация оправдаха решението с мотива, че защитникът на „Ливърпул“ не е можел да реагира. Загубата в дербито остави „Сити“ на девет точки зад „Ливърпул“. Гуардиола отказа да предаде титлата. Но вече се говори много сериозно, че това решение ще го накара да напусне английския футбол. След края на мача Гуардиола саркастично поздравяваше реферите, искайки дори и втора дузпа. Факт е обаче, че „Анфийлд“ е най-страшният стадион за „Сити“. „Гражданите“ не са побеждавали там от 2003 година, когато Никола Анелка вкара 2 пъти за 2:1. Гуардиола се размина с наказание от Футболната асоциация за поведението си към съдиите. „ Ливърул“ вече е тотален фаворит да спечели първа титла в английския футбол от 30 години насам. Миналия сезон „червените“ водиха с подобна разлика през януари, но не станаха шампиони. „ Не залагам, но мисля, че всичко през този сезон е ясно“, коментира Рой Кийн, легендарен капитан на „Манчестър Юнайтед“.", "date": "2019.11.11", "title": " Моуриньо се заяде с Гуардиола"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-49-%d1%80%d0%b0%d0%b7%d1%82%d1%8a%d1%80%d1%81%d0%b8-%d1%84%d1%80%d0%b0/", "text": "Земетресение с магнитуд 4,9 степен разтърси Франция днес по обед, съобщава Европейският сеизмологичен институт. Епицентърът на труса е с дълбочина 10 км и е бил на 125 км североизточно от Монпелие. Няма данни за ранени хора и разрушения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.11", "title": " Земетресение с магнитуд 4,9 разтърси Франция"}
{"url": "https://trud.bg/%d0%bd%d0%be%d0%b2%d0%b8%d1%8f%d1%82-golf-%d0%b8%d0%bc%d0%b0-5-%d1%85%d0%b8%d0%b1%d1%80%d0%b8%d0%b4%d0%bd%d0%b8-%d0%b2%d0%b0%d1%80%d0%b8%d0%b0%d0%bd%d1%82%d0%b0/", "text": "Напълно дигитален и се движи почти сам – новият Volkswagen Golf отново задава мащабите за компактните автомобили, особено в областта на цифровизацията и свързаността. Осмото поколение на модела е определяно като „най-прогресивното досега”, а също и като най-екологичното, тъй като отделя до 20 процента по-малко въглероден двуокис от досегашната седма генерация. Най-продаваният европейски автомобил в последните 40 години (над 35 милиона екземпляра) ще се произвежда в родното си място – главния завод на Volkswagen в германския град Волфсбург, където на година могат да се сглобяват 450 000 броя. В разработката на новия Golf са инвестирани 1,8 милиарда евро, а една от основните посоки на развитието на модела е хибридизацията. Той ще се предлага в пет версии с хибридно задвижване, като използва нова технология с 48-волтова система от стартер-генератор, литиево-йонна батерия и последно поколение бензинови TSI двигатели. Електрифицираните варианти ще бъдат от два типа. Т.нар. „мек хибрид” с по-малка батерия без зареждане от контакта ще се предлага с мощност 110, 130 и 150 к.с. Освен с по-нисък разход на гориво (около 10%), тези модели са и по-динамични при потегляне и ускорение. Хибридите Plug-in с по-голяма батерия и зареждане от контакт ще са два – с мощност 204 и 245 к.с. Техният акумулаторен пакет с ресурс от 13 киловатчаса позволява изминаване на дистанция от 60 км в изцяло електрически режим. Така новият Golf се превръща в автомобил с нулеви емисии. Водачите, които при всекидневно шофиране не изминават повече от 60 км, могат дълго време да не спират на бензиностанция, ако редовно зареждат батерията си. Изцяло електрически Golf няма да има. Който иска да се придвижва само на ток, трябва да се насочи към новия електромобил ID.3 на Volkswagen – той изминава от 230 до 550 км с едно зареждане на батерията в зависимост от нейния капацитет. Новият Golf предлага и широк избор от конвенционални задвижващи системи на бензин, дизел и природен газ с намален разход на гориво (до 17%). Бензиновите TSI мотори са с мощност 90, 110, 130 и 150 к.с., дизеловите TDI двигатели – със 115 и 150 к.с., а вариантът TGI на природен газ (метан) е с ресурс от 130 к.с. Volkswagen остава единственият германски производител, който предлага фабричен вариант на метан за за радост на почитателите на дълги пътувания с ниски разходи за гориво. Всички конвенционални модели са оборудвани с допълнителни технологии за намаляване на емисиите, като дизеловите версии са с два катализатора за 80% по-ниски стойности на азотните окиси. На по-късен етап Volkswagen ще зарадва почитателите на високите скорости и с още по-мощни двигатели с ресурс до 300 к.с. С ниска предница, висока задница и серийни LED фарове (с матрична функция като опция) новият Golf изглежда като стилистична еволюция на досегашния модел. Размерите остават компактни, макар че каросерията и по-широка и по-ниска, което допринася за по-динамичното излъчване. Челното съпротивление е намалено до стойността на CW=0,28. Заоблените краища на предницата в комбинация с ниската решетка, футуристичните светлини и агресивните въздуховоди в бронята правят автомобила безпрогрешно разпознаваем, когато го зърнете в огледалото за обратно виждане. Засега Volkswagen не предвижда двуврат вариант и кабрио за новия Golf,но отново ще има комби, което предлага функционалност и практичност с по-големия си товарен обем.     Много по-радикални са промените в новия Golf отвътре, отколкото отвън. В пътническата кабина вече няма да намерите аналогови инструменти. Още в базовото оборудване пред водача се ширват големи цифрови дисплеи. Всички екрани и уреди за управление са дигитални. Новите контролни прибори и инфо-развлекателните системи с онлайн свързаност се сливат в един общ хомогенен панел с изображения и сензорно управление. Любителите на модерните комуникационни технологии ще останат доволни от лесната работа и интуитивните интуитивното управление на новите прибори. Опционално се предлага Head-up дисплей на челното стъкло, който извежда директно пред погледа на водача основни данни за работата на автомобила. По думите на главния дизайнер на компанията Клаус Бишоф, независимо че в съвременниясвят непрекъснато се усложняват, в новият Golf позволява на водача да управлява основните функции напълно интуитивно. Всеки, който се е докосвал някога до смартфон, няма да срещне проблеми при работата си с автомобила.   В новия Golf отделните системи са не само свързани помежду си, но и са в постоянен контакт и със света навън благодарение на модула за онлайн връзка OCU (Online Connectivity Unit). Още в стандартното оборудване е вградена SIM карта, която осигурява непрекъсната връзка с онлайн услугите и функции, предлагани от Volkswagen. Автомобилът може да бъде винаги онлайн, както и да се отключва и заключва чрез телефон. Golf е и първият модел на марката, който разполага серийно с възможности за връзка със заобикалящата среда чрез технологията Car2X. Това е благоприятно за работата на много от електронните системи. Когато до автомобила достигнат сигнали за задръствания, затворени пътища или катастрофи по маршрута, електрониката реагира навреме и адаптира скоростта. Golf е способен да приеме предупредителни съобщения от пътната инфраструктура и от други превозни средства на разстояние до 800 м. Моделът също споделя подобни сигнали с останалите участници в движението и по този начин се изгражда мрежа от „групов интелект”, който отваря нова фаза в развитието на пътната безопасност. Новият Golf е оборудван с многобройни други системи за безопасност и за подпомагане на водача. Асистентът за движение на магистрала поема изцяло контрола върху управлението при скорости до 210 км/ч. Водачът може да си почива, без да дава газ и да върти волана. Колата сама се движи в лентата и адаптира скоростта си към превозните средства, но поне едната ръка на шофьора трябва да е върху волана, който е оборудван със специален сензор.", "date": "2019.11.11", "title": " Новият Golf има 5 хибридни варианта\t"}
{"url": "https://trud.bg/%d0%b4%d1%8f%d0%b4%d0%be-%d0%b2%d0%bb%d0%b0%d0%b4%d0%b8%d0%ba%d0%b0-%d0%bf%d0%be%d0%b4%d0%b0%d1%80%d0%b8-%d0%bd%d0%b0-%d1%81%d0%bb%d0%b8%d0%b2%d0%b5%d0%bd%d1%81%d0%ba%d0%b8%d1%8f-%d0%ba%d0%bc%d0%b5/", "text": "Негово Високопреосвещенство сливенският митрополит Иоаникий подари икона на Свети Мина на кмета на Сливен Стефан Радев. Свещеният дар бе връчен от протосингела на митрополията отец Евгений Янакиев, на тържествена церемония на 11 ноември. На тази дата православните християни честват светеца, който покровителства семейството, сираците и бездомните, воините и лечителите. Отец Евгений отслужи молитва за здраве и добруване. Стефан Радев пое управлението на общината в Сливен за втори пореден мандат. На първото заседание на общинския съвет той подчерта, че няма да прави компромиси с избирателите, изрази желание Сливен да се развива динамично, общината да е сред водещите в страната, а условията за живот да са такива, че все повече хора да се завръщат в града, да живеят и работят в него. В новия  41-местен общински съвет доминират представителите на ГЕРБ – 17 души, втората по големина група е на БСП – 10 души, останалите мандати се разпределят между СДС, БСДП, ДПС, „Възраждане”, „Нова алтернатива”, БАСТА, ХДП на България и движение „Заедно за Сливен”.", "date": "2019.11.11", "title": " Дядо владика подари на сливенския кмет икона на Свети Мина"}
{"url": "https://trud.bg/%d1%80%d0%b0%d1%81%d0%b8%d1%81%d1%82%d0%ba%d0%b8-%d1%81%d0%ba%d0%b0%d0%bd%d0%b4%d0%b0%d0%bb-%d0%b8-%d0%b2-%d1%83%d0%ba%d1%80%d0%b0%d0%b9%d0%bd%d0%b0/", "text": "Расизмът достига все по-големи измерения. Поредната жертва е Тайсон от „Шахтьор“, който бе жестоко обиждан от феновете на „Динамо“ (Киев) в голямото украинско дерби. В средата на второто полувреме бразилецът взе топката в ръце и я изрита с всички сили към сектора на гостите. Показах и среден пръст. За това си деяние получи и жълт картон. Мачът бе спрян за няколко минути, а камерите показаха как Тайсон и Дентиньо плачат, а футболисти на „Динамо“ се опитват да ги успокоят. В знак на протест Луис Кастро, треньорът на „Шахтьор“, не се яви на пресконференция, а само прати протестна декларация.", "date": "2019.11.11", "title": " Расистки скандал и в Украйна"}
{"url": "https://trud.bg/%d1%85%d1%8a%d0%bb%d0%ba-%d1%85%d0%be%d1%83%d0%b3%d1%8a%d0%bd-%d0%b8%d0%b7%d0%b3%d1%80%d1%8f-%d0%b2-%d0%b1%d1%83%d0%bd%d0%b4%d0%b5%d1%81%d0%bb%d0%b8%d0%b3%d0%b0%d1%82%d0%b0/", "text": "Германският футбол не бе виждал такова чудо. Световноизвестният кеч герой Хълк Хоугън се превъплати в капитана на „Айнтрахт“ Давид Абрахам. В момент на лудост в добавеното време при загубата с 0:1 от „Майнц“ аржентинецът блъсна жестоко с рамо треньора на съперника Кристиян Щрайх. Абрахам се затича да вземе излязлата в странично хвърляне топка, но първо реши да нокаутира наставника на домакините. Настана масов бой, а аржентинецът дори се възпротиви срещу червения картон, обявен за най-кристален в историята. Изгонен бе и Винченцо Грифо от „Майнц“, който майсторски раздаваше юмруци в меллето. „За всички участници от нашия отбор ще има последствия“ гарантира Фреди Бобич, спортният директор на Айнтрахт. „Аз просто стоях там – разказа Щрайх. – Той тичаше бързо. Не съм му пречил, но Абрахам полетя към мен и ме блъсна. Нищо ми няма. Футболът е биткаджийски спорт.“ „Искам да се извиня с всичко, което е възможно – каза Абрахам по-късно. – Радвам се, че след мача имах шанс да поговоря с Щрайх и сега всичко между нас е добре.“ В своя туитър “Айнтрахт” пусна снимка на здрависващите се Абрахам и Грифо, за да покаже, че всичко е история.", "date": "2019.11.11", "title": " Хълк Хоугън „изгря“ в Бундеслигата"}
