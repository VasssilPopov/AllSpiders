{"url": "https://trud.bg/%d1%84%d1%80%d0%b0%d0%bf%d0%b8%d1%80%d0%b0%d1%89%d0%b8-%d0%b3%d1%80%d0%b5%d1%88%d0%ba%d0%b8-%d0%b2-%d1%80%d0%b0%d0%b1%d0%be%d1%82%d0%b0%d1%82%d0%b0-%d0%bd%d0%b0-%d0%bc%d0%b0%d1%88%d0%b8%d0%bd%d0%b8/", "text": "Година след трагедията в Хитрино, експерти установиха фрапиращи нарушения при работата на машинистите. Окончателният доклад на звеното за разследване на ж.п.-произшествия към Министерството на транспорта показва, че устройствата за бдителност и на двата локомотива са били изолирани. Това са устройства, които при проблем задействат спирачките на влака, информира  Експертите на спецзвеното за разследване на влакови катастрофи към министерството намират и в двата локомотива скъсани пломбите на устройството за бдителност. Те са били прикрити като здрави и редовни, което е грубо нарушение. От направения анализ става ясно, че устройството и на двете машини е било изключвано в случаите, когато локомотивът е бил втори в състава. „Може би това е една порочна практика, която в предприятието е установена с времето“, казва д-р инж. Бойчо Скробански, държавен инспектор по разследване в Министерството на транспорта. Жп превозвачите трябва да имат служител с пломбажни клещи със съответния номер, който да проверява целостта на пломбите. Локомотивните бригади също са длъжни преди да започнат работа да направят проверка. „В такива ситуации ако е нарушено самият локомотив няма право дори да излиза в експлоатация“, поясни д-р инж. Бойчо Скробански. По регламент третият машинист също трябва да задейства устройството на определен интервал от време. Системата е направена така че ако няма реакция от страна на машинистите влакът автоматично да задейства спирачките. Според експертите разпломбирането може да бъде хипотетична причина за безконтролното нарастване на скоростта преди дерайлирането. „Нормативната уредба не го освобождава да си почива така или иначе и той трябва да следи сигнализацията по време на движението на влака“, допълни Скробански. Оказва се обаче, че един от локомотивите е бил английско производство и е направен за ляво движение, а машинистите не са преминали квалификационен курс за управление на тези локомотиви. Когато машината е била втора в състава и в него е имало само един машинист наблюдението на пътя е било затруднено. „Реално машинистът се пада от лявата страна, а не от дясната. А при нас сигнализацията е отдясно и той просто няма как да следи сигнализацията, ако отдясно няма помощник да му подсказва всички сигнали и той да ги повтаря“. Според експертизата движението на влака между гара Плиска и Хитрино е необяснимо. Отсечката е почти 20 километра, а максималната скорост 70 км. в час. Данните от записващите устройства са установили резки пикове и спадове в скоростта на композицята, която е била близо 2 000 тона. „За един професионалист това е недопустимо. Между 65 и 70 километра в час е допустимо да имат отклонения“. Според доклада последните три километра преди катастрофата уредите отчитат повишение на скоростта. Според обвинението на прокуратурата машинистите са преминали през гара Хитрино с двойна по-висока скорост от разрешената от 40 километра в час. Намаляване на скоростта е отчетено чак когато композицията се къса. „За мен това е самоубийство“, коментира Скробански. „Машинистите не се признават за виновни и се възползват от правото си да не дават обяснения. Ако решат да дадат такива обяснения ще ги чуем в съда“, заяви говорителят на главния прокурор Румяна Арнаудова.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " Фрапиращи грешки в работата на машинистите показа проверката за Хитрино"}
{"url": "https://trud.bg/%d0%ba%d1%8a%d1%81%d0%bd%d0%b0-%d0%b4%d1%80%d0%b0%d0%bc%d0%b0-%d0%b2-%d0%b1%d1%83%d0%bd%d0%b4%d0%b5%d1%81%d0%bb%d0%b8%d0%b3%d0%b0%d1%82%d0%b0/", "text": "Четири гола и пропусната дузпа белязаха продълженията на четири от срещите в Бундеслигата. „Байерн“ би като гост „Щутгарт“ с 1:0. Томас Мюлер вкара единственият гол, а домакините можеха да изравнят в добавеното петминутно продължение. Тогава „Щутгарт“ получи дузпа, но Аколо пропусна. Налдо донесе точка на „Шалке“ в 95-ата минута при гостуването на „Айнтрахт“ (2:2). Подобен развой имаше на още две срещи. „Аугсбург“ и „Фрайбург“ изиграха спиращ дъха мач, завършил 3:3. Домакините изоставаха с 1:3 до 90-ата минута, но на два пъти в рамките на 120 секунди се разписа Финбогасон, оформяйки своя хеттрик. С гол на Фрей в продължението „Майнц“ взе точка при гостуването си на „Ведрдер“ (2:2).", "date": "2017.12.16", "title": " Късна драма в Бундеслигата"}
{"url": "https://trud.bg/%d0%b8%d0%b4%d0%b0%d1%82-%d1%81%d0%bd%d1%8f%d0%b3-%d0%b8-%d1%81%d1%82%d1%83%d0%b4/", "text": "В неделя от северозапад ще нахлува студен въздух. По високите западни полета и в Предбалкана дъждът ще премине в сняг, но валежите ще отслабват и ще спират.  В понеделник понижението на температурите ще продължи. Над западните райони облаците ще са разкъсани, а над останалата част от страната отново ще превали – предимно сняг.  Във вторник облачността ще бъде разкъсана и слънцето ще се показва. В сряда ще бъде студено. В Североизточна България и около планините ще превали слаб сняг.  В четвъртък ще бъде слънчево, но сутринта мразовито. В петък ще има временни заоблачавания. Сутринта в низините ще бъде мъгливо. През деня ще се появи югозападен вятър и ще се затопля.", "date": "2017.12.16", "title": " Идат сняг и студ"}
{"url": "https://trud.bg/%d0%b2-%d0%b0%d0%b2%d1%81%d1%82%d1%80%d0%b8%d1%8f-%d0%bd%d1%8f%d0%bc%d0%b0-%d0%b4%d0%b0-%d0%b8%d0%bc%d0%b0-%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc-%d0%b7%d0%b0-%d0%b8%d0%b7%d0%bb/", "text": "Пактът за съставяне на правителство, сключен между десницата и крайната десница в Австрия, изключва организиране на референдум за евентуално излизане от ЕС, заяви днес лидерът на крайнодясната Австрийска партия на свободата (АПС) Хайнц-Кристиан Щрахе, цитиран от Франс прес. По настояване на консерваторите на бъдещия канцлер Кристиан Курц „въпросът за излизане от ЕС беше изваден“ от точките, които биха могли да бъдат подложени на всенародно допитване, посочи Щрахе, който беше привърженик на такъв референдум. В правителствената програма на новосформираното правителство на консерваторите от Австрийската народна партия (АНП) и крайната десница се настоява за реформа, която да върне повече власт на националните правителства, съобщи Ройтерс. „Ще допринасяме като активен и надежден партньор за бъдещото развитие на ЕС, като в центъра на вниманието ще бъде принципът на субсидиарността“, изтъкват двете партии в програмата си. В нея е включена и целта да се намали напрежението в отношенията между Русия и Запада. АПС има споразумение за партньорство с партията на руския президент Владимир Путин, отбелязва Ройтерс.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " В Австрия няма да има референдум за излизане от ЕС"}
{"url": "https://trud.bg/%d0%ba%d0%be%d0%bb%d0%b5%d0%b4%d0%bd%d0%b0-%d0%bf%d0%b0%d0%bb%d0%b8%d1%82%d1%80%d0%b0-%d0%be%d0%b1%d0%b0%d0%b3%d1%80%d1%8f-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be/", "text": "За втора поредна година екипът от танцовите, вокални и театрални състави на Пловдивския културен институт се обединява, за да сътвори неповторим спектакъл непосредствено преди коледните и новогодишни празници. Тази година той ще е под надслов „Коледна палитра“ и ще се състои на 20 декември (сряда) от 19 часа в зала „България“ на Конгресния център в Международен панаир – Пловдив. „Този спектакъл е форма и начин да дарим част от магията, която се случва целогодишно под покрива на Пловдивски културен институт. Тази изява е за всички пловдивчани, които искат да се докоснат до любовта и креативността, която всички наши състави влагат в изкуството“, заяви директорът на Пловдивския културен институт Марияна Стракова. Народни, модерни и съвременни танци, балет, хип-хоп, зумба, театрални и вокални изпълнения на живо ще изпълнят сцената в панаира. Със специални участие в коледния концерт ще се включи и Общинският Детски Комплекс (ОДК) в Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " „Коледна палитра“ обагря Международния панаир в Пловдив на 20 декември"}
{"url": "https://trud.bg/%d0%b8%d0%bd%d1%82%d0%b5%d1%80-%d1%81%d1%8a%d1%81-%d0%b7%d0%b2%d1%83%d1%87%d0%bd%d0%b0-%d0%b8%d0%b7%d0%b4%d1%8a%d0%bd%d0%ba%d0%b0/", "text": "Звучна издънка допусна „Интер“ в домакинството си на средняка „Удинезе“. „Нерадзурите“ бяха разбити с 1:3, като преди двубоя бяха единственият отбор в Серия „А“, който не познаваше вкусът на загубата. Постижението обаче бе пратено в историята. Кевин Лазаня, Родриго де Паул от дузпа и Антонин Барак вкараха за успеха на „Удинезе“. Мауро Икарди пък отбеляза единствения гол за „Интер“. Аржентинецът вече има 95 попадения на сметката си за клуба, като по този начин влезе в първите 10 стрелци в историята на „Интер“. Първи е легенда Джузепе Меаца, на когото е кръстен стадионът на „нерадзурите“.", "date": "2017.12.16", "title": " „Интер“ със звучна издънка"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d0%be%d1%82%d0%ba%d1%80%d0%b8-%d1%81%d0%b5%d0%b7%d0%be%d0%bd%d0%b0-%d0%bf%d1%80%d0%b5%d0%b4%d0%b8-%d0%b2%d1%81%d0%b8%d1%87%d0%ba%d0%b8-%d1%81%d0%bd%d0%b8%d0%bc/", "text": "БАНСКО. От специалния пратеник на „Труд“ Банско откри новия ски сезон преди всички от големите курорти в България. Дори недотам подходящото време не се оказа непреодолимо препятствие за най-нетърпеливите да покарат ски преди края на годината.  За тържеството бе пристигнал големият спускач от близкото минало Кристиан Гедина. Лудият италианец и на 48 години показа, че не е забравил нищо от агресивния стил, с който спечели 13 старта от Световната купа и 3 медала от планетарни първенства. Макар вратите да бяха подредени по-скоро за гигантски слалом, той ги атакува смело и завърши карането с типичния скок с два крака на финала, който преди години хвърляше в екстаз публиката. Така Гедина донесе победата на своя тим с общо време от 7:1,84 минути. На 2:06 мин изостана отборът на другата легенда Марк Жирардели. Почетният гражданин на Банско бе включил в тима си най-възрастния скиор в региона, а може би и на Балканите – 86-годишния Асен Тренчев.  „Браво, добре караш!“, беше похвалата от ветерана към Гедина. Той връчи на италианеца типично бански подарък – чукче за пържоли. Гедина ще отнесе от Банско и луксозен часовник „Юбло“, предоставен от швейцарския производител, който стана официален времеизмервател на пиринския курорт. Компанията е разположила 9 часовника из града, с които гостите могат да сверят времето. Ръчни аксесоари пък получиха Марк Жирардели и Иван Обрейков, маркетинг директор на концесионера на ски зоната „Юлен“. В замяна той остави в Банско ски обвуките, с които е карал на световни първенства. Те ще се наредят на Стената на славата в бар „Хепи Енд“.  Жирардели пък не преживя тежко загубата. „Както всяка година отново съм тук – обяви петкратният носител на Големия кристален глобус. – Сега мога да кажа, че Банско се е превърнал в един много добре организиран ски курорт. Дори в тези неблагоприятни метеорологични условия успяхме да направим откриването, както трябва. Разбрах, че снегът идва още утре. Радвам се да посрещна тук моя приятел Кристиан Гедина и да му покажа част от този прекрасен курорт.“  Шоуто на Бъндеришка поляна продължи с изпълнения на певицата Михаела Филева, балет „Нова“ и DJ Спрайт. За първи път присъстващите видяха и впечатляващо барманско шоу с коктейли-подаръци. Много от любителите оставиха ските, за да се включат в търсенето на чисто нов автомобил под снега. Привечер празникът се пренесе в града, а тон даде кулинарят Ути Бъчваров, който се зае да приготвя най-дългия суджук в България – цели 100 метра. За изяждането на гигантското мезе бяха необходими 500 литра червено вино. За настроението пък се грижеха местни фолклорни състави и хитовата изпълителка Анелия. Кметът на Банско Георги Икономов има повече грижи, отколкото поводи за радост при откриването на сезона. Той обеща, че точно след година гостите на пиринския курорт ще могат да се возят в новия кабинков лифт, който ще свърже града със ски зоната и ще сложи край на огромните опашки, изнервящи туристите. „Всяка година откриване сезона с надеждата да можем да съобщим добрата новина за втората кабинка – призна Икономов. – За съжаление поне засега не можем, но се надявам до 28 декември да имаме това решение и догодина на следващото откриване да можем да се похвалим с това.“  Според него предложението вместо лифт да бъдат пуснати повече автобуси е абсурдно от екологична гледна точка. „Това е поредната глупост на „зелените“, тъй като ние смятаме да ограничим всякакъв автомобилен транспорт в планината – обяви градоначалникът. – Странно е, хора, които се имат за еколози, да лансират подобна идея.“ Икономов не е притеснен от разногласията, които се чуха от представители на управляващата коалиия относно изграждането на втора кабинка. „Не мисля, че има политическо разминаване, по-скоро става въпрос за технически стъпки, които трябва да бъдат направени. На политическо ниво решението отдавна е взето. Втора кабинка в Банско ще има, това го е заявил министър-председателят. Въпрос е как ще се стигне до нея. Аз съм на едно мнение, може би на друго ниво има други пречки. Очаквам в най-скоро време всичко да бъде решено.“ Легендарният спускач:  Имате огромен потенциал Кристиан Гедина призна, че досега е свързвал името на България с Банско, заради отзиви на колеги от света на ските. Италианецът оцени много високо потенциала на курорта и пожела на местните втора кабинка. „Идвам за първи път и с радост мога да кажа, че това е прекрасно място с прекрасни хора – заяви легендарният спускач. – Много съм щастлив, че съм тук. Не очаквах да видя толкова добре поддържани писти. Чувам, че има много дискусии за нова кабинка и ви пожелавам да имате такава, защото е необходима. Трябва всички желаещи да могат да се качат на тези хубави писти и да карат по тях. След като ги видях с очите си, смятам че, че тук може отново да се провеждат състезания на световно равнище, както и досега. Надявам се пак да се върна и да открия втората кабинка.“ В Банско вече могат да се карат ски, но за да заработи курортът на пълни обороти, му трябва студено време в следващите дни. Това е необходимо за производството на изкуствен сняг, с който да бъдат покрити трасетата. „За момента пистите са в добро състояние – заяви „домакинът“ на ски зоната Иван Обрейков. – Отворихме още четири, което дава възможност на туристите да карат на повече места. За съжаление днес духаше силен вятър и карането в горната част на планината е опасно. Надявам се скоро да стане по-студено и да заснежим всичките писти. Разбира се, чакаме и снеговалежа.“ Обрейков обаче смята, че Банско трябва драстично да подобри услугата, за да продължи да се конкурира с курортите на световно ниво. Според него туристите не трябва да бъдат карани да чакат по 2-3 часа на опашки, тъй като това може да ги разубеди да се върнат в Банско. „На обвиненията на „зелените“ ще отговоря, че ние нямаме намерение да излизаме и с един сантиметър от територията на концесията – добави маркетинг директорът на „Юлен“. – Целта е само още един лифт, с което да се подобрят драстично условията за гостите. Целият този регион се издържа от туризъм, вече няма производствени предприятия. Има обаче хора, които искат да попречат на нашия напредък. „Зелените“ ни учат как да правим туризъм, след като научиха рибите да плуват. Андрей Ковачев ще ви каже, че лифтът води по 40 човека на час, докато всъщност са 2200. Само за 15 години превърнахме Банско в световноизвестна дестинация.“", "date": "2017.12.16", "title": " Банско откри сезона преди всички (СНИМКИ)\t\t\t"}
{"url": "https://trud.bg/%d0%bb%d0%b8%d0%bd%d0%b4%d0%b7%d0%b8-%d0%b2%d0%be%d0%bd-%d1%81-%d0%bf%d1%8a%d1%80%d0%b2%d0%b0-%d0%bf%d0%be%d0%b1%d0%b5%d0%b4%d0%b0-%d0%be%d1%82-10-%d0%bc%d0%b5%d1%81%d0%b5%d1%86%d0%b0/", "text": "Линдзи Вон достигна до първата си победа в алпийските ски след 10-месечна пауза. Чаровната американка и бивша носителка на световната купа триумфира в супергигантския слалом във Вал д’Изер (Франция), с което записа 78-и успех в кариерата си. За последно тя се качи на най-високото стъпало на стълбичката през януари, когато бе №1 на спускане в германския курорт Гармиш-Партенкирхен. Здравословни проблеми, а и малшанс все й пречеха отново да покори върха. Във Франция късметът също бе на страната на Вон. Заради мъгла и силен снеговалеж състезанието бе прекъснато за кратко, малко след спускането на Вон. А състезателките, които трябваше да стартират след нея, така и нямаха възможност да застрашат позицията й. На 31 стотни от Вон остана италианката София Годжа. Водачката за световната купа в дисциплината Тина Вайратер (Лихтенщайн) не завърши, след като падна по средата на трасето, но за щастие се отърва без контузии. За Линдзи това е 131-и подиум в кариерата. След успеха във френския курорт американката се изкачи до 16-о място в генералното класиране със 129 т. Лидерка за Големия кристален глобус е сънародничката й Микаела Шифрин с 529 точки.", "date": "2017.12.16", "title": " Линдзи Вон с първа  победа от 10 месеца"}
{"url": "https://trud.bg/%d0%bf%d0%b0%d0%b4%d0%b0%d0%bd%d0%b5-%d0%be%d1%81%d1%82%d0%b0%d0%b2%d0%b8-%d0%b6%d0%b5%d0%ba%d0%be%d0%b2%d0%b0-%d0%b8%d0%b7%d0%b2%d1%8a%d0%bd-%d0%bf%d0%be%d0%b4%d0%b8%d1%83%d0%bc%d0%b0/", "text": "Падане остави Александра Жекова извън подиума на световната купа по сноуборд крос в Монтафон (Австрия). Малко след старта на четвъртфиналите най-добрата ни състезателка се сблъска с канадката Мериета Один при един от скоковете. Това на практика остави българката след първите две места, осигуряващи право да продължи на полуфиналите. Жекова все пак финишира трета, като се възползва от падането на бразилката Изабел Кларк Рибейро преди финалните метри. Първа в серията на Жекова е французойката Нели Моние Локоз, а втора – Один.", "date": "2017.12.16", "title": " Падане остави Жекова извън подиума"}
{"url": "https://trud.bg/%d1%87%d0%b5%d0%bb%d1%81%d0%b8-%d1%81%d0%b5-%d0%b7%d0%b0%d0%bb%d0%b5%d0%bf%d0%b8-%d0%b7%d0%b0-%d1%8e%d0%bd%d0%b0%d0%b9%d1%82%d0%b5%d0%b4/", "text": "„Челси“ победи „Саутхямптън“ с 1:0 и се залепи за „Манчестър Юнайтед“ в класирането. „Сините“ от Лондон и „червените дяволи“ вече са с равен брой точки – 38. Играчите на Жозе Моуриньо обаче са с мач по-малко. „Юнайтед“ гостува в неделя на „Уест Бромич“.  Маркос Алонсо вкара гола за „Челси“ след красиво изпълнение от свободен удар. Поводи за радост имаше и друг клуб от Лондон – „Арсенал“. „Артилеристите“ също записаха икономична победа с 1:0, но над „Нюкасъл“. Разписа се Месут Йозил. Немският национал взе участие в шест гола в последните пет мача на „Емиратс“ – две попадения и четири асистенции. „Кристъл Палас“ продължи силните си игри. Тимът на Рой Ходжсън разби „Лестър“ като гост с 3:0, с което увеличи срещите без загуба на седем. Кристиан Бентеке сложи край на головата си суша от 13 мача или точно 1106 минути без попадение. Освен бившия нападател на „Ливърпул“ голове вкараха Уилфред Заха и Бакари Сако. Уилфред Ндиди от „Лестър“ пък бе изгонен навръх рождения си ден. Новакът „Хъдърсфийлд“ задълбочи кризата в „Уотфорд“ с 4:1. „Стършелите“ имат 4 загуби в последните си 5 мача. Нападателят Трой Дийни бе изгонен още в 33-ата минута, като по този начин „Уотфорд“ стана най-грубият отбор във Висшата лига през сезона с общо 4 червени картона. Три от тях са получени в последните три срещи. В друг мач от кръга във Висшата лига „Брайтън“ и „Бърнли“ завършиха 0:0.", "date": "2017.12.16", "title": " „Челси“ се залепи за „Юнайтед“"}
{"url": "https://trud.bg/%d0%bc%d0%b2%d1%80-%d0%be%d0%b1%d1%8f%d0%b2%d0%b8-%d0%ba%d0%be%d0%bd%d0%ba%d1%83%d1%80%d1%81%d0%b8-%d0%b7%d0%b0-%d0%bd%d0%b0%d0%b4-5000-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d0%bd/", "text": "Спешно търсят хора за нуждите на МВР. Полицията обяви конкурси за над 5000 служители на реда. Недостигът е налице, тъй като много служители са се пенсионирали или са преминали на други длъжности и в други дирекции. Полицията търси да назначи 5027 униформени в цялата страна. Това е 10% от щата в системата. Най-много полицаи се търсят в най-голямата дирекция – столичната. Конкурс е обявен за 306 патрулиращи полицаи, 50 пътни полицаи, 50 оперативни работници и 15 разследващи, информира  Може да кандидатства всеки, който отговаря на определени изисквания – да бъде български гражданин, до 40 години, неосъждан, да няма обвинения срещу него, физически и психически годен. Одобрените кандидати за полицаи ще преминат специални курсове – в Академията на МВР и в центровете за подготовка. Заплатата за униформени ще бъде между 700 и 1000 лева. За разследващите полицаи, за които е задължително юридическо образование, тя ще бъде по-висока – над 1000 лева. Главен инспектор Андон Андонов ръководи патрулиращите полицаи в отдел „Специализирани полицейски сили”. Реагират при критични ситуации, масови безредици, охраняват спортни събития. Посветил е четвърт век на професията, която казва, че е неговото призвание. „Любовта към родината, колкото и без съдържание да звучи, е билa водещото, когато ние сме постъпвали”, казва той. „Винаги съм намирал начин да се самомотивирам и гледам да го предам на хората, с които работя”, категоричен е Андонов. Той трябва спешно да попълни екипа си с нови служители. „Тази работа се работи по призвание, иначе ако я работиш само за да си актуален в очите не знам на кой или заради финанси, няма как да се получи. Полицаите по призвание си личат”, категоричен е Андонов. Оказва се, че желаещи да станат служители на реда има – в някои служби за едно място се борят по петима души. Към професията проявяват интерес хора от всякакви браншове, дори и завършили Консерваторията, разказват от СДВР. „Преди всичко търсим мотивирани хора, които искат да работят и да се развиват в МВР, да са психически уравновесени и физически добре подготвени. Други качества са лоялност, комуникативност, работа в екип”, изброи зам.-директорът на СДВР Борислав Борисов. „Никой не трябва да остава с впечатление, че тази работа е лесна”, подчертава Андон Андонов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " МВР обяви конкурси за над 5000 служители на реда"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d0%b4%d1%83%d0%bc%d0%b8%d1%82%d0%b5-%d0%bd%d0%b0-%d0%b3%d0%be%d0%b4%d0%b8%d0%bd%d0%b0-%d0%bc%d0%bb%d0%b0%d0%b4%d0%be%d1%82%d1%80%d0%b5%d1%81/", "text": "По традиция през декември известни личности и водещи издателства на речници обявяват своя избор на Дума на годината. Оксфордският речник във Великобритания се спря на “youthquake”. Неологизмът се превежда буквално като “младотресение”, а авторитетното лексикографско издание я дефинира като “значителна културна, политическа или социална промяна, причинена от действията или влиянието на младите хора”.  Думата е употребена за първи път през 60-те години на миналия век от главния моден редактор на списание Vogue Диана Вриланд, която я използва, за да опише внезапните промени в модата, музиката и социалните нагласи на времето. Редакторите на речника посочват, че употребата на думата в медиите се е увеличила петкратно през 2017 г. в сравнение с миналата година благодарение на нарастващата подкрепа на младото поколение към Лейбъристката партия на Острова и победата на млади политически лидери във Франция и Нова Зеландия. За званието “дума на годината” са претендирали още аntifa (антифашистко движение), broflake (консерватор, оскърбяващ либертарианските възгледи за живота), gorpcore (стил в обличането, според който нищо не е по-стилно от пълното отсъствие на стил – важни са само функционалността и удобството), kompromat (компромат – този русизъм е до болка познат у нас), newsjacking (продуктово позициониране в новинарска емисия). Нека припомним, че през 2016 дума на годината стана “пост-истина”. Понятието описва или обозначава обстоятелства, при които обективните факти се оказват по-маловажни за формиране на общественото мнение, отколкото призивите към емоциите и личните убеждения. Думите на 2017 година за мен са “Мир” и “Балкани”. Това каза премиерът Бойко Борисов по време на обзорното политическо предаване “Годината” по Дарик радио. По думите му договорът с Македония е ключов за Балканите. “Македония се намира на такова място, че засяга всички държави около себе си. 15 минути, след като със Заев подписахме договора, и Могерини, и Туск изказаха подкрепата си за него, защото всички знаят какво значи това.”  Премиерът отново подчерта, че България пази най-добре шенгенските граници на Европа. Но само заедно с Турция и с Гърция може да работим добре на границите ни. Тези над 3 милиона мигранти в Турция трябва да останат близо до родните си места, а не да тръгнат към Европа, каза Бойко Борисов. Словосъчетанието “фалшиви новини” (”fake news”) беше обявено за дума на годината от английския речник Collins.  Според съставителите на речника употребата на словосъчетанието се нарастнало 365% през последните две години. Това до голяма степен се дължи на американския президент Доналд Тръмп, който редовно го използва в Twitter. Той дори заяви, че се смята за “откривател” на израза. “Предполагам, че други хора са го използвали през годините, но аз никога не съм го забелязвал”, каза той по време на интервю. От речника посочват, че етимологията на словосъчетанието остава спорна. Според “Колинс” терминът “фалшиви новини” започва да се използва през 2000-те години в американската телевизия, за да опише “фалшива, често сензационна информация, разпространявана под прикритието на новинарски репортаж”. Американският тълковен речник “Мериам-Уебстър” избра “феминизъм” за дума на годината, съобщава, Би Би Си. Една от причините: броят на хората, които са търсили думата “феминизъм” в интернет изданието на речника се е увеличил с 70% в сравнение с 2016 година. От “Мериам-Уебстър” заявиха, че интересът към думата е бил подхранен от “Женския марш” срещу президента Доналд Тръмп, новите телевизионни предавания и филми, които се фокусират върху женските проблеми. Движението срещу сексуалния тормоз #MeToo, което се появи след разкритията за сексуални посегателства в Холивуд, също допринесе за увеличеното търсене на думата.  Определението за феминизъм в речника на “Мериам-Уебстър” е “теорията за политическото, икономическото и социалното равенство на половете”. В дефиницията влиза и “организирана дейност в защита на женските права и интереси”.", "date": "2017.12.16", "title": " Обявиха думите на 2017 година\t\t\t"}
{"url": "https://trud.bg/%d1%81%d0%b8%d0%bb%d0%b2%d0%b8-%d0%b2%d0%b0%d1%80%d1%82%d0%b0%d0%bd-%d0%b5%d0%b4%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%ba%d0%b0/", "text": "За мнозина Силви Вартан е “онази, френската певица, дето е българка”. Така е, Силви винаги е подчертавала факта че е израсла до 7-ата си година в страната ни. За разлика от мнозина живеещи в чужбина сънародници, все още помни езика. “Съжалявам, но речникът ми на български е на 7-годишно дете, така че не е много богат”, казва обикновено тя, за да обясни, че ще продължи на френски. Но, попаднала в българска езикова среда често преминава неусетно на езика на своето детство. Връзката с родината е останала като невидима пъпна връв в съзнанието на актрисата. Ето защо тя обяви, че ще прилючи певческата си кариера с турне не къде да е, а именно в България. Ще изнесе два специални концерта догодина – на 19 април в Двореца на културата и спорта във Варна и на 21 април в зала 1 на НДК.  Родителите й напускат страната в първите години на комунизма. “Най-скъпите ми спомени са от България, те са ме формирали като личност”, обича да казва тя. Вартан винаги подчертава връзката си с България, а носи едва една-четвърт българска кръв по линия на баща си, Жорж Вартанян – роден във Франция в семейството на българка и арменец. Майката на Силви, Илона, е дъщеря на известния архитект Рудолф Майер, потомък на унгарски евреи. И както обикновено се получава, резултатът от смесената кръв е красиво и безкрайно талантливо дете. Силви Вартан не е просто певица, тя е световно известна кино и музикална звезда във Франция. Освен сценичния талант, г-жа Вартан е и много талантлив писател – качество, което изплува на бял свят през последните години. Родена е на 15 август, 1944 г, в село Искрец, Вартан живее в София и има отчетливи спомени за първите години на комунизма у нас, които описва в трите си биографични книги – “Между сянката и светлината”, “Дума по дума” (2014) и “Мама” (2016), написана в памет на майка й. Тя е едва 20-годишна, когато пее в легендарната зала “Олимпия” в Париж – на една сцена с “Бийтълс”, които са потресени че едно девойче е по-голяма сензация от тях, които са мегазвезди. Разбира се до това време (1964)Силви е имала време да се наложи пред сънародниците във втората си родина. Изгрява на хоризонта още на 17 г. Брат й Еди Вартан, който е със 7 г. по-голям и вече в музикалните среди, я увещава против волята на майка им да запише песента Panne d’essence в дует с Франки Жордан, защото певицата на Франки се отказала в последния момент. Така Силви за първи път влиза в звукозаписно студио. Песента се оказвна голям успех. Младата Вартан се появява за първи път по френската телевизия. Журналистите я кръщават “ученичката, която танцува туист”. За да може да продължи музикалната си кариера, Силви е принудена да напусне училище и подписва договор с “Ар Си Ей Рекърдс” за да запише първата си плоча Quand le film est triste, която излиза през декември 1961 г. Тази година е важна и по още една причина – Силви Вартан се запознава с Джони Холидей, влюбват се дълбоко и малко по-късно се превръщат в “златната двойка на Франция”. Женят се през 1965 г., а се развеждат през 1980 г. В началото на 60-те години издава поредица сингли и албуми (Sylvie, 1962), като междувременно прави пробив и в киното. Снима се предимно в европейски филми като A Moonlight in Maubeuge и Just for Fun.  “От 6-годишна заявявах на мама, че ще стана актриса. Тя само се смееше и казваше: “Ще видим”. За първи път разбрах, че го искам, след като участвах във филма на Дако Даковски по романа на Иван Вазов “Под игото”. Бях ученичка в класната стая – с народна носия, цървули, всичко. Снимките бяха в Копривщица. Ролята ми наистина беше много мъничка, но пък с хонорара от филма мама ми купи едни кафяви боти. Същите, с които бях обута, когато слязох на гарата в Париж (след бягството на семейството й от комунистическа България). Още една здрава нишка свързва Силви завинаги с родната й страна. В края на 90-те години с втория си съпруг – американския продуцент Тони Скоти, в края на 90-те г. осиновяват българско момиченце на име Дарина. Силви Вартан става звезда на 17 г. още с първата си изява – дуетът, който записва с Франки Жордан. Тя е една от първите френски рок певици. С партньора си Джони Холидей стават сензация, наричат ги “златната двойка на Франция”. Снима се в поне 13 филма, има 42 музикални албума, играе в театрални постановки и е автор на 3 чудесно написани биографични книги. Типично за големите звезди, Вартан има и голямо сърце. “Когато дойдохме през 1990 г. с брат ми Еди в България, бяхме потресени от това, което видяхме, и създадохме асоциацията “Силви Вартан за България”, която помага на българските деца”, признава си Силви, въпреки че не обича да разказва за благотворителността си. На 25 април 2014 г. е наградена с “Медал за човеколюбие” на БЧК за изключителен принос към хуманитарните каузи на организацията.  Тя е не просто един любим човек, много голяма българка и талантлива артистка, но и един от най-големите индивидуални дарители на София. Включително и един от най-големите дарители на Музея за история на София. Вартан е дарила 40 000 лева на столичния музей за история, с които са извършени няколко реставрации. Тя дарява много апаратура в болниците, включително и в общинската такава “Шейново”.  Силви Вартан някога като дете е напуснала България със сълзи и е запазила по детски чистата си обич към родината. И България я обича като свое дете. Обичта между Силви Вартан и България е кристално чиста!  Тя беше ангел на търпението, подкрепяше ме във всичко, доколкото беше възможно.  Силви Вартан е един от най-престижните ни посланици по света. Тя е носител на френския шансон и френския шик, жена с огромно сърце, която използва международната си слава за да се бори с недоимъка и мизерията по света и в България.", "date": "2017.12.16", "title": " Силви Вартан – Една българка"}
{"url": "https://trud.bg/%d1%81%d1%80%d0%b0%d0%bc-%d0%b2%d0%ba%d1%8a%d1%89%d0%b8-%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%82%d0%b5-%d0%ba%d0%b8%d0%bd%d0%be-%d0%b1%d0%be%d0%b7%d0%b8-%d0%bf%d0%be-%d0%bf%d1%80/", "text": "Изливането на клиширани коледни филми директно в очите, ушите и гърлата на зрителите се е превърнало в сезонен закон. И маратон. Дойдат ли зимните празници – телевизии и кина масово и без чувство за вина пускат в обращение досадни, изтъркани, предвидими и изхабени произведения. Романтични и семейни комедии, приключенски и детски хитове от миналото, носталгични и сантиментални фентъзита, които отдавна не работят така добре, както когато са били свежи и премиерни – менюто за празниците е ясно.   Разбира се, няма как да си представим Коледа и Нова Година без поредното повторение на филмите от поредицата “Сам вкъщи”. Първите две части с Маколи Кълкин бяха огромни хитове и имат реални комедийни качества, но са толкова изтъркани, че не се трае. Ако може да изобразим отношението на средностатистическия човек към програмите на телевизиите по празниците, то няма по-подходящ образ от крещящия Маколи Кълкин от “Сам вкъщи”, който е хванал лицето си с ръце. “Сам вкъщи” и “Сам вкъщи 2” са изтъркани, но “Сам вкъщи 3” – в който не участва Кълкин – е направо непоносим, а в последните години също е станал задължително ефирно предложение.  Друго празнично престъпление е “Елф” с Уил Фарел. Преди години филмът беше хит, но годините не са го пожалили и от дистанцията на времето качеството му е меко казано спормно. Към това добавяме и злоупотребата с показването му по телевизиите и ситуацията става трагична. Много хора ще се скандализират от следващия досаден коледен филм в тази селекция, но всяка следваща година става все по-ясно, че въпросната творба не е толкова добра, колкото се смяташе преди време. Говорим за британската ансамблова сезонна романтика “Наистина любов”, събрала почти всички популярни лица от Острова. Многото образи и сюжетни линии не успяват да убедят ценителите, че това е филм от калибъра на “Магнолия”, “Кратки моменти” или някой друг шедьовър на Пол Томас Андерсън или Робърт Олтман. Шегите са остарели, песните не работят много добре, но въпреки това по Коледа “Наистина любов” се излива отвсякъде. Това допълнително настройва хората срещу филма. “Четири коледи” е друг злощастен опит за коледна романтика и в сравнение с него дори “Наистина любов” е opus magnum. Deck the Halls с Дани ДеВито и Матю Бродерик е опит за смесване на жанровете черна комедия със семеен празничен филм, но определено не се е получило. Каскадите, физическия хумор и няколкото интригуващи кадъра на впечетляващи женски гърди не са в състояние да спасят тази коледна катастрофа.  Но дори и Deck the Halls е почти приемливо празнично предложение в сравнение с извънредно слабия филм и тотален творчески провал “Да преживееш Коледа”. Това е един от многото лоши филм с Бен Афлек и той прави порядъчно жалка роля тук. За съжаление “Да преживееш Коледа” остава черно петно върху иначе внушителната филмография на покойния Джеймс Гандолфини. Други задължителни и тотално изтъркани жанрови бози са “Дядо Коледа” с Том Арнолд и “Коледата невъзможна” с Арнолд Шварценегер. Терминаторът е икона, но в тази коледна комедия няма много за хвалене, а на всички ни е писнало от неговата надпревара да купи мечтаната играчка на сина си.  В кината положението също не е розово. Всяка година се правят клиширани, предвидими и посредствени празнични филми. Тази година коледните предложения са подобаващо негледаеми – “Палави мамчета по Коледа” и “Бащи в излишък 2”. Истината е, че повечето коледни филми са в излишък. Особено по Коледа.", "date": "2017.12.16", "title": " Срам вкъщи: Най-големите кино бози по празниците\t\t\t"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80-%d0%b8-%d0%bc/", "text": " – Стабилна дотолкова, доколкото може да бъде стабилна една коалиция от четири партии. Има, разбира се, разминаване по различни въпроси… Събрали сме се четири партии – от една страна ГЕРБ, от друга ВМРО, НФСБ и „Атака“. Нормално е да имаме нюанси във вижданията. Към момента коалицията е стабилна. Скърцания има във всяко едно младо семейство.  – Защо ме карате да коментирам какво е казал един от членовете, питайте него, той ще ви отговори. Защо аз трябва да отговарям какво има предвид един или друг, или трети. Ако питате нещо мен, ще ви отговоря, но да отговарям от името на други, или да обяснявам какво е имал предвид Борисов, Симеонов или Волен Сидеров – не ми е работа.  – ВМРО всъщност започна изграждането на този лифт, защото именно по времето, когато кмет на Банско с два мандата беше Александър Краваров от ВМРО, започна целият този проект. А Банско от един ски курорт, с национално значение, се превърна в ски курорт от международна величина, един от 10-те най-добри курорта в Европа, така че ВМРО има пряко отношение към този проект. Всички знаем за какво става дума.  – Факт е, че Банско се изгради като един световен курорт, в който идват да карат ски граждани от цяла Европа. Местните хора просперират, защото се разви строителство, развиха се ресторанти, ски писти, лифт, които създават поминък и работа. Тоест Банско от едно средностатистическо българско градче се превърна в едно от най-богатите населени места в България. Моето убеждение, което поддържам от далечните 1997, 1998-1999-та година, е че не само Банско, но и други ски курорти в България трябва да се развиват, защото това носи приходи на държавата. Първо, носи приходи в бюджета от платени данъци, второ – създава поминък на местното население и то точно в планинските райони, където проблемът с безработицата е най-голям, носи и положителен имидж на България.  – Откакто в Банско е започнал проектът, има една група зелени, които съвсем не безкористно пречат. Същата тази групичка „зелени“ в България, т.нар. „екологични организации“, през всичките тези години получаваха едни огромни грантове по различни международни проекти, или пари от българския бюджет, с които броиха дивите мечки, лалугерите, пеликаните, пеперудите, делфините и това се превърна в доходоносна професия. Професия – да изнудваш държавата, да стопираш развитието на туризма, защото получаваш пари от фондации в чужбина. Сега същите тези „зелени“ реват за 2000 дървета, които щели да се изсекат в Пирин заради лифта. А в същото време не съм ги чул да отворят дума за годишната незаконна сеч, която е 1,5-2 млн. кубика. Незаконната сеч унищожава природата, а те мълчат за нея.  Ето това е проблемът в Банско. Преди няколко дни видяхте 5 политически партии – „Да, България“, ДСБ, БЗНС, Зелени и гей организации, които събраха 200 човека, а хората от Банско, Разлог и района изкараха 2000 човека на магистралата, без някой да ги организира. Докога държавата ще търпи да бъде рекетирана от група хора, които по политически или по финансови причини, стопират икономическото развитие на страната? Помните и сагата с магистрала „Струма“. Предложението на тези организации беше да се направят тунели, които щяха да оскъпят двойно проекта и изпълнението му щеше да трае два пъти по-дълго. Стига толкова рекет, това го няма никъде по света. Извадил съм статистика за държави, които са по-малки от България като Австрия, Швейцария и дори държавицата Андора, която е по-малка по население и територия от община Банско, България има 110 лифта, Австрия 3028, Швейцария – 1774, Словения 217. Андора има 114 лифта. Въпросът е, в това да се приеме новият план за управление „Пирин“, да се промени концесията, за да се даде възможност да се изгради още един лифт. Защото след развитието на курорта Банско, се оказва, че е необходима още една кабинка и писти, които да поемат целия наплив от туристи. Когато един турист чака на опашка 2 часа, понякога и повече, за да се качи на лифт, извинявайте, но част от тези туристи следващия път няма да дойдат. Защо в други държави това е уредено и се печелят пари, а в държава като България да не може да стане, ето това не разбирам.  – Правителството не се е поддало. Убеден съм, че планът за управление ще бъде приет от Министерски съвет до края на тази година. Мисля, че по въпроса за концесията няма никакъв проблем. По време на миналото правителство, когато Патриотите бяха подкрепящи кабинета, по предложение на Патриотичния фронт беше внесен проектът в Съвета по развитие. От министерствата по екология, туризъм и регионално развитие бе излъчена междуведомствена работна група, която потвърди, че няма никакви пречки проектът да се случи. Аз лично смятам, че няма защо да се чудим как да угодим на една група, част от която са природозащитници, но организаторите на протестите са политически формации, които са в опозиция, а и тезата им е нацяло политическа. Правителството не трябва да се поддава на този рекет и проектът трябва да се осъществи. Има поне още 10-12 проекта, които във времето бяха проваляни, като например проектът „КОМ-Берковица“, който не се реализира. Връх Ком е най-високият връх в Западна Стара планина, където отново не се реализира проект за ски писти. А от другата страна на границата, сърбите при много по-неизгодни условия, макар и в умален вид, реализираха подобен проект. Сега не само сръбски туристи ходят там, но и български граждани, тъй като им е по-близо от Пампорово и Боровец или Банско. Отиват и си харчат парите в Сърбия. Задавам въпроса: Каква е логиката? Защо точно в планинските райони, в които няма поминък и населението бяга, например в Родопите, където точно заради недоимъка, ниските доходи и мизерията, българите мюсюлмани са обект на натиск на ислямски емисари, ние не създаваме поминък на това население, в името на 200 души, които са готови да излязат на жълтите павета и да блокират Орлов мост? Повтарям, на последния протест бяха пет политически партии в опозиция и всякакви гей сдружения, а в същото време 2000 души бяха на магистрала „Струма“. Какво сега, да мерим протестите ли?  – Този въпрос е поставен и ще бъде решен, въпреки протестите на измислени природозащитници, защото така е добре и за българската икономика, и за българските граждани. Предпочитам българските граждани да си харчат парите в български ски курорти и по този начин да подпомагат на българската икономика, отколкото да ги харчат в други държави, отивайки там, защото условията за каране на ски са 10 пъти по-уредени. Защо когато говорим за туризъм, говорим само за морски, защо не говорим за планински туризъм и не го развиваме?  Нека вземем Витоша за пример, колко души карат ски там, колко са столиците в Европа, в които може да се съчетава спа туризъм и планински туризъм. Туризмът не е само бараки, дискотеки и хотели по черноморското крайбрежие, което вече заприлича на джунгла от бетон, асфалт и сергии. Дори малкият проект „Беклемето“, който не може да стане световен курорт, но може да бъде регионален ски център в близост до минерални извори. Подобни проекти не се случват, защото някой ще каже, че там има глухарчета, черен щъркел, бяла лястовица, крастава жаба, червен пеликан или нещо подобно… Извинявайте, но това са измислени неща, а младите българи или презаселват големите градове, или бягат от държавата, тъй като не могат да намерят поминък по родните си места. Вместо българинът да работи в ски курорт в собствената си община или град, той отива да работи по подобни курорти, само че в Австрия, Словения, Италия, Швейцария и т.н., Няма логика в това. Това е измислен политически натиск, който обслужва измисленото его на дадени хора, които се правят на зелени, но по никакъв начин не обслужва икономическите интереси на държавата и на българските граждани.  – Не, не се е превърнал. Вторият лифт в Банско се е превърнал в дебат в самата коалиция, който ще бъде решен.  – Когато са купувани и „Спартан“-ите и „Кугър“-ите са сключвани договори, при които на практика никой не си е направил труда да помисли за поддръжката и за ремонта на тези хеликоптери и дали една част от тези неща могат да се правят в България. По това време в наличие са два военноремонтни завода „Хан Крум“ и „Авионамс“ . Случва се това, че периодично изтича срокът и трябва след 4-5 години да има поддръжка на тези летателни средства, а това струва много пари. Само годишната застраховката на 12-те „Кугър“-а струва 8 млн. лв., а фирмите са монополисти и поставят цени, за които ти си с вързани ръце. По време на служебното правителство започнаха разговори за трите „Спартан“-а, от които в момента само един лети, но цената, която е поискана, е в размер на няколко десетки милиона лева и заради нея не се стигна до подписване на договор. Нашите амбиции е да се стигне до договорка при разумни параметри, които можем да си позволим. Не е въпросът някой да ни разглежда като чувал с брашно и да ни отупва за пари. Договорът за поддръжка изтича тази година. В момента водим преговори за по-приемливи цени, но тъй като няма сключен договор, няма и как парите да се приведат от бюджета. Борисов каза, че пари ще бъдат осигурени, но няма как да бъдат сключени договори за три дни.  – Парите, които трябва да се отделят са доста, но говоря конкретно само за „Спартаните“ и „Кугърите“. Борисов говореше за доста голяма сума, която ще се отдели, за да може да се решат част от проблемите във военновъздушните сили. Една част от парите са свързани договор за ремонт и модернизация на „МИГ-29“, другите средства за „Спартан“-ите, трети са за „Кугъри“-те и т.н., за много неща, които по отношение на военновъздушните сили трябва да бъдат решени. В края на годината ще бъдат дадени и пари, с които да се ремонтират поделенията. Лично аз смятам, че трябва да се отделят средства и за военните училища. Един курсант, който се обучава за офицер трябва да има нормални условия за обучение и живот. Проблемът на авиацията са сключени договори във времето назад, които са сключвани само, за да ги има. Никой не си е правил сметка колко ще струва поддръжката и дали не може тя да се извършва в България, за да излиза по-евтино. Много правилно министър Радев спомена, че над 500 млн. лв. са изплатени още при първото правителство на Борисов за заплащане на „Кугърите“. Поддръжката би трябвало да се договори още при сключване на договора, а не когато вече си купил техниката и фирмата ти казва „Кьорав карти не играе“, и ти извиват ръце с цени. В Гърция има подобен случай. Техните „Кугър“-и са на земята, тъй като поддръжката им е изключително скъпа. Тук става въпрос за преговори, дори ако трябва да се упражни някакво политическо влияние. Извинявайте, но ако НАТО и Европейският съюз искат да имат надеждни партньори, които да могат да допринасят за сигурността на Европа и да бъдат реални боеспособни членове на НАТО, това няма как да стане, когато от една страна фирмите за поддръжка притискат с високите си цени и в същото време да се говори за постоянното увеличаване на военните бюджети. Трябва да има логика в нещата, защото не всичко е пари. Не можеш, от една страна да искаш сигурност и защита, а от друга страна спрямо по-малките държави да бъдат равностойни и равноправни участници, и в същото време да им извиваш ръцете с високи цени. Това поражда не особено приятни чувства.  – Правителството отдели малко над 100 млн. за увеличение на заплатите. 30 млн. ще са за решаването на проблема с недокомплекта в армията. Планът за следващата година е да бъдат набрани 1300 души допълнително, защото в някои от поделенията проблемът е сериозен. В сухопътни войски недокомплектът е около 20 %. Останалите пари ще бъдат за увеличение с 10-11% на заплатите на сега действащите войски, което е различна сума според това каква заплата се получава в момента – около 70-80 лева. Ако успеем през следващата година също да увеличим заплатите с още средства, ще се осигури едно нормално заплащане на българските военнослужещи.", "date": "2017.12.16", "title": " Красимир Каракачанов, вицепремиер и министър на отбраната, пред „Труд“: Правителството не бива да се поддава на зеления рекет"}
{"url": "https://trud.bg/%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%be%d1%80%d0%b5%d1%8f-%d0%b5-%d0%b8%d0%b7%d0%b2%d1%8a%d1%80%d1%88%d0%b8%d0%bb%d0%b0-%d0%ba%d1%80%d0%b0%d0%b6%d0%b1%d0%b0-%d0%bd%d0%b0-%d0%be%d0%bd/", "text": "Според източници в шпионската агенция на Южна Корея, Северът е извършил няколко онлайн грабежа на криптовалута от южнокорейска борса за вируталните пари, пише  . Крадците са взели и личната информация на 30 хиляди души. Откраднатата криптовалута е на стойност 7 милиона долара, но се смята, че в момента тя е на стойност 82,7 милиона. Става дума за популярната криптовалута биткойн и широкоразпространената в корея битхъмб. Според южнокорейски анализатори, Северът е атакувал криптовалутите, за да избегне финансовите санкции, които му бяха наложени заради ядрената програма. Според националната разузнавателна служба на Южна Корея е извършена още една атака през септември и една атака през октомври, която е била осуетена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " Северна Корея е извършила кражба на онлайн криптовалути"}
{"url": "https://trud.bg/%d1%80%d0%b0%d0%b9%d1%8a%d0%bd%d0%b5%d1%8a%d1%80-%d0%bf%d1%80%d0%b8%d0%b7%d0%bd%d0%b0-%d1%81%d0%b8%d0%bd%d0%b4%d0%b8%d0%ba%d0%b0%d1%82%d0%b0-%d0%bd%d0%b0-%d0%bf%d0%b8%d0%bb%d0%be/", "text": "Авиокомпанията „Райънеър“ направи голяма стъпка с решението си да признае пилотските синдикати, но не е подготвена да признае и синдикатите на кабинния персонал, предаде ДПА, като цитира изявление пред италианския в. „Република“ на Питър Белю, главен оперативен представител на компанията. Вчера „Райънеър“ обяви, че признава пилотските синдикати, след като те заплашиха с протестни действия в Германия, Италия, Ирландия, Великобритания, Испания и Португалия в навечерието на коледните празници заради незадоволителните работни условия. Питър Белю каза, че нискотарифната авиокомпания е предпочела диалога, защото не искала да изложи на риск клиентите си по Коледа. Той каза, че разговорите с пилотските синдикати ще започнат следващата седмица или най-късно през януари във всички европейски хъбове на компанията. Белю обаче допълни, че „Райънеър“ не е подготвена да разшири тези разговори и до кабинния персонал, който също иска неговите синдикати да бъдат признати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " „Райънеър“ призна синдиката на пилотите"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8-%d0%bf%d0%be%d1%87%d0%b8%d1%81%d1%82%d0%b8%d1%85%d0%b0-%d1%81%d1%82%d1%8a%d0%bb%d0%b1%d0%b8%d1%82%d0%b5-%d0%bf%d1%80%d0%b8-%d0%bf%d0%b0%d0%bc%d0%b5%d1%82/", "text": "13 литра кореселин, един литър препарат за премахване на боя и повече от три часа, бяха необходими на младежи от Велико Търново, за да почистят пространството край емблематичния паметник на Асеневци в старата столица. Девет човека се включиха в поредната доброволческа акция, инициирана от най-младия търновски общински съветник и областен координатор на Младежи ГЕРБ Георги Недев. Недев и съмишлениците му успяха да премахнат от стълбите към паметника наслоени драсканици от цветни спрейове. Най-ярко сред тях се отличаваха големи, изписани с червена боя букви „ЧРДЕЛИ“. Това загрозяваше гледката към монумента, разкриваща се от прочутите панорамни площадки и заведения по улица „Стефан Стамболов“ в старата столица. „След като третирахме стъпалата с всичките тези химикали, накрая ги измихме и с вода“, обясни Георги Недев. Освен това младите членове и симпатизанти на ГЕРБ почистиха района около паметника и от отпадъци. Младежите не скриха, че биха искали връстниците им да опазват повече обществените придобивки, а по повод рисуването със спрейове върху паметници и фасади, Георги Недев коментира: „Хубаво е да оцветяваме повече като деца в оцветявките. И щом пораснем да пазим културните паметници в автентичния им вид, защото те са нашата история и трябва да показваме отношение към тях.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " Младежи почистиха стълбите при паметника на Асеневци в Търново от графити със спрей"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b4%d0%be%d0%b1%d1%80%d0%b5%d0%b2-%d0%ba%d0%be%d1%80%d1%83%d0%bf%d1%86%d0%b8%d1%8f-%d0%b8-%d0%b1%d0%b5%d0%b4%d0%bd%d0%be%d1%81%d1%82-%d0%b2%d1%8a%d1%80%d0%b2%d1%8f/", "text": "„Винаги когато и да искаш вот на недоверие към правителството на ГЕРБ, си закъснял. Корупция и бедност вървят ръка за ръка. Няма как да се справиш с корупцията, без да се справиш бедността”. Това обяви пред   Кирил Добрев от БСП по повод искания вот на недоверие към кабинета. По думите му с вота социалистите не саботират европредседателството, защото за европейските ни партньори не е тайна, че у нас има корупция. „В момента вървят сделки по ръба на закона. Например изпълняващият длъжността шеф на Главна дирекция „Изпълнение на наказанията” (ГДИН) купува гориво на цена по-висока от тази, която е по бензиностанциите. Затворите са ощетени с милиони левове още от миналата година. Госпожа Цачева (министърът на правосъдието Цецка Цачева) трябва да е наясно с тези неща, трябва да ги следи”, даде пример депутатът от БСП. Според него антикорупционният закон, който сега се внася, няма да се справи с корупцията. „Имало е корупция при всяко едно управление. Въпросът е да има политическа воля да се борим с нея”, каза още Добрев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " Кирил Добрев: Корупция и бедност вървят ръка за ръка"}
{"url": "https://trud.bg/%d0%ba%d0%be%d1%82%d0%ba%d0%b0-%d0%be%d1%86%d0%b5%d0%bb%d1%8f-%d1%81%d0%bb%d0%b5%d0%b4-40-%d0%bc%d0%b8%d0%bd%d1%83%d1%82%d0%bd%d0%be-%d0%bf%d1%80%d0%b0%d0%bd%d0%b5-%d0%b2-%d0%bf%d0%b5%d1%80%d0%b0/", "text": "Норвежкият котарак Зеро случайно попадна в пералнята на семейство от Осло и издържа на 40-минутно пране на вълнени дрехи при 30-градусова температура. По данни на местния сайт NRK домашният любимец е бил открит от 14-годишния Йоаким, след като баща му извадил изпраните дрехи. „Той беше целият подгизнал. Изглеждаше абсолютно смачкан и по-слаб от обичайното. Трудно се ориентираше в пространството и започна да му се гади“, разказа момчето. Във ветеринарната клиника в Осло любимецът бе поставен на системи за два дни, след което бе върнат на семейството. „Това бяха нервни дни. Едва след като ветеринарите казаха, че с него всичко ще е наред, ни стана по-леко“, разказва майката Анне. Ветеринарката Вибеке Рутвелт признава, че още не имала такъв случай в практиката си. Въпреки това тя смята, че това се случва често, просто такива случаи не стават известни. Сега Зеро е все така жив и игрив, както преди. „Сега той мирише на сапун. Котките не обичат водата. Не мисля, че след преживяното Зеро я харесва повечко“, отбеляза Йоаким. Сега вече семейството проверява барабана всеки път, преди са го затвори за пране. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " Котка оцеля след 40-минутно пране в пералня на 30 градуса"}
{"url": "https://trud.bg/%d0%b5%d0%b4%d0%b8%d0%bd-%d0%b7%d0%b0%d0%b3%d0%b8%d0%bd%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0-%d1%81%d0%b0-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%ba%d0%b0%d1%82/", "text": "54-годишен мъж загина при тежка катастрофа край Стара Загора, в близост до Земеделския институт. Инцидентът е станал минути след 9 часа на 16 декември. Лек автомобил „Фолксваген”, превозващ ремарке с прасета в посока Стара Загора, е предприел изпреварване, навлиза в насрещната лента и се удря челно в лек автомобил „Форд”, чийто водач загива на място. В същата кола са пътували жена и млад мъж. Жената е с множество травми по цялото тяло. Настанена е в реанимацията на Университетската болница „Проф. д-р Стоян Киркович” в Стара Загора с опасност за живота, съобщи директорът проф. д-р Йовчо Йовчев. Младежът е с фрактура на бедро. Пътуващите във „Фолксваген”-а са с по-леки наранявания в областта на главата и са настанени в неврохирургия. Катастрофата е станала на прав участък, който е в ремонт, и има въведено ограничение на скоростта до 40 км/час. Движението временно се извършваше в едната лента.", "date": "2017.12.16", "title": " Един загина, четирима са ранени при катастрофа до Стара Загора"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0%d1%82%d0%b0-%d0%be%d1%82%d0%b1%d1%80%d0%b0%d0%bd%d0%b0-%d0%b2%d0%b5%d1%80%d1%81%d0%b8%d1%8f-1-0/", "text": "На току що приключилата среща на Европейския Съвет темата за общата европейска отбрана отново беше водеща. С декларация след срещата лидерите на ЕС приветстваха стартирането на постоянното структурирано сътрудничество (PESCO) в областта на отбраната. Подчертано беше значението на бързото осъществяване на първите съвместни проекти, както се прие и регламент за създаване на Европейска програма за промишлено развитие в областта на отбраната. Целта на регламента е да се създаде програма за подпомагане на конкурентоспособността и иновационния капацитет на отбранителната промишленост, насочена основно към стимулиране на трансграничното участие на малките и средните предприятия. Програмата е част от Европейския фонд за отбрана, който е в размер от над 5,5 млрд. евро и е предвиден като основен донор за стимулиране на европейската отбранителна промишленост. Фондът подкрепя съвместните изследвания в областта на отбраната и съвместното развитие на отбранителните способности така той се очертава като решаващ фактор за стратегическата автономност на ЕС. Изключително много се разчита на изграждането на голям брой малки и средни предприятия и дружества със средна пазарна капитализация, формиращи европейската верига за доставки в областта на отбраната. Европейският фонд за отбрана има две направления. Първото е научноизследователското направление, по което са налични и първите резултати. ЕС за първи път предложи безвъзмездни средства за съвместни изследвания в областта на новаторските отбранителни технологии и продукти, изцяло и пряко финансирани от бюджета на ЕС. Проектите, допустими за финансиране от ЕС, трябва да са насочени към приоритетните области, електроника, метаматериали, криптиран софтуер или роботика. Отворени бяха за представяне предложения за проекти в областта на безпилотните системи в морска среда и войсковите системи. През 2018 г. Комисията ще предложи специална научноизследователска програма на ЕС, посветена на отбраната, с прогнозен годишен бюджет от 500 милиона евро, което ще превърне ЕС в един от най-големите европейски инвеститори в научни изследвания в областта на отбраната. Другото важно направление на Фонда са «Разработване и придобиване на въоръжения». Фондът насърчава държавите членки да си сътрудничат при съвместното разработване и придобиване на отбранителна техника и технологии посредством съфинансиране от бюджета на ЕС и практическа подкрепа от Комисията. Държавите членки могат съвместно да инвестират в разработването на технологии за дронове или спътникова комуникация, или в закупуването на хеликоптери с цел намаляване на разходите. Ще бъдат допускани за финансиране единствено съвместни проекти, като тук изискването е минимум три фирми от минимум две страни. Основният ефект, който се търси, е насърчаването на съвместното коопериране, като по този начин се подпомогнат държавите членки в по-ефективното разходване на техните средства за съвместни отбранителни способности и за насърчаване на конкурентоспособна и новаторска индустриална база. По време на заседанията беше направена препоръка на Съвета относно нов инструмент за изграждане на капацитет в подкрепа на сигурността и развитието след 2020 г., както и за приключването на реформата на механизма «Атина». Това е инструментът, използван за финансиране на общите разходи за военните мисии и операции на ЕС. Всички тези действия представляват етапи от изпълнението на трите основни варианта за Общата европейска отбрана, представени от ЕК като официален документ. В първия вариант- Версия 1.0, а вече виждаме, че това по-скоро е етап, се предвижда интензивно сътрудничество в областта на сигурността и отбраната. Това сътрудничество е доброволно и такъв беше и принципът спазен при подписването миналия месец на PESCO, тогава Великобритания, Дания, Малта, Португалия и Ирландия не подписаха договора. ЕК предвижда в областта на сигурността общата европейска позиция да се изработва конкретно за всяка криза, “ad hoc”. ЕС ще може да разполага малки граждански и военни мисии и операции за управление на кризи, като при всеки случай се оставя стратегическа свобода за действие на всяка страна членка. Предвижда се ЕС да допълва липсите и недостатъците на отделните държави членки. Стимулира се интензивно сътрудничество в областта на хибридните заплахи, киберсигурността и морската сигурност. Ще продължава коорперацията с НАТО и в тази връзка на последния Европейски съвет, за успокоение на нео-атлантистите в ЕС, отново беше подчертано, че остават за изпълнение договореностите с НАТО. В областта на сътрудничеството между разузнавателните структури на ЕС се предвижда националните служби за сигурност и разузнаване да обменят по-систематично информация, вкл.по новите заплахи като асиметрични предизвикателства, хибридни и кибератаки. Съюзът ще допринесе за прякото повишаване устойчивостта на критичната инфраструктура, важните транспортни и информационни магистрали, предприятията от енергетиката, комуникаците и управлението. Въпреки това обаче общи анализи и координация в областта на разузнаването ще се предприемат отново на принципа “ad hoc”, при възникване на ситуация. Дейността на разузнаването и специалните служби ще продължат да се водят по индивидуален план на всяка държава. Мероприятията по опазване на границите на ЕС също ще са задължение на всяка страна индивидуално, като Европейската гранична и брегова служба само подпомага и наблюдава защитата на външните граници на ЕС. Предвиждат се колективни проекти в областта на разработването на подбрани върхови технологии общи програми за научни изследвания в отбранителната индустрия. Точно за това и беше създаденият Европейски фонд за отбрана с такъв главоломен бюджет. В сферата на въоръжените сили се предвижда да се постигне оперативна съвместимост и да се създаде контингент за общо действие, което са и съществуващите Европейски бойни групи в състав от 18 бойни формирования с размерите на подсилен батальон с размери около 1500 души .Основната цел на това предложение на ЕК е да се постигне стратегическа самостоятелност на ЕС на този първи етап с акцент на възловите технологии и оптимизиране на разходите за отбрана и икономическата ефективност. В този вариант на Европейската отбрана-Версия 1.0 все още европейската отбрана остава фрагментирана, както и отбранителната промишленост. По-голямата част от отбранителните способности, особено сложните платформи, ще продължат да бъдат разработвани и доставяни на национална основа. Действията на ЕС в областта на сигурността и отбраната при този вариант все още продължават да са ограничени и ще се разчита на доброволен национален принос, което води до недостатъчно сътрудничество във възлови области и разработването на авангардни технологии. Именно за преодоляване на тези недостатъци, съкращаване на изоставането, засилване на интеграцията и ускорено преминаване към следващия вариант на ЕК ( Версия 2.0, която ще бъде разгледана в отделен материал) – Обща сигурност и отбрана, беше подписването на договора за Постоянно структурирано сътрудничество – PESCO. Усетили накъде вървят нещата Португалия и Ирландия скоростно подадоха молби за членство и на 11.12.2017 г. бяха приети обратно в лоното. Останаха Малта, държава с повече от скромни въоръжени сили, Дания, която е подписала Лисабонския договор с изключение да не участва във военните структури на Съюза, и евентуалното й включване в PESCO би трябвало да стане след преподписване наново на Договора, и Великобритания, която и без това напуска ЕС. Без да губи време в излишни дебати, Германия моментално оглави 4 ключови проекта от вече одобрените 17 по новата програма. Това са: Медико-санитарната служба, Центъра за логистика, Учебно-тренировъчния център за подготовката на мисиите и най-важната – Службата за създаването на Силите за бързо реагиране. Също така вече е прието стартиране на програмите за създаване на бойни роботи-леководолази, бронирани автомобили, програма за подобряване на морското патрулиране в Югоизточна Европа, засилване на възможностите за реагиране при извънредни ситуации, обмен на информация между специалните служби в областта на интернет. Зад всичко това проличава готовност и ангажираност не само за реализиране на проектите , но и желание за усвояване на тези средства, които са общи , но ще отидат в конкретни страни. След като в България ни се носи славата за много умели усвоители на обществени поръчки и общи пари, нека да видим доколко сме умели в усвояването на общите пари по новия фонд – отбранителния.", "date": "2017.12.16", "title": " Европейската отбрана. Версия 1.0\t\t\t"}
{"url": "https://trud.bg/%d0%b7%d0%b0%d0%b1%d0%be%d0%bb%d0%b5%d0%bb%d0%b8%d1%82%d0%b5-%d0%be%d1%82-%d1%85%d0%b5%d0%bf%d0%b0%d1%82%d0%b8%d1%82-%d0%b2-%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%be-%d1%81%d0%ba/", "text": "Обезпокоителни размери придоби броят на заболелите от вирусни хепатити в Пловдивска област, които са се увеличили над 2 пъти само за седмица от 18 случая между 30 ноември и 6 декември до 39 души в последния отчетен период от 7 до 12 декември, съобщиха от РЗИ (Регионалната здравна инспекция) в града под тепетата. Завишение има при болните от варицела – от 68 на 73 души, и на скарлатина – от 12 на 19 случая за последната седмица в сравнение с предишната, но този ръст не е толкова притеснителен като при вирусните хепатити. Леко увеличение има и на регистрираните от РЗИ-Пловдив случаи на остри респираторни заболявания – от 291 между 27 ноември и 3 декември на 294 за периода 4-10 декември.В същото време са намалели поразените от чревни инфекции, от които през последната седмица са пострадали 28 души, докато в предходния период са били 37, допълват картината здравните инспектори от града под тепетата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " Заболелите от хепатит в Пловдивско скочиха над 2 пъти за седмица"}
{"url": "https://trud.bg/%d0%ba%d0%be%d0%b0%d0%bb%d0%b8%d1%86%d0%b8%d1%8f-%d0%b7%d0%b0-%d0%b4%d0%b0-%d0%be%d1%81%d1%82%d0%b0%d0%bd%d0%b0%d1%82-%d1%85%d0%be%d1%80%d0%b0-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Коалиция „За да останат хора в България“ призовава гражданите да подкрепят промяната на плана за управление на Национален парк Пирин. „Приканваме всички любители на планината, зимните спортове и ските да подкрепят промяната на плана за управление на Национален парк Пирин, с което да започнат процедурите за изграждането на втора кабина в ски център Банско“, съ казва в съобщение на коалицията. „Срамно, обидно и жалко е от 10 години всяко правителство да се поддава на екологичния рекет на три семейства грантаджии. Блокирани са стотици проекти из цялата държава. Щетите се измерват в стотици милиони. Особено яростна е войната срещу развитието на Югозападна България, планинските региони, вторият кабинков лифт в Банско, автомагистрала Струма. Подкрепете хората от Банско, за да успеят да се преборят със зеления октопод, сраснал се с държавата. И да спрем лъжите и манипулациите на зелените и на швейцарската офшорка WWF“, пише още в съобщшението на „За да останат хора в България“. Становище Подкрепям предложената от МОСВ промяна на действащия план за управление на Национален парк Пирин, чрез която ще се даде възможност да започнат процедурите по изгражаднето на така необходимата втора кабина в ски зона Банско. Подкрепил: Име………………………. Дата:………………………", "date": "2017.12.16", "title": " Коалиция „За да останат хора в България“: Подкрепете промяната на плана за управление на Национален парк Пирин"}
{"url": "https://trud.bg/%d0%bf%d0%be%d0%bb%d1%81%d0%ba%d0%b8%d1%8f%d1%82-%d1%81%d0%b5%d0%bd%d0%b0%d1%82-%d0%be%d0%b4%d0%be%d0%b1%d1%80%d0%b8-%d0%b4%d0%b2%d0%b0-%d1%81%d0%bf%d0%be%d1%80%d0%bd%d0%b8-%d0%b7%d0%b0%d0%ba%d0%be/", "text": "Горната камара на полския парламент, Сенатът, одобри два спорни законопроекта за съдебната система, въпреки  , че страната може да бъде лишена от правото си на гласуване в организацията, предаде Асошиейтед прес. Нормативните актове дават на изпълнителната власт по-голям контрол над Върховния съд (ВС) и Националния съвет на магистратурата (НСМ, де факто Висш съдебен съвет). Те са част от политиката на управляващата консервативна националистическа партия „Право и справедливост“ (ПиС) да назначи свои хора във ВС и НСМ и да затегна своята хватка над тези два ключови органа на съдебната власт. По-рано двата законопроекта вече бяха одобрени от Сейма, долната камара на полския парламент. Остава те да бъдат подписани от президента Анджей Дуда – нещо, което е смятано за сигурно – за да влязат в сила като закони. Европейската комисия предупреди, че може да задейства в сряда процедура за лишаване на Полша от право на гласуване в Съвета на ЕС. Тогава тя ще направи преглед дали новите полски закони отговарят на европейските стандарти в областта на върховенството на закона. Броени часове по-рано Сеймът одобри спорни промени в Изборния кодекс, които според критиците подкопават независимостта на избирателните комисии и възможността за произвеждане на честни избори. Опозиционери предупредиха, че ако тези поправки влязат в сила, това би било краят на демокрацията. Промените в Изборния кодекс трябва да бъдат одобрени и от Сената и подписани от президента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " Полският Сенат одобри два спорни законопроекта за съдебната система"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%bd%d1%8f%d0%bc%d0%b0-%d0%b4%d0%b0-%d0%b8%d0%bc%d0%b0-%d0%bd%d0%b8%d1%82%d0%be-%d0%b5%d0%b4%d0%b8%d0%bd/", "text": "Няма да има нито един онкоболен, който да остане без лечение, заяви пред „ “ председателят на Народното събрание Цвета Караянчева. Дебатът за мораториума върху плащането на нови лекарства от НЗОК не трябваше да стига до политическо ниво, трябваше да се разреши на експертно ниво, допълни тя. „Когато всичко това влезе в зоната на политиката, нещата излизат извън контрол и политиците не бива да решават експертни неща. Има едни 300 милиона, които се дават за онкоболни, 74% от тези средства са за иновативни терапии и Комисия ще определя и в момента дали за тези хора, които нямат вече никаква алтернатива, да се закупи съответната молекула от министерството. Това ще го има. Не могат да се включват безразборно лекарства, но когато комисията отреди, че този човек наистина няма друга алтернатива, ще се закупуват молекули от министерството. На практика много се изостри тона за нещо, което е изключително експертно. Ние, политиците сме виновни за това“, коментира Караянчева. Тя обясни, че на този етап управляващите не смятат да преразглеждат този въпрос повече. „Чух Стефан Данаилов. Всяко едно семейство има загубил човек от тази болест, наистина е много коварна и тя е тема, която дълбоко вълнува българските граждани. Но няма да има нито един онкоболен, който да остане без лечение. Съжалявам, че друго са разбрали хората. Може би това, което обяснявахме, не беше добре обяснено добре и не стигна до тях по верния начин“, посочи тя. На въпрос за субсидиите на партиите, тя посочи, че за премахването им съвсем е била против, но обеща да ги намалят. „Ще ги намалим, в Закона за политическите партии ще го направим. Не мога да кажа точно кога, но има такава идея да се случи в най-скоро време. Ако няма субсидия съвсем една партия, която работи в дадено област, от кого ще се вземат средства, за да се издържат офиси, например. Но ще го направим. Ще го коригираме“, допълни Караянчева. Димитър Главчев постъпи държавнически като , така отговори Караянчева на въпроса трябвало ли е предшественикът ѝ да подаде оставка под натиска на опозицията. Като най-важно от работата на парламента през годината тя определи приемането на бюджета и работата по Антикорупционния закон. „За мен думата на 2017 година е „разединение“. И тя не е дума само за България. Тя е дума за целия свят. Виждаме какво се случва – и в Каталуния, и във Великобритания. Има такива процеси и в България. За съжаление не се чува, може би, мнението на опонента. Може би повече трябва да слушаме опонента и аз, като човек, участвал в дебати и в политически битки, си извличам поука от това, че важно е да чуеш какво казва човекът срещу теб, а не веднага да реагираш. Защото в повечето случаи има значение кой го казва, а не какво точно се казва“, заяви още Караянчева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " Цвета Караянчева: Нито един онкоболен няма да остане без лечение"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b8%d1%85%d0%b0-%d0%b8-%d0%b4%d0%b6%d0%b8%d0%b9%d0%bd-%d1%81%d0%b8%d0%bc%d1%8a%d0%bd%d1%81-%d0%be%d1%82-%d0%ba%d0%b8%d1%81-%d0%b2-%d1%81%d0%b5%d0%ba%d1%81%d1%83/", "text": "Жена, чието име не се съобщава, е завела дело срещу 68-годишния американски музикант, вокалист и басист на групата „Кис“ Джийн Симънс, уверявайки, че я подложил на сексуален тормоз, съобщи  . Инцидентът станал миналия месец в Сан Бернардино, Калифорния, по време на откриването на заведение от ресторантската верига Rock & Brews (Рок енд брюс), един от основателите на която е самият Симънс. Жената твърди, че музикантът имал неуместно поведение, докато го интервюирала. Сграбчил ръката й и я поставил на коляното си. Сайтът отбелязва, че говорител на Симънс не е коментирал отправеното срещу музиканта обвинение. Глем рок групата „Кис“ бе основана в Ню Йорк през 1973 г. Музикантите от бандата са известни със сценичните си превъплъщения в различни персонажи, сценичните си костюми и използването на много грим, както и с ярките си концертни изяви. От албумите на „Кис“ са продадени над 100 милиона копия. 25 албума на бандата станаха „златни“ или „платинени“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " Обвиниха и Джийн Симънс от  „Кис“ в сексуален тормоз"}
{"url": "https://trud.bg/%d1%80%d0%b0%d0%b7%d0%bb%d0%b8%d1%87%d0%bd%d0%b8%d1%82%d0%b5-%d0%ba%d0%be%d0%bb%d0%be%d0%bd%d0%b8%d0%b8-%d0%bc%d1%80%d0%b0%d0%b2%d0%ba%d0%b8-%d0%b8%d0%bc%d0%b0%d1%82-%d1%81%d0%be%d0%b1%d1%81%d1%82/", "text": "Учени са проучили поведението на няколко мравуняка и са установили, че всеки от тях си има собствено поведение и „характер“, предаде АФП, цитирана от  . Все още не е ясно къде се корени това явление. Още от 30-те години на миналия век се знае, че съществуват суперорганизми, т. е. колонии от организми -т. нар. полиморфизъм. Те могат да бъдат насекоми, както и морски животни. Учените са установили, че всяка една подобна колония има поведение, което може да бъде характеризирано като поведение на личност със своя индивидуалност. Учените са стигнали до това заключение, наблюдавайки пет колонии с мравките от вида Azteca constructor, които са характерни за Централна и Южна Америка. Те са подложили колониите на няколко различни теста, внасяйки различни промени в тяхната среда на живеене. Този вид мравки живеят в симбиоза с дърветата от вида Cecropia. Изследвани са били реакциите на колонията мравки на вибрации на дървото, имитиращи наличие на гръбначно животно, на унищожаване на листата – имитация на наличие на други насекоми, хранещи се с листа и още подобни тестове. Оказало се, че на едни и същи дразнители различните колонии реагират сходно, но не еднакво. Някои от тях са по-агресивни, а други по-пасивни в реакциите си. В резултат на наблюденията на учените става ясно, че колониите, които реагират на външни фактори по-агресивно, са в п-добро състояние, отколкото „по-покорните“ колонии. Същото се отнася и за дървото, с което живеят в симбиоза. То също е в по-добро състояние, ако приютява мравуняк на по-агресивни мравки. Учените подчертават, че това поведение не може да бъде сравнявано с това на гръбначни животни, и още по-малко – с това на хората. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " Различните колонии мравки имат собствена индивидуалност"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d1%81%d0%b2%d0%b8%d0%ba%d0%b2%d0%b0-%d0%ba%d1%81%d0%bd%d1%81-%d0%bd%d0%b0-9-%d1%8f%d0%bd%d1%83%d0%b0%d1%80%d0%b8/", "text": "Президентът Румен Радев ще свика Консултативен съвет за национална сигурност на 9 януари 2018 г. Темата този път ще бъде свързана с „ролята на България в общата политика за сигурност и отбрана на Европа“. Това каза държавният глава пред „ “. Свикването на КСНС има връзка със започващото по същото време председателство на България на Съвета на ЕС и ролята на страната „като участник в тези процеси, и като страна с амбиции да бъде фактор в интеграцията на Западните Балкани“. Радев обяви, че няма да поставя на КСНС въпроса с покупката на нови бойни самолети за армията, въпреки застоя по казуса, довел и до напрежение сред военните пилоти. „Българските политици трябва да узреят за някои неща. Видях едно отношение, което не съответства на нивото на държавници – отношение, водещо към парализа на стратегическото мислене, на сигурността на държавата, изобщо за нейното бъдеще“, коментира президентът Радев. По думите му решенията в отбраната се взимат хаотично и „на парче“. „Няма как да се стигне до консенсус. Трябва наистина сериозна работа“, допълни той. Румен Радев коментира и казусът с мораториума на лекарствата. „За мен казусът с мораториума на лекарствата е преди всичко морален въпрос. Говорих с много политици, експерти, лекари. Изобщо не ме интересуват фармацевтичните компании, интересуват ме гражданите. Ананиев да се вторачи в проблемите на Министерството на здравеопазването, а не в това кой протестира пред парламента. Ананиев е изключително добър бюджетар, трябва да разбере, че трябва да се пренастрои и сега са се занимава с човешки съдби. Аз ще приема всяко едно решение, стига реално да се реши този проблем. От 126-те народни представители, които отхвърлиха ветото, познавам много почтени хора. Уважавам парламента, но и хората в него трябва сами да уважават себе си“, заяви президентът. Поканих Путин на 3-ти март, той прие със задоволство поканата, но вероятно няма да дойде заради изборите в Русия. обясни още Радев във връзка с предстоящото честване на 140 г. от освобождението от турско робство през март 2018 г. „Знаете, че изборите за президент в Русия са на 18-ти март. Чухме се с него и той се извини, че най-вероятно заради това няма да може да дойде. Затова трябва да говорим за друга дата за посещение на руския президент, най-вероятно то ще е след изборите в Русия“, добави президентът. „Моята дума за 2017 година е думата „борба“ – борба за истината, борба за справедливостта. Благодаря на всички българи, които продължават да се борят и не са капитулирали пред проблемите. За мен са важни процесите, важни са идеите, които искаме да постигнем. Ние проведохме едни честни избори, изгонихме чужди агенти от друга държава, армията със своите проблеми стана център на дебати“, каза Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " Радев: Решенията в отбраната се взимат хаотично и „на парче“\t\t\t"}
{"url": "https://trud.bg/%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%bd%d0%b0-%d0%ba%d0%be%d0%bb%d0%b5%d0%b4%d0%bd%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%b1%d0%b0%d0%b7/", "text": "В навечерието на коледните и новогодишните празници в Община Пазарджик в периода от 18 до 22 декември ще се проведе благотворителна изложба-базар под мотото ,,Коледни мечти”. С продукти, изработени от деца и учители, участие ще вземат всички забавачки и училища на територията на общината. Събраните средства от изложбата базар ще бъдат дарени за лечението на 16-годишната Миролюба Тодорова, момиче с дългогодишен творчески път в Детско-юношеския фолклорен ансамбъл ,,Елица“ в Пазарджик. Десетокласничката от Професионалната гимназия по икономика и мениджмънт е диагностицирано с торако-лумбална S-образна сколиоза от трета степен по Ленке – 57 градуса, като съществува наличие на значима ротация с ребрен гибус. Закърмена с българския народен фолклор, вече девет години тя работи здраво, за да постигне мечтата си – да стане народна певица. Благодарение на упорития труд, дисциплина и постоянство, Мира се превърна в едно от златните гласчета на представителния ансамбъл за народни песни и танци “Пазарджик”, преди да бъде поразена от тежката болест. Кметът на Община Пазарджик Тодор Попов ще открие изложбата базар „Коледни мечти” на 18 декември (понеделник) заедно с децата от Вокална академия към Младежкия дом и съставите на народните читалища ,,Отец Паисий“ и „Никола Вапцаров”, които ще представят музикално-поетичната композиция ,,Зимна приказка“ с автор Ели Деянова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " Благотворителна коледна изложба базар за 16-годишно болно момиче откриват в Пазарджик"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bb%d0%b8%d1%84%d1%82-%d0%bd%d0%b0-%d0%b1%d0%b0%d0%bd%d1%81%d0%ba%d0%be-%d1%89/", "text": "Лифт на Банско ще има, заяви пред „ “ вицепремиерът и министър на отбраната Красимир Каракачанов. „Нито Валери Симеонов, нито аз, нито който и да е от Патриотите е дошъл да папка, а пък известно е, че ние слушкаме. Казусът Банско ще бъде решен, защото това повелява нормалната логика, икономическата логика на държава, за да се развива туризмът, а не да се стопира, защото едни измислени герои, които са си намерили много добро препитание, усвоявайки всевъзможни чуждестранни фондове, да се прехранват с това да спират или да забавят икономическите проекти за развитие на България“, коментира Каракачанов темата за това, че на 28 декември се очаква Валери Симеонов да обяви решението си, както сам той посочи, дали ще остане да „слушка и папка“, при положение че няма да мине промяната на концесията за Банско. По думите му една част от екологичните организации непрекъснато се опитват да пречат и да забавят икономическите проекти за развитие на България. „Кажете ми един голям проект, в който тези хора не са се опитали да попречат? По един от проектите заявиха, че са видели черен щъркел и проектът трябва да спре, защото това е много ценно. По друг проект бяха видели бялата лястовица. При трети проект бяха намерили крастав гущер. Айде стига с този рекет! Истината е проста. Няма да цитирам по памет колко са пистите и лифтовете в държава като Австрия, която териториално е по-малка от България. Или пък Словения, която е на една четвърт от България. Андора също – там има два пъти повече писти и лифтове, отколкото в цялата държава България. Кажете ми къде е логиката да се стопира икономическото развитие“, допълни той. Според него и останалите министри мислят по същия начин. „На 28 декември ще настояваме да се вземе решение по въпроса. Минимумът, който може да се случи, е приемането на плана за управление. Лифт на Банско ще има“, каза още министър Каракачанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " Красимир Каракачанов: Лифт на Банско ще има"}
{"url": "https://trud.bg/%d0%bf%d1%80%d0%be%d1%81%d1%82%d1%80%d0%b5%d0%bb%d1%8f%d0%bd-%d0%b2-%d0%b3%d0%bb%d0%b0%d0%b2%d0%b0%d1%82%d0%b0-%d1%82%d1%8a%d1%80%d0%bd%d0%be%d0%b2%d0%b5%d1%86-%d0%b8%d1%81%d0%ba%d0%b0-%d0%be%d0%b1/", "text": "Съдят мъж от Велико Търново, който преди 4 г простреля Тихомир Иванов и се опита да се самоубие. Обвинението срещу Александър Кънев е за това, че на 14 декември 2013 г. около 01:30 часа на улица „Охрид” в старата столица направил опит умишлено да умъртви Тихомир Иванов, като го прострелял с пистолет „Макаров” от непосредствена близост в областта на лявото слепоочие. Куршумът го пронизал в лява челна област на главата, представляващо общо разстройство на здравето, опасно за живота, и засядане на проектила в тъканта на главния мозък. Деянието е извършено от Александър Кънев при превишаване пределите на неизбежната отбрана, изразяващо се в явно несъответствие между характера и опасността на нападението. На 11 декември по делото е проведено разпоредително заседание в Окръжния съд във Велико Търново, като Тихомир Иванов е конституиран като частен обвинител и граждански ищец. Той е предявил иск в размер на 500 000 лева срещу подсъдимия, като обезщетение за претърпени неимуществени вреди в резултат от деянието. В злополучната нощ Тихомир бил с приятели в бистро на ул.“Ниш“, като към 1:30 часа компанията си тръгнала. По същото време Александър и приятелката му се прибирали към дома си. При разминаването с групата, обвиняемият се обърнал към шумната компания и ги попитал дали говорят за тях, при което пострадалият отговорил утвърдително. След размяната на репликите, пострадалият се нахвърлил към обвиняемия и двамата се сбили. Александър Кънев бил съборен на земята, блъскан и ритан от тримата мъже от групата. Хора от бистро излезли и разделили биещите си. Докато приятелката помагала на Александър да се изправи, пострадалият тръгнал да го напада отново. Виждайки го, обвиняемият се опитал да избяга, но Тихомир Иванов го последвал. Бягайки, Александър Кънев викал: „Махай се, остави ме“, „Полицай съм, имам пистолет, махни се“, извадил от чантичката пистолета си, заредил патрон и, вървейки назад, произвел два –три изстрела, насочени към уличното платно, като продължавал да вика „Махай се“. Въпреки изстрелите, Тихомир се приближил до обвиняемия с репликите: „Ти на полицай ли ми се правиш“ и се нахвърлил върху него. Тогава Александър произвел изстрел в лявото слепоочие на Тихомир и той паднал на земята. Веднага след това обвиняемият насочил пистолета към главата си и се прострелял в дясното слепоочие. Уплашени, приятелите на Тихомир бързо напуснали мястото, без да видят какво е състоянието му. Останала приятелката на обвиняемия, която се обадила на тел.112 да извика линейка. Двамата простреляни мъже били приети по спешност в „ОАРИЛ“ с опасност за живота, в състояние на медикаментозна кома, на командно дишане и с тежки черепно-мозъчни травми. Медици от неврохиругичното отделение обаче извършиха уникални операции и спасиха двамата мъже. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " Прострелян в главата търновец иска обезщетение от 500 000 лева"}
{"url": "https://trud.bg/%d0%b7%d0%b0%d0%bf%d1%83%d1%88%d0%b5%d0%bd-%d0%ba%d0%be%d0%bc%d0%b8%d0%bd-%d0%be%d1%81%d1%82%d0%b0%d0%b2%d0%b8-%d0%b1%d0%b5%d0%b7-%d0%b4%d0%be%d0%bc-%d0%bc%d0%b0%d0%b9%d0%ba%d0%b0-%d1%81-%d0%b4%d0%b2/", "text": "Запушен комин причини в петък по обяд голям пожар, който изпепели къщата на майка с две болни деца близнаци в пловдивското село Слатина (Община Карлово). Малко преди 11.30 часа Минка Митева отскочила до най-близкия магазин в селото да купи хляб, а в същото време заради техническа неизправност на комина в къщата лумнал огън от печката с дърва и въглища. Съседи, сред които и сестрата на Минка, успели да спасят близнаците. Хората подали веднага сигнал на спешен телефон 112, който бил получен в Противопожарната служба в Карлово в 11,37 часа, откъдето веднага изпратили два екипи. Пристигналите с два автомобила огнеборци потушили пламъците, преди да се прехвърлят към другите постройки, но покривът и цялата покъщнина на старата бедняшка къща са напълно изгорели. Така семейството,  което живее само със социални помощи от 2 пенсии по 200 лв., остава без дом и на първо време ще бъде приютено от роднини, разказаха съседи.", "date": "2017.12.16", "title": " Запушен комин остави без дом майка с две болни деца в пловдивско село"}
{"url": "https://trud.bg/%d1%82%d1%80%d0%b8%d0%bc%d0%b0-%d1%82%d0%b8%d0%b9%d0%bd%d0%b5%d0%b9%d0%b4%d0%b6%d1%8a%d1%80%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%b2-%d0%bf%d0%b0%d0%b7%d0%b0%d1%80%d0%b4/", "text": "Трима 16-годишни тийнейджъри от Пазарджик са задържани от служители на полицейския участък в ромския квартал „Изток“ в областния град заради кражба на домашни любимци. Разследването стартирало след получена жалба от 45-годишната Г.Б., която се оплакала, че от дома й липсват куче от породата „немска овчарка“ и 30 декоративни гълъба. Полицаите от участъка в квартал „Изток” бързо попаднали в дирите на извършителите, които се оказали трима юноши от цигански произход и съседи на потърпевшата. Кучето и част от гълъбите са открити и върнати обратно на собственичката им. По случая се води полицейско производство, а с тримата непълнолетни апаши работи инспектор от Детската педагогическа стая в Пазарджик.", "date": "2017.12.16", "title": " Трима тийнейджъри задържани в Пазарджик за кражба на 30 гълъба и немска овчарка"}
{"url": "https://trud.bg/%d0%b2-%d0%bf%d0%b5%d1%89%d0%b5%d1%80%d0%b0-%d1%81%d1%8a%d0%b1%d0%b8%d1%80%d0%b0%d1%82-30-000-%d0%bb%d0%b2-%d0%b7%d0%b0-%d0%b0%d1%81%d0%b0%d0%bd%d1%81%d1%8c%d0%be%d1%80-%d0%bd%d0%b0-%d0%ba%d1%80/", "text": "Общо 8905 лв. са събрани до момента по време на благотворителната кампания на Фонда за превенция на престъпността ИГА за набиране на средства за подобряване на достъпа и условията в Кризисния център за лица и деца, пострадали от насилие в град Пещера. Той се помещава на петия етаж в сграда без асансьор, а това изключително много затруднява достъпа до Центъра – особено за хора с физически затруднения и увреждания, включително инвалидни колички, съобщи председателят на управителния съвет Димитър Русинов. За закупуването и монтирането на асансьор в сградата са необходими 30 000 лева, като тази сума не е по финансовите възможности на Кризисния център в Пещера и затова благотворителната кампания ще продължи, докато тя бъде събрана. Дарителската сметка, по която всички желаещи могат да дадат своята лепта за подобряване на достъпа в Кризисния център за пострадали от насилие в Пещера е: IBAN: BG39 BUIB 9888 1039 6407 02 BIC: BUIBBGSF Банка: СИБАНК ЕАД Титуляр: Фондация „Фонд за превенция на престъпността ИГА” Основание: Дарение „Да подобрим достъпа до Кризисен център – Пещера“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.16", "title": " В Пещера събират 30 000 лв. за асансьор на Кризисния център"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d0%b0%d0%b7%d0%b8-%d0%bd%d0%b0%d0%b9-%d0%b4%d0%be%d0%b1%d1%80%d0%b5-%d0%b3%d1%80%d0%b0%d0%bd%d0%b8/", "text": "Думите на 2017 година за мен са „мир“ и „Балкани“. Това каза премиерът Бойко Борисов в обзорното политическо предаване „Годината“ по Дарик радио. По думите му Договорът с Македония е ключов за Балканите. Македония се намира на такова място, че засяга всички държави около себе си. 15 минути, след като със Заев подписахме договора, и Могерини, и Туск изказаха подкрепата си за него, защото всички знаят какво значи това. Премиерът отново подчерта, че България пази най-добре шенгенските граници на Европа. Но само заедно с Турция и с Гърция може да работим добре на границите ни. Тези над 3 милиона мигранти в Турция трябва да останат близо до родните си места, а не да тръгнат към Европа, подчерта Бойко Борисов.", "date": "2017.12.16", "title": " Борисов: България пази най-добре границите на Европа"}
