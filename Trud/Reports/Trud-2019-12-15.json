{"url": "https://trud.bg/%d0%b3%d0%bb%d0%b0%d1%81%d1%83%d0%b2%d0%b0%d1%82-%d1%81%d0%b4%d0%b5%d0%bb%d0%ba%d0%b0%d1%82%d0%b0-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%bf%d1%80%d0%b5%d0%b4%d0%b8-%d0%ba%d0%be/", "text": "Втора ключова задача – постигане на търговско споразумение с Евросъюза Тронното слово на кралицата е в четвъртък След като изпълни обещанието за Брекзит до 31 януари, правителството на Борис Джонсън ще се захване с друг заложен приоритет – повишаване на средствата за здравната система. Споразумението между Лондон и Брюксел за британското излизане от ЕС ще бъде внесено за гласуване преди Коледа, като така ще може да бъде спазен срокът 31 януари за Брекзит. Джонсън и неговата консервативна партия триумфираха миналата седмица, когато спечелиха разбиващо мнозинство от 80 депутати на предсрочните парламентарни избори в четвъртък. Те бяха свикани от Джонсън, за да се сложи край на блокажа по Брекзит. След победата премиерът обяви, че ще поведе “народно правителство”. Напускането на Евросъюза до 31 януари е водещ приоритет за новото правителство на Борис Джонсън, посочи вчера Майкъл Гоув – началник на кабинета на министър-председателя. “Мога да ви уверя, че ще имаме възможност да гласуваме законопроекта за излизане на Обединеното кралство от ЕС съвсем скоро”, посочи Гоув. Като втора ключова задача на правителството той очерта постигане на ново търговско споразумение с ЕС до края на следващата година, като уточни, че Лондон е приключил разговорите си с ЕС относно нова рамка на търговска сделка и приятелско сътрудничество до края на 2020 г. По-рано бе съобщено, че споразумението за Брекзит вероятно ще бъде внесено за гласуване в парламента в петък. Ден по-рано кралица Елизабет Втора ще представи законодателната програма на Джонсън. Става въпрос за традиционното тронно слово на кралицата, в което тя описва подробно всички законопроекти, които правителството планира да прокара през предстоящата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tГласуват сделката за Брекзит преди Коледа\t\t\t"}
{"url": "https://trud.bg/%d0%b5%d0%bc%d0%b8%d0%bb%d0%b8-%d0%b1%d0%bb%d1%8a%d0%bd%d1%82-%d0%ba%d0%b8%d0%bd%d0%be%d1%82%d0%be-%d0%bd%d0%b5-%d0%bc%d0%be%d0%b6%d0%b5-%d0%b1%d0%b5%d0%b7-%d0%bc%d1%80%d1%8a%d1%81%d0%bd%d0%b8-%d1%88/", "text": "Ужасявах се от червения килим Вече е трудно да ме шокирате Като малка заеквах наистина сериозно. Беше ми голям проблем. Децата ми се подиграваха, чувствах се изолирана. Но в крайна сметка се преборих На 36 години Емили Блънт продължава да съчетава секс и стил на високо ниво в Холивуд. Родената в Лондон екранна лъвица е британско бижу в короната на американското кино. Родена е в аристократично семейство от Обединеното Кралство и още в ранно детство показва артистичен потенциал. Участва в продукции като “Сикарио”, “На ръба на утрешния ден”, “Дяволът носи Прада”, “Агенти на съдбата”, “Върколакът” и др. Миналата година получи овации и високи оценки за играта си в “Мери Попинс се завръща”. Догодина се очаква да излязат поне четири нови заглавия с нейно участие, включително приключенската суперпродукзия “Круиз в джунглата”, където Емили си партнира с Дуейн “Скалата” Джонсън, както и “Нито звук 2”. \n\t\t \t – Емили, вие бяхте част от изненадващия хит “Нито звук”. Сега на хоризонта през 2020-а се задава продължението “Нито звук 2”, а вие отново играете главна роля. Защо според вас първият филм стана такъв огромен успех? \n– Честно казано се изненадах от огромния успех на филма и горещия прием от критиците. “Нито звук” е екшън-трилър с елементи на хорър фантастика. Продуцент е Майкъл Бей, когото всички в индустрията познават като майстор на комерсиалните зрелища. Режисьор е моят съпруг и баша на двете ми деца Джон Кразински, с когото съм извънредно горда. Това беше неговият режисьорски дебют. С “Нито звук” той се причисли към доста престижната компания на актьори, които успешно и авторитетно са минали зад камерата. Малцина очакваха, че актьор, познат на публиката от комедии като “Офисът”, “Нещо назаем”, “Не е лесно” и “Момичето на отбора” ще успее да оркестрира толкова качествен и напрегнат трилър с елементи на хорър и фантастика. \n“Нито звук” представя мрачно бъдеще, в което човечеството е атакувано от същества, които реагират на звук. В центъра на историята е четиричленно семейство – майка, баща и две деца, които живеят в пълна изолация в провинцията и единственият им шанс за оцеляване е като следват три прости на вид правила: не издавай нито звук; следвай пътеката или ще умреш; светне ли червено – бягай. – Как бихте желали да се развие кариерата ви? \n– Старая се да търся проекти, с които да успея да си извоювам свое ново пространство в киното. Харесвам и филми, които не са точно по вкуса на масовата публика. Обичам бавните романси. В повечето любовни филми всички се събличат още на първата сцена. Но като цяло съм готова да експериментира. Видяла съм какво ли не в този бизнес. Вече не може да ме шокирате. – Какво се случва в шоубизнеса след скандалите в последните години? \n– Вижте, Холивуд винаги е приличал на пазар за плът. Такава е природата и естеството на тази индустрия. Зад блясъка се случват много тревожни и мрачни процеси. В последно време просто завесата се вдигна и видяхме какво се случва. Дано да е за добро. Годишните филмови награди също приличат на пазар за месо – хора се събират и те оценяват. Решават дали това, което си направил изобщо струва нещо. Не е това причината да правиш кино. Ако мислиш за наградите ще се разконцентрираш и вероятно ще се провалиш. – Какви други проблеми има пред киното днес? \n– Може би проблем е и залитането по прекалено пуритански сюжети и персонажи. Не трябва да се подлагаме на доброволна цензура. Киното се нуждае от острота и провокация. От мръсни шеги, от смел хумор. Затова аз харесвам Рики Джървейс – той има точно това чувство за хумор, което аз харесвам и което много хора биха определили като неправилно. – Вие се специализирахте в жанровата територия на трилъра. Какво ви привлича към този тип филми? \n– Не е съзнателно търсене, но така се получи. За мен е важен качественият сценарий. Такъв беше случаят със “Сикарио”. Или с “Момичето от влака”. Изключително доволна съм от това преживяване. Страхотен екип и великолепна атмосфера на снимачната площадка. “Момичето от влака” е амбициозен психосексуален трилър – точно от типа кино, който ме привлича. – За какво става въпрос във филма? \n– Моята героиня се казва Рейчъл. Всяка сутрин Рейчъл хваща един и същ влак. Той се движи оглушително по релсите, преминава покрай уютните провинциални домове и спира на червения сигнал на семафора. През това време Рейчъл наблюдава двойка, която закусва на своята тераса. И сякаш вече ги познава. Нарича ги Джес и Джейсън. В нейните очи те имат перфектен живот. Като този, който тя наскоро е загубила. Но един ден всичко се променя… Влакът спира на семафора за по-малко от минута, но тя е достатъчна – Рейчъл вижда нещо шокиращо. И всичко вече е различно. Сега тя получава шанс да стане част от живота на хората, които до момента е наблюдавала отстрани. И да докаже, че е много повече от едно нещастно момиче във влака. – На какво се дължи големия апетит на Холивуд за атрактивни английски звезди като вас? \n– Забелязала съм, че американците са много по-открити, по-отворени. Има нещо почти декламаторско и демонстративно в начина, по който те изразяват емоциите си. Това е един стереотип, основан на реалността. Британците сме по-затворени, сякаш потискаме вътрешния си живот в публичните си комуникации. Ние не сме толкова добри в самооценката. Не сме толкова отворени и открити, не се докосваме много по време на разговори. Има много примери. Ако прекарваш много време в Америка става по-лесно да изиграеш американски образ. Попиваш звуците и енергиите, всичко. Но акцентите са страшно трудни. Когато се подготвям за роля с американски акцент говоря така през целия ден. Постоянно съм с акцента и извън снимачната площадка. Само по този начин мога да се справя – Какво беше детството ви? \n– Много интересно, богато, но и трудно. Като малка заеквах наистина сериозно. Беше ми голям проблем. Децата ми се подиграваха, чувствах се изолирана. Но в крайна сметка се преборих със заекването. Изисква се воля и подкрепа от близките. Има експерти, които те водят по пътя на оправянето. Човек, който заеква няма от какво да се срамува. Всеки може да се справи. Уверено казвам, че 100% има светлина в тунела за всеки човек, който има проблеми със заекването. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tЕмили Блънт: Киното не може без мръсни шеги\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b4%d0%b2%d0%b5-%d0%b1%d1%8a%d0%bb%d0%b3%d0%b0%d1%80%d0%ba%d0%b8-%d0%b2-%d0%bc%d0%b8%d0%bb%d0%b0%d0%bd%d0%be-%d0%b7%d0%b0%d1%80%d0%b0/", "text": "Две български гражданки са арестувани в Милано заради обир на кипърска студентка, пишат италианските издания „Кориере дела сера“ и „Джорно“. Двете жени са на възраст 38 и 43 г. Те са предизвикали подозрение у патрулиращи полицаи, които ги проследили до магазин за обувки на централна улица в града. Двете жени влезли там и едната взела обувки, преструвайки се, че иска да ги пробва. Тя седнала до 22-годишна студентка, която също пробвала обувки и била оставила чантата си без наблюдение. Тогава обирджийката за секунди отворила ципа на чантата и взела портмонето в нея. После двете жени напуснали магазина набързо, но веднага били заловени от наблюдаващите ги полицаи, които върнали откраднатата сума на 22-годишното момиче. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tАрестуваха две българки в Милано заради обир на студентка\t\t\t"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d1%82%d1%80%d0%b8%d0%bc%d0%b0-%d1%81%d1%82%d0%be%d0%bb%d0%b8%d1%87%d0%b0%d0%bd%d0%b8-%d0%b2-%d0%bc%d0%be%d0%bc%d0%b5%d0%bd%d1%82-%d0%bd%d0%b0-%d0%bf%d1%80/", "text": "След разследване и предприета в петък специализирана полицейска операция, в момент на предлагане на дрога на територията на хипермаркет в столицата , са задържани трима столичани – двама 35-годишни и един – на 33 години Действията са осъществени от служители на сектор „Наркотици“ в ГДНП и колегите им от Пето РУ към СДВР, под наблюдението на прокуратурата, съобщиха от МВР. Тримата задържани били засечени в два автомобила и при вида на полицаите направили неуспешен опит да избягат. При последвалите процесуално – следствени действия в една от колите е открит кашон с 6 плика с тревиста маса, готови за продан – по предварителни данни веществото е нова дизайнерска дрога, наречена Пика, която е изключително агресивна и опасна. След претърсване в домовете на задържаните криминалистите намерили везна, вакуум машинка, бяло прахообразно вещество, реагиращо на кокаин и разпределено в различни разфасовки.  И тримата са с криминалистически регистрации за взломни кражби и наркотици, като един от двамата 35-годишни е обявен за издирване с влязла в сила присъда. Според събраните до момента данни те са се занимавали с производство и разпространение на наркотици. По случая е образувано досъдебно производство, а материалите са докладвани на прокуратурата. С прокурорско разпореждане на двама от задържаните мярката за задържане е удължена до  72 часа, а издирваният е предаден на Главна дирекция „Изтърпяване на наказанията“. Работата по документирането на престъпната им дейност продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tСпипаха трима столичани в момент на предлагане на дрога\t\t\t"}
{"url": "https://trud.bg/%d0%bf%d1%80%d0%be%d1%80%d0%be%d0%ba-%d0%b9%d0%be%d0%bb%d0%be/", "text": "Ние сме богоизбраният народ, създали сме 22 империи и 55 държави, включително в Мексико и Япония Пророк е най-високото звание за тружениците в пространствата на духа. Дори геният бледнее пред него. Малцина са избраните, които виждат незримото. Пазят човечеството от злото и сочат пътя на праведните. У нас такъв феномен е Йоло Денев. Той иде на този свят под знака на Дракона. Денят е понеделник, 1 януари 1940 г. Часът е 1 след полунощ. В англоезичната версия на Йоловия сайт пише: “Това определя неговата съдба – на основоположник, на водач, на борец. В астрологията 1 е числото на лидерството. Януари е началото на годината, полунощ – преходът между нощ и ден, между старо и ново, между старата и новата година…” Чудото се случва във врачанското село Тлачене, обитавано от дедите ни 8000 години преди новата ера. И още едно знамение… Младенецът е кръстен Йоло, което на първобългарски означава Път, Факел, Светлина, Светкавица! Йоло Денев завършва Агроикономическия факултет на Селскостопанския институт. Работи като агроном, икономист, проектант, строител. Денем блъска за насъщния, нощем се труди за бъднините на отечеството като неделима част от целокупното човечество. В полулегални условия издава стихосбирката “Паралели на тревогата” и списание “Камбана”. Готви се за оня ден, когато ще блесне светкавицата на неговата мисия. Десети ноември 1989 г. свари дисидентите по бели гащи. Само Йоло беше изряден. Той се маскира като Тодор Живков, за да заклейми ретроградното и да приветства зората на свободата. После отприщи таланта си в порой от гражданска лирика, с която поведе масите: Аз идвам в труден час като Спасител, \nпрезрял престъпни сделки с враг червен. \nНе мога да забравя хиляди убити, \nизмамени, ограбени и гладни като мен. Само Йоло – без Денев – така се подписва поетът. Това го приобщава към онази плеяда от майстори на словото, които народът има за най-близки и които нарича само с първото име. Паисий, Алеко, Димчо илюстрират явлението. Не е нужно да кажеш Алеко Константинов, за да посочиш за кого става дума. Излишно е и обяснителното Йоло Денев. Само Йоло стига! Инфарктната поезия на Йоло промени политическата физиономия на страната и отвори дверите на голямата политика пред автора. На 1 юли 1990 г. той основа Българската демократическа партия. Централният съвет го избра за председател, за негов заместник издигна съпругата му Радка. Партийната централа и днес се намира в столичния квартал “Дружба”. Със своята формация Йоло участва в парламентарни, президентски и кметски избори. “Мога да оправя България за два дни!”, уверява той. Подмяна на вота и лични ежби му пречат обаче да вземе властта. Първият удар срещу него е по време на кампанията през 1991-1992 г. По донос на съпартийци Йоло е обвинен в злоупотреба с 300 000 лева. Парите са изтеглени като предизборен заем и са присвоени, твърди прокуратурата. Истината е, че са вложени в народополезна дейност, с тях Йоло е финансирал книгите си. През ноември 1992 г. тикат Йоло в Централния затвор. Следващия месец го местят на Четвърти километър – за освидетелстване. Не е луд, заключават психиатрите. Белите престилки само са потресени от невероятното му творческо усърдие. “Даваха ми листчета и химикалка, пишех по 30-40 стихотворения на ден”, спомня си пациентът. Съдебният фарс се точи цяло десетилетие. Най-сетне през 2002 г. Йоло Денев получава една година условно. От юридическата сага печели не Темида, а световната литературата. Защото окованият поет съумява да комплектова седем книги. “Стихосбирките, написани в затвора, бяха изисквани от Лондонската кралска библиотека и аз изпратих по 5 екземпляра от тях в Лондон”, свидетелства мъченикът на прехода. Изстрадани заглавия като “Вик зад решетките” и “Писма от психиатрията” влизат в златния фонд, за да се наредят до “Записки от мъртвия дом” на Достоевски. И най-същественото! В тъмницата, в безкрайните часове на усамотение, Йоло изгражда философско-езотерична система, която впечатлява със силата на внушенията. Йоловата космогония има пирамидална структура и е нагодена за масово потребление. На върха е Тангра. Той е изначалието, бог на всички богове, сътворител и разрушител. Под Тангра е словото българско, което е първоезик на всички човеци, лексикален фундамент на земните говори. Следва българското племе. Ние сме богоизбраният народ, създали сме 22 империи и 55 държави, включително в Мексико и Япония. Наша кръв тече в жилите на Моисей, Христос, Буда, Заратустра и прочие месианци. Български дюлгери са вдигнали пирамидите, Вавилонската кула, Китайската стена и всички по-значими градежи на планетата. В основата на философското построение е Йоло – посредник между Тангра и простосмъртните. Йоловото учение е изложено в “Кратка библия на българите”. Тя се появи през 1996 г. под №17 в поредицата “Забранени книги”. Сакралното четиво веднага беше разграбено и пророкът подготви разширен вариант. “Библия на българите и човечеството” излезе от печат през 2000 г. на прага на новото хилядолетие. На предната корица е посочено: “Написа ЙОЛО от рода ДУЛО”. На задната: “Пророк ЙОЛО ДЕНЕВ – обединител-спасител, пратеник на Бог Тангра”. “От 1000 екземпляра ми останаха 30-40 бройки. Идват хората и от провинцията и я купуват”, отбелязва успеха авторът. За разлика от обикновените читатели обаче, силните на деня скандално нехаеха. Георги Първанов например демонстрира безкнижие и отказа настолното четиво. “Мога да напиша цяла книга с имената на депутати, министри, посланици, писатели, които не пожелаха да отделят и един лев за Библията, а се водят патриоти”, възмущава се Йоло. “А тази книга е такъв уникат, че България ще ми издигне паметник”, пророкува небесно осененият. Само президентът Петър Стоянов изми срама от челото на властимащите. Горещ почитател на Йоло Денев, той се срещна с него, стисна десницата му и получи автограф. Историческа снимка е документирала събитието, а екземплярът се съхранява в библиотеката на Президентството. Както всеки сакрален текст, тази книга не може да бъде преразказана. Може да бъде само цитирана без неточности дори в пунктуацията. Ето един фрагмент, който обяснява защо Бавария е най-успешната провинция в Германия: “След разгрома на държавата Болхара от индийския цар Ашока българо-арийци се преселват в Кавказ (Армения). Впоследствие тръгват на Запад през Източна, Средна и Западна Европа. Част от народите се води от княз Бавар, който завладява района и създава държава Бавария. Говорят български. Негов потомък е княз Болгер, преселник от Кавказка България. Тези две династии управляват Бавария, която е основно българо-арийско ядро в днешната германска държава. Много думи в Германия са баварски, а те от своя страна родствени с езиците в памирско-кавказките райони.” Сега Йоло Денев е на върха на космическата слава. В краткия отдих между домашната и общочовешка деятелност работи по въпроса и за своя паметник. Монументът ще бъде вдигнат в “Дружба”, на хълма до езерото. “Ще ми го изгради Петър Димитров, един от най-добрите наши скулптори”, обещава пророкът и вдига три пръста към небето. Това е знакът на Тангра. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tПророк Йоло\t\t\t"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d0%b7%d0%b0%d0%bf%d0%b0%d0%bb%d0%b8-%d0%bf%d1%80%d0%b8-%d0%b7%d0%b0%d0%b4%d0%b2%d0%b8%d0%b6%d0%b2%d0%b0%d0%bd%d0%b5/", "text": "Автомобил с газова уредба лумна в пламъци в мига, в който собственикък му се опитал да го приведе в движение.  Инцидентът станал към 15:55 часа в събота в лек автомобил Фиат „Брава“ в централния квартал „Херсон“. Към адреса бил насочен екип от огнеборци, който погасил пламъците с вода и пяна. Изяснено е, че огънят е в двигателния отсек. Унищожен е двигателят и една автомобилна гума. По данни съседи, първо се чул гръм, а при лумване на огъня шофьорът получил изгаряния по ръката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tКола се запали при задвижване\t\t\t"}
{"url": "https://trud.bg/%d0%b5%d0%b4%d0%b8%d0%bd-%d1%87%d0%be%d0%b2%d0%b5%d0%ba-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d0%bf%d1%80%d0%b8-%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80-2/", "text": "Тежка катастрофа между лек автомобил и тир е станала в района на Елхово. При инцидента има загинал човек, съобщи БГНЕС. Инцидентът е станал около 11:30 ч. днес. Челно са се ударили камион с румънска регистрация и лек автомобил, уточниха от областната дирекция на полицията. Починал е шофьорът на леката кола. Заради инцидента временно е ограничено движението на пътя Елхово – Лесово. Обходният маршрут е през Тополовград – Свиленград – ГКПП „Капитан Андреево“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tЕдин човек е загинал при тежка катастрофа край Елхово\t\t\t"}
{"url": "https://trud.bg/%d0%b4%d0%be%d0%b6%d0%b8%d0%b2%d0%be%d1%82%d0%b5%d0%bd-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b3%d1%80%d1%8a%d0%ba-%d1%83%d0%b1%d0%b8%d0%bb-%d0%b1%d1%8a%d0%bb%d0%b3%d0%b0%d1%80%d0%ba/", "text": "Гръцки магисграти дадоха доживотен затвор на 60-годишен грък, който според доказателствата в съда, е убил на остров Крит 38-годишната Антонина Зоева, родена в град Сливен. Тялото ѝ не бе намерено и въпреки това съдът даде максимална присъда за умишлено убийство. По време на процеса подсъдимият не направи самопризнания, като отказа да посочи къде е погребал тялото на жертвата, съобщава БНР. Защитата направи неуспешен опит да прехвърли вината за изчезването на българката на друго лице. В колата и дома на осъдения разследващите намериха кръв от жертвата, което доказва извършеното умишлено убийство. Представени бяха и записи от охранителни камери, които са фиксирали, че убиецът е пренесъл трупа на жертвата извън населеното място. Полицията смята за малко вероятно да се открие точното къде е погребана Зоева, защото теренът е планински. Според свидетелските показания Антонина Зоева е живяла няколко месеца в дома на убиеца след което изчезва. Жестокото престъпление фокусира вниманието не само на властите, но и на гръцките медии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tДоживотен затвор за грък, убил българка на остров Крит\t\t\t"}
{"url": "https://trud.bg/%d0%bd%d1%84%d1%81%d0%b1-%d1%81-%d0%bd%d0%be%d0%b2-%d0%be%d0%b1%d0%bb%d0%b0%d1%81%d1%82%d0%b5%d0%bd-%d0%ba%d0%be%d0%be%d1%80%d0%b4%d0%b8%d0%bd%d0%b0%d1%82%d0%be%d1%80-%d0%b2-%d0%b1%d1%83%d1%80%d0%b3/", "text": "НФСБ има нов областен координатор. Това е Антон Стоянов /49г/, адвокат, специалист по гражданско и търговско право, член на Бургаската адвокатска колегия. Досегашният – Иван Кузманов е подал оставка от поста, поради напредналата си възраст, но остава начело на партията в Камено, където живее.  Промените стават ясни след събрание на партията. Има и още две:  общинският съветник Милен Ненчев е с разширени правомощия и вече е регионален координатор за Бургас, Сливен и Ямбол, а Ивайло Вагенщайн е утвърден за председател на структурата в Бургас. До сега той бе само лидер на НФСБ-Център. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tНФСБ с нов областен координатор в Бургас\t\t\t"}
{"url": "https://trud.bg/%d0%bf%d0%b5%d1%82%d1%8f-%d0%b0%d0%b2%d1%80%d0%b0%d0%bc%d0%be%d0%b2%d0%b0-16-%d0%bc%d0%bb%d1%80%d0%b4-%d0%bb%d0%b5%d0%b2%d0%b0-%d1%81%d0%b0-%d0%be%d1%81%d0%b8%d0%b3%d1%83%d1%80%d0%b5%d0%bd%d0%b8/", "text": "„С промени в законодателството, реализирането на инфраструктурни проекти и ефективно управление на европейските програми, се стремим да осигурим на хората навсякъде добро качество на живот.“ С тези думи министърът на регионалното развитие и благоустройството Петя Аврамова откри втория курс на Националната програма „Управленски умения“,на Българското училище за политика „Димитър Паница“, съобщиха от МРРБ. За постигането на тази цел по Оперативна програма „Региони в растеж“ 2014 – 2020 към края на ноември тази година по проекти са разплатени 1,5 млрд. лева. За обновяването на 39 големи и средни български града, за целия период на програмата, са осигурени 1,6 млрд. лева, съобщи министърът. „Това означават обновени градове,  улици, паркове и площади, културни и исторически паметници; подобрена социална и образователна инфраструктура, градски транспорт, стотици обществени и частни сгради вече са енергийно ефективни“, обясни Аврамова. Тя подчерта, че по линия на европейската солидарност до момента са рехабилитирани 21 пътни участъка с дължина над 343 км на стойност над 295 милиона лева, като всеки един от тези проекти е важен за живота на хората в съответния регион.  Друго средство за преодоляване на дисбаланса между регионите е подобряването на пътищата, защото те са предпоставка за привличане на инвестиции и развитие на бизнес, така че хората да имат поминък и да не напускат родния си край, стана ясно от думите на регионалния министър. Като пример тя даде изграждането на магистрала „Хемус“, която ще спомогне за изравняване условията на живот между Северна и Южна България. Общият брой на населението, за което ще има полза от тази магистрала е около 2,9 млн. души върху площ от почти 44% от територията на страната. „Надеждите на Северозапада са свързани и със скоростния път Видин–Ботевград, а на Югозападна България – с доизграждането на „Струма“, отбеляза още министърът и подчерта, че и по двата проекта се работи усилено. Аврамова съобщи още, че е на финалната права и друг мащабен строеж – обходът на Габрово. „Инструмент за преодоляване на регионалните различия са и нормативните документи и по-конкретно промените в Закона за регионалното развитие и Закона за управление на средствата от европейските структурни и европейски фондове“, съобщи регионалният министър и допълни, че тези документи са важни, защото ще дадат финансовата опора, рамката и в същото време свободата за провеждане на регионална политика, съобразена с нуждите на всяко населено място.  Това е и новата концепция, залегнала в разпределянето на средствата от следващия програмен период 2021-2027, стана ясно още от думите на министъра, когато разполагаемият ресурс по новата програма ще бъде близо 3 млрд. лева. С тези пари ще бъдат финансирани проекти от всяко населено място, всички ще имат равен достъп до ресурси. Ще се даде възможност няколко общини да работят заедно в един проект, обхващайки по-голяма територия на влияние и обединявайки няколко европейски програми за финансиране. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tПетя Аврамова: 1,6 млрд. лева са осигурени за обновяването на 39 български града\t\t\t"}
{"url": "https://trud.bg/%d0%b2%d0%be%d0%b4%d0%b5%d1%89-%d0%bf%d1%80%d0%b8%d0%be%d1%80%d0%b8%d1%82%d0%b5%d1%82-%d0%bd%d0%b0-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0/", "text": "Водещ приоритет на правителството на британския премиер Борис Джонсън е напускане на ЕС на 31 януари догодина и постигане на ново търговско споразумение с ЕС до края на следващата година. Това заяви представителят на британското правителство Майкъл Гоув, който е канцлер на херцогство Ланкастър, съобщи БТА. Гоув увери, че сега след като извоюва мнозинство от 80 депутати в парламента, Борис Джонсън ще работи по двоен приоритет – изпълнение на обещанието за осъществяване на Брекзит и наливане на пари в британската здравна система. „Мога да ви уверя, че ние ще имаме възможност да гласуваме законопроекта за излизане на Обединеното кралство от ЕС съвсем скоро“, допълни Гоув пред телевизия Скай Нюз и каза, че Лондон е приключил разговорите си с ЕС относно нова рамка на търговска сделка и приятелско сътрудничество до края на следващата година. Същевременно заместник-министърът на финансите Риши Сунак каза пред телевизия Би Би Си, че законодателството за Брекзит ще бъде внесено отново за обсъждане в парламента преди Коледа. Запитан дали правителството ще спази обещанието си и ще изготви проектозакон за увеличаване на финансирането за националната здравна система, заместник-министърът каза: „Мисля, че всеки би се съгласил, че националната здравна система е приоритет номер едно на британския народ. Това е нашият вътрешнополитически приоритет номер едно и мисля, че този нормативен акт ще подчертае този ангажимент“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tВодещ приоритет на правителството на Борис Джонсън е напускането на ЕС на 31 януари\t\t\t"}
{"url": "https://trud.bg/%d0%bc%d0%b0%d1%81%d0%be%d0%b2-%d0%b3%d1%80%d0%be%d0%b1-%d1%81-50-%d1%82%d0%b5%d0%bb%d0%b0-%d0%be%d1%82%d0%ba%d1%80%d0%b8%d1%85%d0%b0-%d0%b2-%d0%bc%d0%b5%d0%ba%d1%81%d0%b8%d0%ba%d0%be/", "text": "Телата на най-малко 50 души бяха намерени в масов гроб във ферма извън западния град на Мексико Гуадалахара, съобщиха местните власти, пише  . Местната прокуратура съобщи, че са идентифицирани 13 от загиналите – 12 мъже и жена, като останките на жертвите са дадени на техните семейства. Процесът на идентифициране на повече от жертвите и как те са починали ще продължи, съобщават още от прокуратурата. Това е поредното зловещо откритие на местните власти, които в началото на септември откриха друг масов гроб с 34 тела, отново в предградие на Гуадалахара, а преди това – през месец май, бяха открити телата на други 30 жертви в масов гроб. Властите съобщават, че между януари и ноември са открити телата на над 2500 жертви в град Джалиско, в който е базиран мощният картел Jalisco Nueva Generacion. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tМасов гроб с 50 тела откриха в Мексико\t\t\t"}
{"url": "https://trud.bg/%d1%81%d1%8a%d1%81-%d1%81%d0%b5%d0%bd%d0%b7%d0%be%d1%80%d0%bd%d0%b0-%d1%81%d0%b8%d1%81%d1%82%d0%b5%d0%bc%d0%b0-%d1%89%d0%b5-%d0%bb%d0%be%d0%b2%d1%8f%d1%82-%d0%b8%d0%b7%d1%81%d1%82%d1%80%d0%b5%d0%bb/", "text": "Ръководството на Национален парк „Пирин” внедрява система срещу нерегламентирана стрелба в част от защитената територия. Тя се състои от сензори за разпознаване и регистриране на изстрели, които автоматично подават информацията до оператор в офиса на парка и до конкретен служител в „Паркова охрана”. Целта е да се подобри природозащитното състояние на дивата коза и кафявата мечка.   До момента са монтирани 4 сензора на контролни точки в Парков участък „Вихрен”, който е най-урбанизираната и най-достъпната част на планината за потенциални бракониери. Във Вихренския дял се намира и най-добрата популация на дива коза (Rupicapra rupicapra) на целия Балкански полуостров. В дирекцията операторите имат достъп до информацията в реално време, като при необходимост могат да преслушат запис от настъпило събитие. Към системата работи и WEB приложение, чрез което всички параметри от системата стават достъпни за служителите на парка чрез интернет. То дава възможност за анализ на информацията от регистрираните събития, както и определяне на местата им според различни критерии. Приложението предоставя наличната информация както в цифров, така и в графичен вид, за да бъде максимално полезно и лесно за работа. Предстои монтираните сензори да бъдат адаптирани за работа в реални условия. Те ще различават с какво огнестрелно оръжие е произведен изстрелът или вида на пиротехниката, която е използвана. През следващата година данните от системата ще бъдат обобщени и анализирани за изготвяне на прогноза в помощ на борбата с бракониерството на територията на парка и възможности за противодействие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tСъс сензорна система ще ловят изстрели на бракониери в НП “Пирин“\t\t\t"}
{"url": "https://trud.bg/60-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d1%81%d0%b5-%d1%85%d0%b2%d1%8a%d1%80%d0%bb%d0%b8-%d0%be%d1%82-%d1%81%d0%ba%d0%b0%d0%bb%d0%b0/", "text": "60-годишна жена е била открита мъртва край скали в района на Симитли.  Криминалистите започнаха разследване и работят по основна версия самоубийство или падане по невнимание от скала. Жената е получила е множество наранявания и е издъхнала на място. По случая се уведомена прокуратурата в Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\t60-годишна жена се хвърли от скала\t\t\t"}
{"url": "https://trud.bg/%d1%80%d0%b0%d0%b4%d0%be%d1%81%d0%bb%d0%b0%d0%b2-%d1%8f%d0%bd%d0%ba%d0%be%d0%b2-%d0%b5-%d0%bf%d0%b5%d1%82%d0%b8-%d0%b2-%d0%ba%d0%be%d1%80%d1%82%d0%b8%d0%bd%d0%b0/", "text": "Радослав Янков затвърди доброто начало на сезона в Световната купа по сноуборд алпийски дисциплини и зае 5-о място в нощния паралелен гигантски слалом в Кортина д’Ампецо (Италия). С 4-о време в квалификацията българинът си спечели правото да избира трасе, което му помогна в осминафиналния дуел с местния любимец Едвин Корати. Чепеларецът остави съперника на 30 стотни и се класира за четвъртфинала, но там допусна грешка и отстъпи на корееца Сангхо Лий. Това му отреди петата позиция заради по-доброто време от пресявките в сравнение с останалите четвъртфиналисти. Лий пък стигна до финала, но загуби с близо секунда от друг местен фаворит – Роланд Фишналер. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tРадослав Янков е пети в Кортина\t\t\t"}
{"url": "https://trud.bg/%d0%bf%d0%be%d0%b4%d0%be%d0%b1%d1%80%d1%8f%d0%b2%d0%b0-%d1%81%d0%b5-%d1%81%d1%8a%d1%81%d1%82%d0%be%d1%8f%d0%bd%d0%b8%d0%b5%d1%82%d0%be-%d0%bd%d0%b0-%d0%bc%d0%be%d0%bc%d0%b8%d1%87%d0%b5%d1%82%d0%be/", "text": "Подобрява се състоянието на 14 г. момиче, което пострада при ПТП на бул. „Вапцаров“ в петък вечер, съобщиха от пресцентъра на УМБАЛСМ „Н. И. Пирогов“. Дежурните лекари съобщават, че то е в стабилно състояние и нормален пост-оперативен период.  С него работи рехабилитатор. Неговото лечение продължава в Детската травматология на  „Пирогов“.  Припомням, че през нощта срещу събота то беше оперирано от детския ортопед-травматолог д-р Явор Пукалски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tПодобрява се състоянието на момичето, блъснато от джип на столичен булевард\t\t\t"}
{"url": "https://trud.bg/%d0%b1%d1%80%d0%b0%d0%b7%d0%b8%d0%bb%d0%b5%d1%86%d1%8a%d1%82-%d0%bc%d0%b0%d1%80%d0%ba%d0%b8%d0%bd%d1%8c%d0%be%d1%81-%d0%b1%d0%b8%d0%b2%d1%88-%d0%bd%d0%b0%d1%86%d0%b8%d0%be%d0%bd%d0%b0%d0%bb-%d0%bd/", "text": "Бразилците винаги са били на почит в ЦСКА. А двама от тях стигнаха и до националния отбор на България. Най-дълго на стадион „Българска армия“ се завържа Маркиньос. С „червения“ тим халфът спечели последната титла за ЦСКА през 2008 година. Още два пъти триумфира в мачове за суперкупата на България. \nМаркиньос се завърна в България за старт на мениджърска агенция и даде ексклузивно интервю за „Труд“. \n– Дойдох за моята работа и проект, а и все пак да се видя с приятелите ми. Започвам да се занимавам с футболна мениджърска агенция. Първо ще докарам футболисти от Бразилия в България, но и в Европа като цяло. \n \n– Интересни мачове. Видях промените на стадионите. Най-важното е, че терените са много по-добри от тези, които бяха по времето на моя престой. \n \n– Да, има много повече чужденци в сравнение в моя период. Качеството малко се е вдигнало и се надявам да продължи да се качва нагоре. \n \n– В момента нямам, но никога не казвай никога. \n \n– Освен с моите партньори, с които работим заедно, с Тодор Янчев. Винаги съм казвал, че той беше един от най-добрите ми приятели в България. \n \n– Нямам обяснение. Но освен че бяхме добър отбор, имахме много хубав колектив. Всеки си говореше с всеки, шегувахме се, а това е добре за един тим. Поне такива са моите виждания. Това бе основното. Имаше доста добри футболисти, а и треньорът Стойчо Младенов също беше на ниво. \n \n– Много тежко. Като гости направихме 0:0 и знаехме, че имаме сили да отстраним „Тулуза“. Вкарахме гол и към края вече мислехме, че сме в групите, но за съжаление получихме попадение. Беше много тежко. \n \n– Ние, играчите, не знаехме. Може би вие, журналистите знаете по-добре от нас. Бях на морето и си почивах и изведнъж гледам по телевизията, че има някакви проблеми с Александър Томов. Тогава разбрах, че няма да участваме. Не можехме да повярваме. Звъннах на Тошко Янчев и той потвърди, че няма да играем. Бях в шок, не знаех какво става. \n \n– Говорил съм по въпроса с мои приятели и мисля, че можехме. Отстранихме големи отбори, а и срещу „Тулуза“ играхме много добре, но не успяхме. Ако бяхме влезли с групите, щяхме да направим нещо хубаво. \n \n– С всички. Но в живота или на работното място винаги има някой, който повече ти импонира, излизаш с него, говорите си повече. За мен това бяха Тошко Янчев и Ней. \n \n– Трудно е извън терена. Тогава започваш да мислиш за тези неща. А когато си на игрището, забравяш всичко, дори проблеми със семейството или с пари. На терена влизам да играя футбол и забравям всичко. Но е трудно, защото всички имаме сметки и трябва да се плащат. Не можеш да отидеш някъде и да кажеш, че утре ще платиш. \n \n– Преживявал съм, но не чак толкова много като в ЦСКА. В един период и ние не знаехме точно какво става. Влиза един, втори, трети и ни казва разни неща, не знаехме какво се случва. \n \n– Най-хубаво беше, когато взехме титлата. А най-лошият бе срещу „Тулуза“. \n \n– Стараеш се, даваш всичко от себе си, а и играхме добре. Когато даваш 100%, независимо дали в ЦСКА или на друго място, хората ще те обичат. \n \n– Бях в шок. С „Пирин“ имахме мач в Пловдив срещу „Ботев“ и тогава от медиите разбрах какво се е случило. От сърце се надявах да не е станало нещо с него, както и с другите, разбира се. Веднага звъннах на жена му, плачеше много. Още ми е много тежко, защото съм живял с него, по лагери бяхме в една стая. Много е тъжно. \n \n– Като цяло сега ЦСКА върви нагоре. Виждам някои неща, които липсват в играта, но това е работа на треньора. Дано нещата се оправят и ЦСКА да играе голям футбол, каквото е желанието на всички фенове. \n \n– Да, може да се каже. Но треньорът трябва да реши този проблем. Наистина има малък проблем в тази зона и се надявам да го решат. \n \n– Да. И ние през сезон 2007/08 бяхме горе-долу така. Който и да влезеше, не се отразяваше зле на състава. Стилът бе един и същ и това е голям плюс. Така, когато един футболист се измори, има кой да го смени, а отборът продължава да играе по същия начин. А когато другите тимове го направят, не се получава. \n \n– От мача, който гледах, ми хареса централният нападател Соу. Също и Евандро, както и Антов, макар че някой ми каза, че това не му е позицията. Занев също, познавам го отдавна и няма нужда да го коментирам. \n \n– Млади, но класата зависи от това, с което разполагат клубовете. Реално не можеш да искаш Неймар, а да не даваш нищо. Виждате, че първенството на Китай гони по-високо ниво, защото там има много пари. \n \n– Чудесно. Беше ми мечта да стигна до националния отбор. Когато бях там, даже не можех да повярвам. \n \n– В началото ме привлече Лотар Матеус. Каза ми, че е наблюдавал няколко мача и ме попита дали имам желание да играя за националния отбор. Пошегувах се и отговорих, че имам повече от желание и много искам да играя. Каза ми да бъда спокоен, защото ще бъда в тима. \n \n– Не знам. От това, което аз съм видял, мисля, че му беше много трудно с езика. На тренировки трябваше да ни спира много пъти, за да ни каже нещо, но отиваше към помощника Илия Груев, за да ни превежда. Така се губи много време. Ако е студено, ще замръзнеш от тези спирания. А ако е топло, ще ти бъде много жега. Губи се ритъм, концентрация, всичко. \n \n– Следя, когато мога, защото в Бразилия не се дават много мачове от Европа. Когато имам време, гледам по Интернет. Ако се класира, ще съм много щастлив! \n \n– Мнението ми е, че са добри играчи. А дали заслужават или не, треньорът трябва да каже. Но след като са повикани… На Паулиньо съм гледал само един мач с „Черно море“. Донякъде игра добре, но от един двубой не може да се каже дали е много добър или не. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tБразилецът Маркиньос, бивш национал на България, ексклузивно пред „Труд“: ЦСКА върви нагоре\t\t\t"}
{"url": "https://trud.bg/%d1%81%d1%82%d1%83%d0%b4%d0%b5%d0%bd%d1%82%d0%b8%d1%82%d0%b5-%d0%bf%d0%be-%d0%bc%d0%b5%d0%b4%d0%b8%d1%86%d0%b8%d0%bd%d0%b0-%d1%89%d0%b5-%d0%b8%d0%b7%d1%83%d1%87%d0%b0%d1%82-%d0%b8%d0%b7%d1%80%d0%b0/", "text": "Студентите от новия Факултет по хуманитарна медицина в Бургас ще изучат израелското ноу хау в областта на хемодиализата. Това заяви в морския град световноизвестният нефролог проф. д-р Талия Вайнщайн, по време на среща с кмета Димитър Николов. Кметът Николов запозна проф. Вайнщайн с болничните заведения в града и новия Медицински факултет към Университет „Проф. д-р Асен Златаров“, който прие първите си студенти по медицина тази есен. Той обсъди с проф. д-р Талия Вайнщайн възможностите за сътрудничество в сферата на нефрологията и обмяна на добри практики чрез изпращане на бургаски медици в Израел. Световноизвестният специалист сподели, че ще съдейства в Бургас да се приложи израелското ноу-хау в областта на хемодиализата чрез обучение на студенти в медицинския факултет на Университет „Проф. д-р Асен Златаров“, тъй като освен това проф. Вайнщайн  има богат опит в обучението на студентите по медицина в Европа. В момента е преподавател в университета в Тел Авив и асоцииран клиничен професор в катедрата по нефрология на Медицинския факултет на Технионския университет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tСтудентите по медицина ще изучат израелско ноу хау за хемодиализата\t\t\t"}
{"url": "https://trud.bg/%d0%ba%d1%80%d1%83%d0%bc-%d0%ba%d1%80%d0%b0%d0%b4%d0%b5%d1%86%d1%8a%d1%82-%d1%83%d0%bb%d0%b8%d1%87%d0%b5%d0%bd-%d0%b2-%d0%bd%d0%be%d0%b2%d0%b8-4-%d0%be%d0%b1%d0%b8%d1%80%d0%b0-%d0%bd%d0%b0-%d0%b6/", "text": "Криминалисти от Шумен установиха и задържаха 36-годишен извършител на 4 кражби от незаключени домове. Посегателствата, извършени предимно през тъмната част на денонощието, станали за десетина дни от 23 ноември до 2 декември, съобщиха от полицията. „Труд“ научи, че извършителят е Крум Крумов, повече известен като крадец – карък, защото винаги го хващат. Сред „ударите“ му, които датират от 1999 г. до момента, са всевъзможни вещи, а най-екзотично е отмъкването на полицейска униформа. Работата по разплитане на последните случаи в Шумен започнала след извършена кражба на два велосипеда, моторна коса „Щил“, дрелка „Бош“, перфоратор и 6 рибарски въдици от мазе на 27 ноември. Оперативните действия дали резултат и като заподозрян бил задържан Крум. При претърсване полицаи бързо открили уличаващите го крадени предмети – три лаптопа, мобилен телефон, велосипед, игрална конзола „PS 4”, фотоапарат, перфоратор, рибарски принадлежности. Старият познайник на полицията направил самопризнания за извършените кражби. Задържан е за 24 часа, а след това му е наложено 72-часово задържане с прокурорско постановление. Крум Крумов стана популярен в Шумен след серия кражби от здравни заведения и лекарски кабинети. Поне 5 медицински обира има в биографията му, а през 2017 г. беше осъден на 10 месеца затвор за кражба на лаптоп от Комплексния онкологичен център в Шумен. По-късно през 2018-та е наказан на 16 месеца затвор за кражба на инструменти от къща. За най-нелепата си кражба  – на полицейска униформа, белезници, свирка и 30 лв. през април 2014 г. също е изтърпял 16 месеца затвор. Рецидивистът, който не е от ромски произход, със сигурност скоро няма да излезе на свобода. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tКрум – крадецът уличен в нови 4 обира на жилища\t\t\t"}
{"url": "https://trud.bg/%d0%b4%d0%b5%d0%b2%d0%b5%d1%82-%d1%81%d1%82%d1%80%d0%be%d0%b8%d1%82%d0%b5%d0%bb%d0%b8-%d0%b8-%d0%b8%d0%bd%d0%b6%d0%b5%d0%bd%d0%b5%d1%80%d0%b8-%d1%81%d0%b0-%d0%b0%d1%80%d0%b5%d1%81%d1%82%d1%83%d0%b2/", "text": "Девет души бяха арестувани в Албания по подозрение за причиняване на смърт и злоупотреба с власт след земетресението миналия месец, при което загинаха 51 души. Прокурорите заявиха, че 17 души, включително строители, инженери и административни служители, са заподозрени в нарушаване на строителните разпоредби, което е довело до срутването на сгради по време на труса с магнитуд 6,4 на 26 ноември. Осем от заподозрените все още се издирват от полицията, предаде БГНЕС. Полицейският началник на пристанищния град Дуръс заяви, че предварителните разследвания са установили, че нередностите са били причина за срутването на сгради там, при което са загинали 23 души. Дуръс и Туман, северно от Тирана, бяха силно засегнати от земетресението, което причини наранявания на 900 души и остави 5000 бездомни. Сред арестуваните е бил инженер, който е работил по една сграда в Дуръс, в която са загинали всичките осем членове на едно семейство. Незаконното строителство е често срещано в Албания, където хаотичното му развитие претърпя пик след падането на комунизма през 1990 година. Много сгради нямат подходящи разрешителни и не спазват разпоредбите за безопасност. Земетресението беше най-смъртоносното от няколко десетилетия в Албания, която се намира близо до тектонична разломна линия. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tДевет строители и инженери са арестувани заради земетресението в Албания\t\t\t"}
{"url": "https://trud.bg/%d0%b1%d1%80%d0%be%d1%8f%d1%82-%d0%bd%d0%b0-%d0%bb%d0%b8%d1%87%d0%bd%d0%b8%d1%82%d0%b5-%d0%bb%d0%b5%d0%ba%d0%b0%d1%80%d0%b8-%d0%b5-%d0%bd%d0%b0%d0%bc%d0%b0%d0%bb%d1%8f%d0%bb-%d0%bf%d0%be%d1%87%d1%82/", "text": "С над 40 процента е намалял броят на личните лекари у нас за последните 20 години. По данни на Националното сдружение на общопрактикуващите лекари те са малко над 4000. Проблем с липсата на лекари има в цялата страна, но най-голям е недостигът в Разград, Кърджали, Ловеч, Търговище и София, съобщи  . В пловдивска област общопрактикуващите лекари са 423. Сред тях е д-р Елена Отонова, която има практика в село Тополово. Обслужва още две села – Добралък и Яврово, които са високо в планината. „Оновните трудности са транспортът, пътят особено при зимни условия и времето, което ти отнема пътуването“, разказа д-р Елена Отонова – общопрактикуващ лекар. Пациентите на д-р Отонова са около 1400. Ако реши да прекрати практиката си, тя трябва да уведоми пациентите си и Здравната каса един месец по-рано. „Всеки си решава как да уведоми сам, било то лично като идват на преглед при него, било по телефона“, каза медикът. „За съжаление няма никакъв механизъм, по който пациентите да бъдат информирани и обикновено пациентите разбират за това обстоятелство когато са болни, когато отидат да потърсят общопрактикуващия си лекар и разберат, че всъщност той вече няма практика“, обясни Мария Шаркова – адвокат по медицинско право. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.15", "title": "\n\t\t\tБроят на личните лекари е намалял почти наполовина за 20 години\t\t\t"}
