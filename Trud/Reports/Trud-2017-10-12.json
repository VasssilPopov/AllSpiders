{"url": "https://trud.bg/%d0%ba%d1%80%d0%b8%d0%b7%d0%b0-%d0%b7%d0%b0-%d0%bb%d0%b5%d0%ba%d0%b0%d1%80%d0%b8-%d0%b8-%d1%81%d0%b5%d1%81%d1%82%d1%80%d0%b8-%d1%83-%d0%bd%d0%b0%d1%81-%d0%b8-%d0%b2-%d0%b5%d0%b2%d1%80%d0%be%d0%bf/", "text": "И у нас и в Европа се очертава криза за здравни работници като средната възраст на всички видове специалисти в сектора продължава да се увеличава. Това става ясно от данни, оповестени в четвъртък по време на кръгла маса на тема „Психо-социалните рискове в здравеопазването и взаимодействие с регионални, национални и местни власти в борбата с тях“. В България над 50% от лекарите са на възраст над 55 години, като при общопрактикуващите медици този процент достига 60, заяви зам.-председателят на Българския лекарски съюз д-р Галинка Павлова. По думите й у нас има и 95-годишни лекари, които продължават да практикуват професията си. Тя отбеляза още, че много често български медици се налага да работят на няколко места – често пъти преди или след нощно дежурство: „Когато системата е недофинансирана, хората са принудени да работят дълго“. От Българската асоциация на професионалистите по здравни грижи също представиха данни за средната възраст на кадрите от тази сфера на сектора. Според тях средната възраст на медицинските сестри и акушерките е 53 години, а на фелдшерите 55 години, като също отбелязаха, че много често те се налагат на няколко места. Представители на френските синдикати посочиха, че кадровият проблем в сферата на здравеопазването е валиден и за Франция. Те обясниха, че въпреки че по закон работната седмица там е 35 часа, поради липсата на достатъчно кадри в болниците, се случва лекари и сестри да работят по 12 часа. Колегите им от Германия засегнаха обстойно въпроса със стреса на работното място и като цяло натоварването на кадрите в него. Ето защо според тях е нужно да се помисли за по-гъвкави механизми за трудовата заетост, които да намалят натоварването. Ниското заплащане в здравния сектор у нас е една от основните причини за така нареченото прегаряне на служебното място. Причината е, че масово лекарите и сестрите работят на повече от едно място, за да имат нормални доходи. Липсата на кадри е причина и за извънреден труд и стрес. Според различни проучвания 40% от работещите се оплакват от стрес на работното място, а 60% от обща умора, а това влияе и на медицинските услуги. Едно от решенията е регламент на съотношението лекари-сестри.   Бюджетът на здравната каса няма да стигне и през следващата година дори да се получи исканото увеличение от 400 млн. лв. Това стана ясно на среща между синдикати, представители на здравния сектор и съсловни организации в четвъртък, посветена на психо-социалните проблеми в сферата. Над 3.8 млрд. лв. би достигнал бюджетът на здравната каса, ако финансовото министерство се съгласи с цифрите, които НЗОК и лекарският съюз предлагат като увеличение с цел да се обезпечи нормалното функциониране на системата през 2018 г. Това обясни зам.-председателят на КНСБ д-р Иван Кокалов. Изпълнението на бюджета на касата за тази година ще е над 3.5 млрд. лв. по прогнозни цифри, тоест реалното увеличение няма да е 400, а около 300 млн. лв., допълни той. От финансовото министерство обещават повече средства за заплати за спешна помощ, психиатриите, РЗИ и центровете по хематология. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " Криза за лекари и сестри у нас и в Европа\t\t\t"}
{"url": "https://trud.bg/%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-%d0%bd%d0%b0%d1%80%d0%b8%d1%87%d0%b0%d0%bb%d0%b8-%d0%bf%d0%be%d0%bb%d0%b8%d1%86%d0%b0/", "text": " Телефонни измамници се обръщали с “шефе” към зам.-началника на Трето РПУ в Пловдив Стоян Павлов. Това стана ясно от думите на окръжния прокурор Румен Попов. Полицейският началник бе арестуван, след като на 3 октомври получил 300 лева подкуп. Те му били дадени от аломошеници, които успели да заблудят пловдивчанка и да отмъкнат от него 1300 лева. Акцията по арестуването била проведена от “Вътрешна сигурност” на МВР. По време на разследването срещу Павлов били използвани СРС-та. Извършени са разпити и претърсвания, казаха разследващите. Пловдивската окръжна прокуратура повдигна обвинение на Павлов и той е задържан за 72 часа, каза окръжният прокурор Румен Попов. “Чадърът” над измамници излязъл на бял свят, след като от подслушани телефонни разговори станало ясно, че полицейският началник контактува с апашите. Те му докладвали, че се готвят да направят поредния си удар. По-късно му дали 300 лева. “На този етап има доказателства за взет подкуп само за тази измама и тепърва ще се установява дали полицейският служител е съпричастен и към други измами”, заяви Румен Попов. Името на ченгето се споменавало и в разговори на бандитите с техните босове, които били в Румъния. Връзката между измамниците и Павлов бил негов приятел. След арестите той се е укрил. Шефът на ОДМВР-Пловдив Атанас Илковя заяви, че полицаят не е ръководел телефонните измамници, а само им е осигурявал защита. Ако съдът признае Павлов за виновен го очакват от 3 до 10 години затвор. Арестът му става, след като само от началото на септември в Пловдив и региона бяха регистрирани 21 случая на телефонни измами на възрастни хора, от които са прибрани над 180 000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " Телефонни измамници наричали полицай „шефе“ (обзор)\t\t\t"}
{"url": "https://trud.bg/%d1%85%d0%b0%d0%bc%d0%b0%d1%81-%d0%b8-%d1%84%d0%b0%d1%82%d0%b0%d1%85-%d0%bf%d0%be%d0%b4%d0%bf%d0%b8%d1%81%d0%b0%d1%85%d0%b0-%d1%81%d0%bf%d0%be%d1%80%d0%b0%d0%b7/", "text": "Съперничещите си палестински политически фракции „Хамас“ и „Фатах“ подписаха споразумение за прекратяване на десетилетното разцепление помежду си. Това стана по време на преговори в Кайро, посредник на които е Египет. Подписите си върху сделката положиха заместник-председателят на „Хамас“ Салах ал Арури и ръководителят на делегацията за преговорите от „Фатах“ Азам ал Ахмад. Президентът на Палестинската Автономия и лидер на „Фатах“ Махмуд Аббас определи стъпката като „последно споразумение, което ще сложи край на разделението“. Според споразумението, базираната на Западния Бряг Палестинска Автономия ще поеме контрола върху Ивицата Газа след 1 декември. На 21 ноември ще се проведат нови преговори за формирането на единно правителство, в което ще бъдат поканени различни палестински политически движения. Сделката предвижда на „Фатах“ да бъдат преместени в Газа, а части на граничната полиция на Палестинската Автономия трябва да поемат контрола върху граничния пункт Рафа, между Газа и Египет. В споразумението не е разглеждана съдбата на военното крило на „Хамас“ и то не е участвало в преговорите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " „Хамас“ и „Фатах“ подписаха споразумение за помиряване"}
{"url": "https://trud.bg/%d0%ba%d0%be%d0%b9-%d1%81%d1%8a%d0%b7%d0%b4%d0%b0%d0%b4%d0%b5-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%bd%d0%b8%d0%ba%d0%be%d0%bb%d0%be%d0%b2/", "text": "Дълго време ще държи влага на виртуалния “елит” на нацията оплитането му в схемата на ловкия измамник “Александър Николов” или просто Спас от Кочериново. Самозваните “лидери на мнение”, “професионалните” протестъри, поръчковите журналисти и жълтопаветните сноби в продължение на четири години, ден след ден, са потъвали в мрежата на ловкия измамник, който, заради умението си да надхитри имащите себе си за последна инстанция в държавата персони, бе превърнат в звезда, докато мнозинството от “жертвите” предпочетоха да потънат в анонимност. Но не от срам, а за да не рухне, както се оказа, кухият им виртуален авторитет. Стигна се дотам, че за да минимизират щетите, част от ужилените започнаха да развиват теорията, как зад измамната схема стои цяла организирана престъпна група. А сайтове, които бяха превърнали “Александър Николов” в пенкилер-коментатор, гузно изтриха “анализите” му. Чак психолог бе ангажиран да обяснява как “всеки можел да се подведе” от лъжите на “Александър Николов”. След като технологията и “жертвите” на измамника вече са известни, идва въпросът – кой и как създаде “Александър Николов”? Защо един средностатистически българин от градче с малко над 2000 жители успя да направи за смях тези, които имат претенцията да променят България, но все някой и нещо им пречат. Отговорът – Спас става “Александър Николов” с пръкването на “умните” и “красивите” протестъри през лятото на 2013-та година. Спас таргетира за “приятелство” водещи лица от протестите и присъдружните им журналисти от поръчковитесайтове на подсъдими олигарси и мейнстрийм медиите. Измамникът се ангажира виртуално с всевъзможните “активни мероприятия” на задкулисието, насърчава поръчковата журналистика, като ласкае авторите й, а накрая финишира като активист на провалилото се политическо ГМО “Да, България”. Така се оказва, че самозванецът Спас се оказва възможен благодарение на диктата, който куп зависими журналисти, “грантови” протестъри и ГМО-политици оказват над държавата и обществото по всяка тема, която засяга интересите на олигархичните им кукловоди. “Александър Николов” е създаден от задкулисието, което чрез обсебването на обществения живот и контролирането на водещите медии – Нова, бТВ, БНТ, БНР, Дарик радио и половин дузина сайтове-бухалки, се опитва да налага паралелен дневен ред в държавата. И, ако “Александър Николов” е виртуалният измамник Спас от Кочериново, то той има своите реални прототипи, които като кърлежи източват жизнения ресурс на обществото в последните почти три десетилетия. Измамата “Александър Николов” е всичко: това, което бяха Иван Костов, кръговете “Агнешки главички” и “Капитал” в прозрачната масова приватизация;  това, което е политизираният председател на Върховния касационен съд Лозан Панов и компрометираният Съюз на съдиите в България за независимостта на правосъдната система;  това, което фараонът-беглец Цветан Василев е за стабилността на банковата система;  това, което е Емил Джасим за престижа на българското училище;  това, което са Тома Белев и зелените рекетьори за опазването на околната среда;  това, което са бухалките – “Капитал”, “Дневник”, “Клуб Зет”, “Медиапул” за свободата на медиите;  това, което са подсъдимите олигарси Иво Прокопиев, Огнян Донев, Гриша Ганчев за успеха на българския бизнес;  това, което са партийните ГМО-та “Да, България”, ДСБ, Зелените, ДЕОС в многообразието на политическия живот;  това, което са Даниел Смилов и Евгений Дайнов с точността и обективността на прогнозите и анализите им;  това, което е Агент Сашо или Илиян Василев в енергийната и всякаква друга експертиза;  това, което са Кънчовците и Борянките в честността на социологията;  това, което е Антоанета Цонева в прозрачността на изборите;  това, което е кухият “Антикорупционен фонд” в борбата с корупцията;  това, което са БХК, “Америка за България” и “Отворено общество” в защита на интереса на българския народ;  това, което вече пета година ни се натрапва като “умно” и “красиво” и което самозвано си присвои правото да менторства над цял един народ. В крайна сметка, “моралните терористи” се оказаха жертва на собственото си его, на виртуалната заблуда, с която се опитват да заместят реалността. Ако ценяха произхода и историята, ако понякога уважаваха чуждото мнение и избор, макар да са различни от техните, “приятелите” на “Александър Николов” можеше и да се усъмнят по-рано, че са обект на собствените си заблуди. За целта беше нужно единствено да си припомнят две от “златните ленти” на българското кино: “Авантаж” с Руси Чанев и “Опасен чар” с Тодор Колев. Така щяха да научат и откровенията на рецидивиста Лазар в “Авантаж”, според когото “джебчийството е проклятие и който веднъж го е почнал, трудно може да се отърве от него”. Същото е и с фалша в политиката, правосъдието, икономиката, медиите и обществените отношения. Иначе, в аферата има и нещо положително. Докато на “опасния чар” на “Александър-Спас” са се връзвали основно “фалшивите герои” на нашия живот, то все по-малко са обикновените българи, които дават нещо на “аванта”, особено на “умни” и “красиви” ментори на морала, които май излязоха и не чак толкова “умни”.", "date": "2017.10.12", "title": " Кой създаде “Александър Николов”?"}
{"url": "https://trud.bg/%d0%bf%d1%80%d0%be%d0%b4%d0%b0%d0%b4%d0%be%d1%85%d0%b0-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%8f-%d0%b4%d0%be%d0%bc-%d0%bd%d0%b0-%d0%bf%d0%b8%d0%ba%d0%b0%d1%81%d0%be/", "text": "Имението на Пабло Пикасо в Мужен в Южна Франция, последен дом на великия художник, беше продадено на търг за малко повече от 20 милиона евро на новозеландски бизнесмен, съобщи  . Първоначалната продажна цена, определена за имота през месец юни, възлизаше на 18.360 милиона евро, преди новозеладският инвеститор Райо Уитханидж да наддаде с 10 на сто, с което лотът достигна 20.196 милиона евро. Четвъртък сутринта никой не оферира по-висока цена и новозеландецът Уитханидж, основател на инвеститорската компания за недвижимости BMB, спечели търга. Но с това сагата с имението на Пикасо не приключи. Сега купувачът трябва за два месеца да намери нужните средства, за да се сдобие с недвижимостта. Номинално той е е неин собственик, но за да получи нужните документи той трябва да заплати цената ѝ в рамките на 60 дни. В имението на Пикасо в Мужен е живяла неговата вдовица, Жаклин Рок, която се самоубива тук през 1986 година. В него има изградена жилищна площ от 1700 квадратни метра върху терен от над три хектара с прекрасен изглед към залива на Кан.", "date": "2017.10.12", "title": " Продадоха последния дом на Пикасо\t\t\t"}
{"url": "https://trud.bg/%d0%ba%d0%b0%d1%82%d0%b0%d0%bb%d1%83%d0%bd%d1%8f-%d0%b8%d0%bc%d0%b0-8-%d0%b4%d0%bd%d0%b8-%d0%b4%d0%b0-%d1%80%d0%b5%d1%88%d0%b8-%d0%b7%d0%b0-%d0%bd%d0%b5%d0%b7%d0%b0%d0%b2%d0%b8%d1%81%d0%b8%d0%bc%d0%be/", "text": "Испанският премиер Мариано Рахой даде на каталунското правителство срок от 8 дни да изостави стремежа си към независимост, в противен случай той ще анулира политическата автономия на областта и пряко ще поеме ръководството й, предаде Ройтерс. Премиерът може да задейства чл. 155 от испанската конституция, с който да уволни правителството на Каталуня и да насрочи нови избори. Той отново отхвърли възможността за посредничество. Изказването на Рахой късно в сряда вечерта идва, след като каталунският лидер Карлес Пучдемон обяви във вторник отцепване с отложено действие, като настоя за преговори с Мадрид в рамките на седмици. “Искаме каталунското правителство официално да потвърди дали е обявило независимост на областта въпреки умишленото объркване, създадено с отлагането на декларацията”, каза Рахой. По-късно той заяви пред парламента, че каталунските власти имат срок до понеделник сутринта да отговорят. Ако Пучдемон потвърди, че е обявил независимост, той ще получи допълнителни 3 дни – до 19 октомври, да я оттегли. В отговор Пучдемон написа в туитър: “Искаш диалог, а ти вадят чл. 155. Работата е ясна”. С изказването си във вторник – 10 дни след обявения за незаконен от Мадрид референдум за независимост на Каталуня, Пучдемон разочарова привържениците на независимостта, които гласуваха за нея въпреки усилията на Мадрид и изпратените в региона допълнителни полицейски части. “Прекомерната” употреба на сила от органите на реда срещу гражданите в деня на вота бе осъдена от правозащитната организация “Хюман райтс уоч”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " Каталуня има 8 дни да реши за независимостта (инфографика)"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b7%d0%b0-%d0%b7%d0%b0%d0%ba%d0%be%d0%bd%d0%b0-%d0%b7%d0%b0-%d0%b1%d0%be%d1%80%d0%b1%d0%b0-%d1%81-%d0%ba%d0%be%d1%80%d1%83%d0%bf%d1%86/", "text": "Играеш, докато те хванат. После връщаш и пак можеш да играеш. Къташ парички и един ден, когато не заемаш висока длъжност, автоматически изпадаш извън този закон, не подаваш декларация… Така образно определи борбата с корупцията у нас  президентът Румен Радев с интервю за БНТ. Самият факт, че политици напуснаха преждевременно заседанието на форум, където трябва да участват по закон, е показателен, заяви президентът в отговор на въпрос за разпуснатото заседание на Консултативния съвет за национална сигурност /КСНС/ след загубата на кворум. Държавният глава подчерта, че неговата роля като оглавяващ КСНС не е да търси механично обединение на два проектозакона – на управляващи и на опозиция, а обединение около принципи и насоки, които да са в интерес на обществото. „Аз слагам акцента на всеобхватни ефективни мерки за борба с корупцията. Тук трябва да има и превенция, трябва да има и разследване. Не може да се пренебрегва една от тези страни“, заяви Румен Радев. По думите на президента, за да има ефективна борба с корупцията, трябва да има наказателно преследване на сегашни и бивши корупционни деяния и не може да се разчита на самопризнания в имуществени декларации. Това няма как да пресече корупционните престъпления, които се вършат сега, нито да разкрие моделите, схемите и гейтовете. Президентът отново заяви, че не може парламентарното мнозинство да излъчва едновременно и правителството, и ръководството на антикорупционния орган. „Ще разследва ли това мнозинство собствените си министри? Очевидно това ще стане много трудно“, посочи държавният глава. Румен Радев добави, че назначаването на ръководството на антикорупционния орган за него не е самоцел и би приел да носи тази отговорност само при положение, че органът има ясно изразени разследващи функции и капацитет да ги упражнява.  Попитан за напрежението между президентската институция и управляващите, държавният глава заяви, че това напрежение трудно може да се скрие, дори когато се забранява да се произнася името на президента. „Срещу президентството беше хвърлена цяла парламентарна комисия. Правят се безскрупулни внушения за лобизъм и корупция. Но виждате, че никой не смее да излезе и открито да предяви обвинения, защото знае, че те ще бъдат развенчани в съда“, коментира още Румен Радев. Президентът подчерта, че оценява посредническите усилия на министър-председателя, но е очевидно, че той много трудно може да надвика собствените си съпартийци. Според държавния глава, атаките срещу президентската институция са се изострили в момента, в който е заявил, че няма политическа воля за борба с корупцията по високите етажи на властта и е било направено предложение президентът да назначава ръководството на антикорупционния орган. „Както виждате, с една завидна страст и борбеност група депутати се хвърлиха да бранят народната пара – милиард и половина лева за самолети. Забележете, неизхарчени. И логично си задаваме въпроса: защо същите борци, защитници на парите на народа, не направиха една анкетна комисия за 2 млрд. лева похарчени за саниране, при множество сигнали за нередности, не от вчера. И, както се оказа в последните дни от одита на Сметната палата, при грубо нарушение на финансовата дисциплина, на Закона за публичните финанси“, посочи Румен Радев. Президентът припомни и  сигналите за три до четири пъти завишени цени, липсата на контрол на вложените материали, на сключваните договори, на качеството. „Никога не е късно да се направи една такава комисия. Аз го очаквам. Мисля, че не само аз“, добави още държавният глава.  Не може да има разбирателство в името на корупционния комфорт, повтори думите си отпреди дни президентът. „Трябва институциите да работя добре помежду си. Мога да кажа, че има един съвсем коректен и работен диалог с премиера Борисов и с много от неговите министри. Това обаче не може да снеме отговорността му за собственото му мнозинство и неговото поведени. Пиесата за доброто и лошото ченге, за добрия премиер и лошото му мнозинство е сценарий, който не приемам. Готов съм, бих се срещнал с премиера за изчистването на всички тези неща, но при ясни условия.  Изборът на изтребител в никакъв случай не е предопределен. Тук има много сериозно внушение на лобисти. Мога да гарантирам категорично, че тези три типа самолети, които останаха в конкурса, отговарят и покриват минималните военни изисквания и изискванията за съвместимост на Алианса, каза още Румен Радев. Всичко друго са спекулации. Защо тогава наистина ще правим тези конкурси, ако те не отговарят на тези изисквания?“, попита държавният глава. По думите му в случая трябва да се търси оптималното, а не предубедено решение. „Тук управляващите демонстрираха една вопиюща некомпетентност по въпроса. Защото те даже се отметнаха от собствените си подписи за процедурите за избор на този самолет като срокове и като условия.", "date": "2017.10.12", "title": " Румен Радев  за борбата с корупцията: Играеш, докато те хванат, после връщаш и пак можеш да  играеш"}
{"url": "https://trud.bg/%d0%b4%d0%b5%d0%bb%d0%be%d1%82%d0%be-%d0%b7%d0%b0-%d0%bf%d0%be%d0%b1%d0%be%d1%8f-%d0%b7%d0%b0%d1%80%d0%b0%d0%b4%d0%b8-%d0%bf%d0%bb%d0%b0%d1%86%d0%b5%d0%bd%d1%82%d0%b0-%d0%b2-%d1%88%d0%b5%d0%b9%d0%bd/", "text": "Делото срещу  Владимир Стоянов, който  е предпологаемият напател  на акушер-гинекологът от болница „Шейново” д-р Албена Гагова,  до две седмици влиза в съда, заяви преди   софийският районен прокурор Ради Димов. Мъжът, който настояваше да вземе плацентата след раждането на детето си, е обвинен в нанасяне на лека телесна повреда на лекаря. Обвиняемият обаче постави под съмнение самия инцидент. По думите му към момента няма доказателства, че е имало щета и нападател. Мъжът, обвинен за побой над лекарката от болница „Шейново”, е с богато криминално досие.  По време на разследването мъжът е бил настанен в психиатрична клиника за експертиза, защото е твърдял, че има психиатрично заболяване. Според резултатите обаче Стоянов е бил вменяем и е знаел какво върши. Пред камерите на bTV Стоянов нито отрече, нито потвърди дали той е нападателят на д-р Гагова. При обвинение в леко престъпление максималният срок за задържане на разследването лице е два месеца. В конкретния случай няма повече законови начини Стоянов да бъде задържан под стража. Според обвинение в този случай не е толкова впечатляващо, че е сменена мярката за неотклонение на обвиняемия, колкото повода за неговите действия. Ето и цялото интервю с обвиняемия Владимир Стоянов: – Какво се случи на 1 юли? – На 1 юли се прибрах вечерта вкъщи след работа и тук долу имаше полицейска кола. Аз им казаха да се дръпнат, защото бяха спрели в частен имот. Те се дръпнаха, аз спрях. Добър вечер, добър вечер! Д-р Стоянов? Кажете! Документи ще може ли? Ще може! Ще може ли да дойдете с нас? Ще може, разбира се! Отидох с тях и ми се сложиха обвинение. – Преди това къде бяхте? Преди да се срещнете с полицаите? Цял ден работих. В смисъл, аз си имам работа по имотите. – В Шейново бяхте ли в този ден? – Няма доказателства за такова нещо. – В този ден роди ли ви се дете? – Това пак е нещо, което ще се гледа в съда и не е предмет на дискусия. – С д-р Гагова кога се срещнахте за първи път? – Това пак е нещо, което ще се гледа в съда. Това за д-р Гагова, което аз искам да кажа е да си вземе поука от грешките си и да започне да помага наистина на хората. Тя много добре знае, ако не знае нека провери, колко важни са тези стволови клетки за тези деца. И всички майки се надявам да погледнат колко важни са стволовите клетки. – От Вашите думи излиза, че д-р Гагова си е получила заслуженото? – Аз не съм съдник, не съдя никой, не е моя работа да съдя който и да било. Надявам се, че каквото и да е станало д-р Гагова и всички колеги да си вземат поука и да вземат пример от развиващите се страни и да помогнат на тези невинни деца, за да може да живеем в XXI век. И това е срамота. Самият факт, че поисках тройна експертиза от съда и ми беше отказана, за да се види дали е имало щета… То не е имало щета! – Върху кого? – Върху д-р Гагова. – Т.е. тя не е била удряна? – Тия неща, които са написани, че тези за повреди и щети, то няма доказателства. Защото то няма как да е истина, при положение, че… – Тя има медицинско извадено веднага след инцидента, което констатира счупен нос, комоцио и разкъсана устна? – Точно тези неща няма как да са истина, защото едно е да пише нещо на хартия от един човек, който ѝ е приятел, примерно и друго е да ѝ се направи тройна експертиза от съда със съдебна медицина и всичко, за да може това нещо да има доказателствена стойност. –Всичките й колеги са я видели в безпомощно състояние. – Няма такова нещо, тук говорим за неутрални хора, които не съществуват. Разбирате ли? Това са хора, които са приятели нейни. – Каква е Вашата гледна точка за инцидента? – Моята гледна точка е, че който и да е родителят мисля, че е направил най-доброто, като е поискал стволовите клетки за сина си. В тази ситуация, явно човекът е имал познанията и желанието как да ги съхрани и да ги извлече. – Според вас, въпросният родител, който и да е той, за какво му е била необходима плацентата? – Аз мисля, че просто е искал да я съхрани. И това е. За детето си. – Обвиняват този родител, че важното за него е била плацентата, за да прави опити с плацентата? – Не е вярно това, няма как да е вярно. Аз не знам за такива родители да правят такива опити, поне тука в България. Все пак аз съм в тази област от 17 години и горе-долу ми е ясно за какво става въпрос, още от Медицински факултет. Колеги доктори ме знаят първи курс като бях медицина, понеже бяхме 3 Владовци, като Владо Матката. Защото тогава се занимавах с един експеримент, който беше за изкуствена матка. Като тръгнем оттам, аз съм минал през доста неща. – От Владо Матката до Владо Плацентата? – Да, което е ирония малко така, но те сигурно сега си викат: „Еее… Тоя спомняме си го!” – Правите ли опити с животни? – Ако някой желае може да провери с какви експерименти съм се занимавал, къде съм учил, защо съм учил… – Ние проверихме. Там пише, че сте правил опит със замразяване на животни с цел да постигнете вечен живот? – Вечен живот е силна дума. Факторите на стареене са различни и в случая теломери и стволовите клетки. Стволовите клетки са фактори, докато замразяването е удължаване на времето, за да може хората да измислят, да имат време, за да подобрят тези фактори. – Чувствате ли се виновен? – Аз не съм виновен, не съм направил нищо лошо. Това, което се опитвам аз е да събудя интереса на майките към стволовите клетки за децата им, за да може те да ги търсят. – Вие разбирате този родител? – Мисля, че да. Независимо, че изстрадах в крайна сметка. – Близки сте си? – Да, ясно е, че при всички положения съм мислил за нещата, които са му дошли до главата. – Вие ли сте този родител? – За зрителите е по-важно дали е имало нападател. Защото в момента няма доказателства, че е имало щета, че е имало нападател. Всъщност, така погледнат въпроса дали д-р Гагова е нападнала този родител. В гръб! След като е убила клетките на сина му, стволовите клетки! – Родителят виждал ли е сина си? – Доколкото разбирам, да. – Пораснал ли е? – Това вече не знам. – Има срещу Вас висящи дела за укриване на бежанци, палежи? – Както казахте, те са висящи. Не са доказани и няма и да бъдат доказани. По простата причина, че ако имаше нещо, аз щях да съм вътре. Както и за тоя случай. Аз съм невинен и затова съм и навън и ще продължа да съм си вън. – Ще искате обезщетение? – То е нормално. Аз ще взема, не ще искам, аз ще взема обезщетение. Въпросът е колко. – Как виждате бъдещето си? – В момента гледам да си стъпя на краката и да си продължавам живота нормално. Защото се случи тази ситуация, че един нормален човек трябваше да седи 2 месеца, да му се отнеме свободата.", "date": "2017.10.12", "title": " Делото за побоя заради плацента в Шейново влиза в съда\t\t\t"}
{"url": "https://trud.bg/6-%d0%bc%d0%bb%d0%bd-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%bd%d0%b8-%d1%86%d0%b8%d0%b3%d0%b0%d1%80%d0%b8-%d0%b8-15-%d1%85%d0%b8%d0%bb-%d0%ba%d0%b3-%d1%82%d1%8e%d1%82%d1%8e/", "text": "Близо 6 милиона контрабандни цигари и над 15 000 килограма нарязан тютюн са задържали от началото на годината МВР заедно с Агенция „Митници“. Това обяви Христо Терзийски, директор на Главна дирекция „Национална полиция“, по време на отчет, който направи  заедно с главния секретар на МВР Младен Маринов и директорът на ГДБОП пред парламентарната комисия за борба със сивата икономика, съобщи  . От МВР обясниха, че в момента контрабандните цигари заемат рекордно ниско ниво от 7% от пазара на тютюневи изделия. Основно предлагани у нас незаконни тютюневи изделия се произвеждат в гръцки фабрики. В момента проблемът пред органите на реда е как да хващат незаконната продажба на тютюн. Когато той е нарязан, не е акцизна стока и не може да бъде задържан и именно по този начин напуска страната, разкриха от полицията. „Един тютюн, който струва първокачествен 2,3,5 лева, можеш да го изкупиш, хората предпочитат да го продадат като нелегален за 30-40 лева“, обясни Емил Димитров, председател на Временната комисия за борба със сивата икономика. „Мога да ви уверя, че и към днешна дата ние наблюдаваме наши организирани престъпни групи, които изнасят ненарязан тютюн в други европейски държави. В резултат на натиска, който беше осъществен на територията на страната върху лица и групи, които произвеждаха нелегални цигари – те изнесоха производството в други държави. От 2015 г. до момента имаме по наша информация и по информация на наши партньорски служби разбити 14 фабрики на територията на европейски държави“, обяви Ивайло Спиридонов, директор на ГДБОП.", "date": "2017.10.12", "title": " 6 млн. контрабандни цигари и 15 хил. кг. тютюн задържани от началото на годината"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-59/", "text": "13 000 са преждевременните смъртни случаи у нас и това налага спешни мерки, посочиха от Генералната дирекция „Околна Среда“ на Европейската комисия. Правителството се надява вместо санкции Брюксел да постави срок.       Здравните работници застаряват все повече. Над 50% от медиците в страната са на възраст над 55 години. 95-годишни лекари продължават да практикуват.         В най-скоро време ще се появят автономни кораби без екипажи, казва проф. Нийл Бос, председател на Международната асоциация на морските университети в интервю за „Труд“.       В неделя Македония излиза на местни избори, които повече отвсякога са натоварени с очакване за промяна или не на държавно равнище. Основната битка очевидно, както и друг път, ще се води за Скопие – коментар на Костадин Филипов.             Единственото сигурно нещо в тази ситуация, което може да се каже е, че размирният лидер избра свободата. Към този момент – своята. В навечерието на заседанието Мадрид отправи лична закана към Пучдемон, че в случай на обявяване на независимост, ще последва незабавен арест. Едва ли това е истинската причина за предложеното решение да се „отложи“ обявяването на независимостта на Каталуня от Испания, но при всички случаи виждаме ясни сигнали за неувереност в редиците на националистите – анализ на Димитър Гърдев. Силует на испанския премиер Мариано Рахой. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " Вижте акцентите в броя на вестник „Труд“ в петък, 13 октомври 2017"}
{"url": "https://trud.bg/%d0%bc%d1%80%d1%8a%d1%81%d0%b5%d0%bd-%d0%b2%d1%8a%d0%b7%d0%b4%d1%83%d1%85-%d0%b8%d0%b7%d1%81%d0%bc%d1%83%d0%ba%d0%b2%d0%b0-3-%d0%bc%d0%bb%d1%80%d0%b4-%d0%b3%d0%be%d0%b4%d0%b8%d1%88%d0%bd%d0%be-%d0%be/", "text": " Мръсен въздух изсмуква 3 млрд. евро годишно от българската икономика. Това показват данни на Европейската комисия. Тя бяха съобщени от Джордж Кремлис, представител на Генерална дирекция “Околна Среда” на ЕК в София по време на конференция за справяне със замърсяването на въздуха в градска среда – SOFAIR. По думите му става въпрос за разходи и пропуснати ползи от болести, свързани с лошото качество на въздуха. Заради такива заболявания се пропускат по 2 млн. работни дни на година, а над 13 000 души са починали преждевременно. По тази причина България трябва да предприеме незабавни мерки. „През 2014 г. ЕК отчитат допълнителни нарушения на зоните в Европа, като София е една от тях. Това са зони с високо ниво на замърсяване и не са покрити показателите за чистотата на въздуха. Това оказва голямо влияние на смъртността“, подчерта Кремлис. Основните замърсители са фините прахови частици, а на места в страната и серният двуокис. Няколко са проблемните области в България, където има трайно завишаване на допустимите нива. Освен София и Пловдив, това са още северните, югозападните и югоизточни части на страната. Кремлис припомни, че в началото на годината Европейската комисия осъди България заради системното замърсяване на въздуха. Тогава санкции не бяха наложени, но в Брюксел продължават да не са доволни от мерките, които се взимат в страната, и глоба все пак може да бъде наложена. Според министъра на околната среда Нено Димов обаче до санкции няма да се стигне, а разрешаването на проблема ще мине през нови изисквания към горивата за отопление и към техническите спецификации на колите. “Не мисля, че ще се стигне до глоби, тъй като Европейската комисия си дава сметка за сложността на този проблем”, коментира той. От думите му стана ясно, че правителството се надява вместо санкции Брюксел да постави срок за спаряване с проблема. От своя страна, Кремлис препоръча да се увеличат кварталите с централно отопление в столицата и да се работи по проекта за изгарянето на RDF отпадъците в столичната топлофикация. София трябва да се разбърза с представянето на проекта за изгаряне на гориво от отпадъци в централите на “Топлофикация – София”, смятат още от ЕК. “Трябва да сте доста по-амбициозни по разширяването на “Топлофикация” – София. Смятам, че в следващия програмен период това ще е напълно възможно – да се разшири покритието є в районите на града, където живеят хора с по-ниски доходи. (…) Писмото, което последва решението на Европейския съд за чистотата на въздуха, се засягат котлите и домашното отопление. Хората, които не могат да се свържат с “Топлофикация” са принудени да използват твърдо гориво, което е основният замърсител на въздуха”, обясни експертът. Вече има заявки за разширение на “Топлофикация” – София. Това каза кметът на София Йорданка Фандъкова по време на конференцията. “При мен има писмо, в което става въпрос за разширяване на мрежата. Генералната дирекция “Околна среда” на ЕК ни стимулира и подсеща да побързаме с реализацията на проекта за инсталация за оползотворяване горивото от завода за отпадъци в “Топлофикация” – София. Това е инсталация, която ще донесе ползи за около 40 000 домакинства да могат да бъдат топлоснабдени, а около 30 000 домакинства да получат електроенергия от отпадъците”, обясни тя. Междувременно Столичната община се опитва да се справи първо с вредните емисии от автомобилите, а на по-късен етап ще се опита да накара хората да се отопляват с по-екологични горива. Фандъкова на няколко пъти обясни, че общината първо е подменила стария автопарк на градския транспорт, а в бъдеще ще купува само електроавтобуси и такива на метан. Като мярка за изчистване на въздуха тя посочи и разширението на метрото.   Въпреки сериозното замърсяване на въздуха в София през зимата и екоминистърът Нено Димов, и кметът Йорданка Фандъкова обявиха, че през последните години има сериозно подобрение. “През 2011 г. тук можеше да се коментира, ако не цялата, то поне половината Менделеева таблица. Сега проблем остават само фините прахови частици”, обясни Фандъкова. В същото време до края на годината ще започне подаването на проекти за подобряване на чистотата на въздуха от общините. За целта са заделени 111 млн. лева от оперативната програма “Околна среда”.  МОСВ работи в две направления: горивата за битово отопление и контрол върху автомобилния транспорт, уточни Димов. По думите му през ноември предстои министерството да организира широка дискусия за това горивата за отоплението да имат по-ниско съдържание на сяра. Ще се обсъжда и цената, за да се намери баланс между продавачите и потребителите, обясни министърът. По темата за контрола върху автомобилния транспорт ще се дискутират въпросите не само за катализаторите, а и за преминаването към алтернативен транспорт. МОСВ работи в посока насърчаването на използване на електромобили. Вече е отворена процедурата на стойност 1 300 000 лева за закупуване на такъв вид транспорт за администрацията. Тази мярка също е за общини и държавни институции, като автомобилите ще са за почистване и поддръжка на паркове и зелени зони, за социален патронаж, обществен транспорт и извършване на инспекции, каза още Нено Димов.   Емисиите при бензиновите автомобили в София са много по-високи, отколкото в останалата част на Западна Европа, обясни пред “Труд” експертът Жозефина де ла Фуенте от испанската компания RSLab. В рамките на конференцията за качеството на въздуха SOFAIR тя представи резултатите от дистанционното измерване на емисиите на автомобилите, което се е състояло в София между 5 и 15 септември. Наблюдавано е движението по Бул. “България”, по бул. “Христо Смирненски”, бул. “Еминеску”, и бул. “Яворов”. “Направихме анализ на емисиите на 17 600 автомобила.”, обясни Жозефина де ла Фуенте. Резултатите сочат, че 51% от автомобилите са дизелови, а 41% са бензинови. Ако направим едно сравнение със западна Европа се е по-висок процента на дизеловите автомобили (70%) , и обратно-бензиновете са само 30%. Средната възраст на автомобилите в София също е по-висока от тази в западна Европа. Столичната община ще предостави на социално слаби семейства до края на годината 30 щадящи екологията печки. Това съобщи пред журналисти зам.-кметът на София по екология Йоана Христова. “Съвместно с отговорните социални институции разработваме критерии, според които да бъдат подбрани домакинствата, на които да подновим отоплителните системи с такива, които щадят околната среда”, обясни Христова. “Тече процедура, в рамките на която ще бъдат купени 30 такива нови печки, които да бъдат предоставени на домакинства. Нашите очаквания са, че до края на годината това ще бъде изпълнено. Надяваме се това да е една първа стъпка, която да ни позволи да преценим как точно работи административната машина в тази посока, има ли слаби места”, обясни Христова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " Мръсен въздух изсмуква 3 млрд. годишно от България\t\t\t"}
{"url": "https://trud.bg/%d0%b8%d0%b7%d1%80%d0%b0%d0%b5%d0%bb-%d1%81%d1%8a%d1%89%d0%be-%d1%81%d0%b5-%d0%be%d1%82%d1%82%d0%b5%d0%b3%d0%bb%d1%8f-%d0%be%d1%82-%d1%8e%d0%bd%d0%b5%d1%81%d0%ba%d0%be/", "text": "Министър-председателят на Израел Бенямин Нетаняху заяви, че страната му ще се оттегли от ЮНЕСКО заедно със САЩ. По-рано днес САЩ обявиха, че ще прекратят членството си в организацията заради „анти-израелските ѝ пристрастия“, предава AFP. Бенямин Нетаняху обяви, че приветства решението на президента Тръмп да се оттегли от ЮНЕСКО и определи решението като „смело и морално, защото ЮНЕСКО е станал театър на абсурда и защото вместо да съхранява историята, я изопачава“. „Министър-председателят е инструктирал външното министерство да подготви Израел за оттегляне от организацията заедно със САЩ“, съобщиха от кабинета на Нетаняху.  ", "date": "2017.10.12", "title": " Израел също се оттегля от ЮНЕСКО"}
{"url": "https://trud.bg/%d0%ba%d0%bd%d1%81%d0%b1-%d0%b8%d1%81%d0%ba%d0%b0-%d0%bd%d0%b5%d0%be%d0%b1%d0%bb%d0%b0%d0%b3%d0%b0%d0%b5%d0%bc-%d0%b4%d0%be%d1%85%d0%be%d0%b4-%d0%b7%d0%b0-%d0%bc%d0%bb%d0%b0%d0%b4%d0%be%d0%b6%d0%b5/", "text": "24 000 лева от доходите на младоженците да бъдат необлагаеми за годината, в която са сключили брак, предлагат от КНСБ. В момента конгресът в САЩ обсъжда подобно предложение на президента Доналд Тръмп – всички семейства, които имат сключен брак в САЩ през следващата година, да имат необлагаеми средства от 24 000 долара за 2018 г. Ако това се приложи към нашата реалност, може да се говори за 24 000 лева, даде за пример президентът на синдиката Пламен Димитров. Той изчисли, че става въпрос за 27 000 семейства, които сключват брак у нас годишно. Може би това ще стимулира сключването на брак и би струвало на бюджета за следващата година 45 млн. лева, каза Димитров.", "date": "2017.10.12", "title": " КНСБ иска необлагаем доход за младоженци"}
{"url": "https://trud.bg/%d0%be%d0%bf%d0%be%d0%b6%d0%b0%d1%80%d0%b5%d0%bd%d0%b0-%d0%b5-%d0%b8%d1%81%d1%82%d0%be%d1%80%d0%b8%d1%87%d0%b5%d1%81%d0%ba%d0%b0%d1%82%d0%b0-%d0%ba%d1%83%d0%bb%d0%b0-%d0%b3%d1%8c%d0%be%d1%82/", "text": "Кулата “Гьоте”, един от символите на Франкфурт на Майн и туристическа атракция, изгоря в нощта срещу четвъртък. 43-метровата дървена кула просъщесвува близо 86 години. Тя е е открита през 1931 г. Година по-късно предстоят честванията по повод 100 години от смъртта великия писател Йохан Волфганг фон Гьоте, роден на 28 август 1949 г. във Франкфурт на Майн. “Кулата рухна, положението беше неспасяемо”, оповести днес говорител на пожарната в града. Огнеборците не са започнали веднага с гасенето на пожара, защото е трябвало първо да обезопасят района. “Пожарникарите искаха да започнат с гасенето на пламъците след предотвратяване опасността от рухването на кулата. Пожарната бе решена и да вземе мерки пламъците да не се разпространят в околността, която е  гориста. Огнеборците охлаждаха мястото около кулата. Съседни постройки, сред които заведения и кафенета, не бяха засегнати”, заяви полицейски говорител във Франкфурт. Все още не е известна причината за пожара, но според силите на реда най-вероятно става дума за умишлен палеж. В кулата няма вградена електроника, през нощта не е имало буря. Когато е получен сигнал на спешния телефон, 60 огнеборци са пристигнали в 3,20 ч тази нощ, но кулата вече е горяла като факел. “Засега не можем да кажем какви са материалните щети, но идеалните са  огромни”, заяви говорител на пожарната. По данни на градската управа на Франкфурт кулата “Гьоте” е една от най-високите наблюдателници в Германия. Туристическата атракция е била напълно санирана през 2014 г.", "date": "2017.10.12", "title": " Опожарена е историческата кула “Гьоте” във Франкфурт"}
{"url": "https://trud.bg/%d0%ba%d0%b0%d0%ba%d0%b2%d0%b8-%d1%86%d0%b5%d0%bb%d0%b8-%d0%bf%d1%80%d0%b5%d1%81%d0%bb%d0%b5%d0%b4%d0%b2%d0%b0-%d0%b5%d1%80%d0%b4%d0%be%d0%b3%d0%b0%d0%bd-%d0%b2-%d1%81%d1%8a%d1%80%d0%b1%d0%b8%d1%8f/", "text": "Тъмносиньо и карирано: така изглежда сакото, донесло късмет на двама силни мъже през април тази година. Така беше облечен Александър Вучич в деня, в който спечели  президентските избори в Сърбия – още на първия тур. Така беше облечен и турският президент Реджеп Ердоган в деня, в който с референдум за промяна на конституцията той прокара въвеждането на президентската система в Турция. Дреха, която кара могъщите да изглеждат модерно и лежерно. Дреха, която сръбските потребители на Туитър нарекоха „диктаторското сако“. Ердоган и Вучич си приличат не само по модния си стил. Сърбия не може да се мери с Турция по територия, затова Вучич и Ердоган всъщност играят в различни лиги. Но двамата обичат абсолютната власт, включително и опекунстването на опозицията и на критичните медии. В същото време и двамата се изживяват като спасители, които неуморно се трудят за благото на народа с цел да създадат нови работни места и да донесат растеж на икономиката. Впрочем, точно за това ще става въпрос, когато Ердоган е на официално посещение в Белград, придружаван от 150 висши представители на бизнеса. За турския президент това не е нищо необичайно. За сръбското правителство обаче това е събитие, с което непременно трябва да се натрупат точки пред населението. Посланието гласи: към сръбските земи ще потекат огромни количества пари. И всички са доволни.  Икономическите нужди на турското правителство лесно влизат в съзвучие с тези на сърбите, казват икономистите. Вълшебната думичка за Анкара е „експорт“: само ако износът продължи да нараства, може да бъде постигнат и наскоро обещаният годишен ръст от 5,5%. А Западните Балкани предлагат на турските инвеститори достатъчно евтина работна ръка и улеснен достъп до пазарите на ЕС. „Процесът на присъединяване на Турция към ЕС практически е мъртъв. Затова и за турските инвеститори е изключително важно да могат да произвеждат стоката си в страни, които са по-близо до ЕС или дори са негови членки“, казва истанбулският икономист и политически коментатор Атила Йешълада. Александър Вучич пък залага на свежи капитали и нови работни места – той дори е готов да плаща на чуждестранните инвеститори субсидии в размер на около 10 000 евро за създадено работно място. Сръбският автократ непрестанно повтаря, че в Европа страната му ще заеме първото място по растеж. Само че засега цифрите говорят друго: със своите 1,6 % през последните три години Сърбия бе последна по растеж в региона (Черна гора отбеляза 7,7%, Косово – 9,1%, а Македония – 10,2%). А средната работна заплата в страната е под 400 евро – една от най-ниските в Европа. Всъщност турските пари ще потекат най-вече в т. нар. индустрии с ниска добавена стойност, т.е. там, където има нужда от обикновена работна ръка, а не от висококвалифицирани кадри. Секторът на иновациите ще усети турските инвестиции по-скоро слабо. Днес над 1000 сръбски работници са заети в производството на евтини дънки за турски фирми. Според сръбското правителство, броят им ще скочи до 3000. В Сърбия се говори и за турски интереси към местната дърводобивна и дървообработваща индустрия, както и към производството на млечни продукти. „В подобни браншове в балканските страни много бързо може да се стигне до растеж и същевременно тези страни могат да бъдат използвани като експортна база на турската икономика“, коментира Атила Йешълада за „Дойче веле“. „Бизнес-инвазия: Турция отново завладява Сърбия“ – през миналата година булевардният вестник „Blic“ излезе със заглавие, което се заиграва с вековното османско владичество. Биляна Степанович, главен редактор на белградското икономическо списание „Nova ekonomija“, обаче препоръчва да се гледа по-реалистично на ситуацията. Тя подчертава, че до момента турските инвестиции в региона се броят едва ли не на пръсти. Износът в шест западнобалкански страни, всички от които са на опашката за ЕС (Сърбия, Албания, Босна, Косово, Македония и Черна гора) и имат общо 20 милиона население, е под 2 милиона долара на година. Турските производители продават повече продукция в Азербайджан или Израел, чието население взето заедно е дори под 10 милиона. Затова първо трябва да се изчака и да се види колко сериозни въобще са намеренията на турците, смята Степанович. Немалко наблюдатели обаче предполагат, че балканските апетити на Турция са свързани не само с икономиката. Така например и днес Турция финансира джамии, училища и хуманитарни организации – най-вече в страните с преобладаващо мюсюлманско население като Босна или Албания. “Тук си имаме работа и с неоосманизма. Турците живеят с илюзията, че бившите им колонии ги чакат едва ли не с широко отворени обятия”, казва Атила Йешълада. А това не е така, подчертава икономистът и допълва, че все пак Турция има достатъчно причини, за да проявява и политически интерес към тези страни. “От една страна турците се нуждаят от стабилност в съседство. От друга обаче, правителството на ПСР вижда ЕС в средносрочен план по-скоро като съперник, отколкото като партньор. А в такъв случай Балканите могат да му бъдат полезни”, коментира истанбулският икономист.", "date": "2017.10.12", "title": " Какви цели преследва Ердоган в Сърбия?\t\t\t"}
{"url": "https://trud.bg/%d0%bf%d0%be%d0%bb%d0%b5%d0%b7%d0%bd%d0%be-%d0%b5-%d1%83%d0%bf%d1%80%d0%b0%d0%b2%d0%bd%d0%b8%d1%86%d0%b8%d1%82%d0%b5-%d0%b4%d0%b0-%d1%87%d0%b5%d1%82%d0%b0%d1%82-%d0%b8-%d0%bb%d0%b5%d0%bd%d0%b8%d0%bd/", "text": "„А, бе Гена, от какъв зор са последните поправки във военния закон. Кому са нужни? Какви са тези безмислици“. Това наскоро ме попита, приятел, командир от бойните части. За човек, който не е изкушен от политиката и животът му е заключен в триъгълника дом – поделение – полигон, подобни безмислени движения в общественото пространство са непонятни. Разбираемо е за офицер, който кове с войниците си бойните способности на войската и няма време за интриги, да е далеч от тънките политичеки сметки на елита. Сметки, които  не помагат на армията, а само уреждат личностно-партийни интереси. Именно такъв е случаят с последните две поправки в Закона за отбраната, на които президентът наложи вето. Първата е за постта на постоянния секретар. От ГЕРБ, изрично подчертавам това, внесоха  промени и преораха целия чл.79 на закона, за да бранят техния човек, който сложиха на поста постоянен секретар на МО броени дни след като третият кабинет на Борисов пое властта. А този човек е доста странна птица. Доскоро  бе шеф на  дирекция „Управление на човешките ресурси в отбраната.“ Тоест на структурата, която отговаря за кадрите в целия сектор на отбраната, не само в армията. И при това – първият цивилен шеф в историята на войската, оглавяващ това възлово звено в МО. Дали бе удачен такъв ход , съдете сами- сега вакантните места в армията надхвърлиха стряскащата бройка от над 5000 души. Обяснението е просто- дейността на дирекцията се свеждаше , и сега е така,  предимно до чисто счетоводни сметки, отчитащи къде колко щата са налице и колко не са заети. А не в изработване на стратегически политики за ръковоствтото на министреството за управление на кадрите в такъв тежък и сложен механизъм, какъвто е системата на отбраната. Настрана оставям въпроса за десетки назначения на държавни служители през годините без конкурс или чрез вратички в закона, каквато е любимата врътка на кадровиците в МО. Та човекът, управлявал дирекцията доста време, сега е издигнат от  ГЕРБ на най-високия пост за държавен служител в МО. Пост, който е с изключително големи правомощия, доближаващите се до тези на министъра. Ами щом неговият статут в закона за отбраната е регламентиран преди този на военен №1, можем да си представи за какво става дума. Между другото тази длъжност бе въведена от първото правителство на ГЕРБ от една личност, но това е друга дълга тема със знакови нюанси. Та сегашният  постоянен секретар на МО в битността му на шеф на кадрите подаде оставка от поста, за да се върне на бял кон с новата власт, но не бе приета от служебния военен министър, тъй като бе с политически мотиви. Което законът за държавния служител не позволява. Оставката не бе приета и последва  коронният номер – болнични. „Болният“ шеф на кадрите на МО обаче  бързо оздравя и дойде лично на 4 май на крака в зала „Тържествена“ при смяната на караула, за да поздрави новия министър. Ето тази личност с последните поправки в закона за отбраната ГЕРБ сега брани като „Матросов“на амбразурата. Няма да навлизам в детайли, защото са смущаващи и нелицеприятни, но посветените в материята знаят за какво става дума и защо е предприет този ход. Чистосърдечно ще призная – напоследък все по-често се съмнявам, че държавната администрация у нас е надпартийна, каквато би следвало да е по закон. Особено  тази в армейското ведомство. Не казвам аполитична, разликата е голяма. Та в МО част от чиновниците, да не кажа голяма, по време на служебното правителство на Румен Радев работиха срещу кабинета и в полза на една партия, която се канеше да спечели изборите. Структури от администрацията саботираха  министър Стефан Янев от позицията „тези са временно и след три месеца си отиват, нашите се връщат“. Няма да давам примери, за да не изпаднат в конфузна ситуация някои личности. Само един- когато служебният министър издаде заповед, съгласувана с началника на отбраната, това също подчертавам, да се изтеглят бойците от специалните части от границата, неговата заповед буквално след два часа се озова в едни депутати. Което е недопустимво и наказуемо. И те зададоха въпроса със скандален фалцет защо се прави. Като предварително не съобразиха и не отчетоха, че за това има основателни причини. Които не бива да се излагат публично. Защо сега пак не питат за това, а? Да оставим настрана, че имаше и военни структури, които се ослушваха и не изпълняваха разпореждания на служебния минстър на отбраната. Защото знаеха, че на власт идват новите стари управляващи. А всичко това, съгласете се, ерозира държавността у нас. Мисля, че този негатив би следвало да тежи на съвестта на ГЕРБ. Военното министерство едва ли е изолиран случай в това отношение. Все повече са сигналите, че подобна практика се наблюдава и в други ведомства, в общински и областни администрации  в страната. Да не би да реанимираме негласно чл.1 от онази Конституция? Наскоро пък кабинетът прие постановление, с което разкри допълнителен щат, за да бъде назначен свой човек на днешните управници. Досега „Информационният център“ на МО се ръководеше от началник и заместник. Изведнъж обаче се оказа, че директърът трябва да има още един заместник- по художествено-творческите въпроси, който да отговаря за в.“Българка армия“ и Военния телевизионен канал. Пак подчертавам- такава длъжност центърът никога не е имал. На нея е назначена бивша водеща от телевизия СКАТ, организационен секретар на партията НФСБ, която е в управлението. Няма лошо, но кому е необходимо това. При условие, че Информационният център на МО се ръководи от Любомир Денов, който преди да отиде на работа в МО, бе един от водещите военни журналисти у нас, за когото няма тайни в тази специфична област на журналистиката. И от когото на професионализъм могат да се учат младите колеги в бранша. Това е все едно да назначиш заместник по творческите въпроси на такъв талант в своята област като Пламен Карталов, шеф на Софийската опера и балет. Извинете, но всичко това не подсказва ли типичния въпрос как да намерим работа за наш човек? А втората поправка във военния закон- новите генерали да се представят пред комисията по отбрана, след като президентът им  връчи пагоните, се чудя как да я коментирам. Тук много е важна вметката, че първоначалният вариант на поправката предвиждаше това да става преди това. Което бе пълен абсурд. А и тази поправка от какъв зор е, а? Генералите да не би да са манекенки, че да ги оглеждат депутатите. Такава згляда е недомислие поради две причини. Първата е чисто политическа- има риск от политизиране на висшите офицери, тъй като комисията е политически орган. И втората- в армията си има принципи, че офицерът може да го изслушва само органът, който го назначава. Тази поправка е като боксов удар във въздуха, тъй като няма никакъв ефект. И сега депутатите имат право да извикат всеки, който искат, за да го изслушат по определен казус. Истината е ,че  поправката единствено като че ли задоволява нечии нереализирани властови амбици. Иска ми се да бъда разбран правилно. Днешните грешки на днешната власт не са патент единствено на ГЕРБ. Допуска ги всяка партия, щом яхне кормилото. Но тъй като сега ни управлява партията на гражданите за европейско развитие на България, говорим за нея. А това са грешки на опиянението.  Защото властта е сладък опиум, който не е вечен и от него се излиза с тежък махмурлук.  Затова силно препоръчвам не само на сегашните управляващи да прочетат „Левичарството, детската болест на комунизма“ на Ленин. Няма срамно. През 90-те години, уважаваният политик Емил Кошлуков, след като завърши висше образование в САЩ и се завърна у нас, даде интервю за един младежки вестник, който вече не излиза. Но аз го пазя. И в него каза, че го изумил факта, че в Америка изучават много повече и по-детайлно Маркс и Енгелс, отколкото у нас. Та в този доклад  Ленин казва, че детската болест на болшевиките е опияняването и възгордяването от властта, вследствие на което обществото, което градят, боледува от три болести- тщестлавие, неграмотност, корупция. Докладът е изнесеан на 17 октомври 1921г.  Констатациите в него нямат допирни точки  със сегашната ситуация в България от 21 век, управлявана от десни партии, нали? Ако пък сегашните ни управленци имат непоносимост към Ленин, нека прочетат тази култова мисъл на великия американски президент Ейбрахам Линкълн: „Можеш да лъжеш целия народ за известно време. Може да лъжеш част от народа през цялото време. Но не можеш да лъжеш целия народ през цялото време.“", "date": "2017.10.12", "title": " Полезно е управниците да четат и Ленин, и Линкълн\t\t\t"}
{"url": "https://trud.bg/%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d1%81%d1%82%d0%be%d0%bf%d0%b0%d0%bd%d1%81%d0%ba%d0%b0-%d0%b0%d0%ba%d0%b0%d0%b4%d0%b5%d0%bc%d0%b8%d1%8f-%d1%83%d1%87%d0%b0%d1%81%d1%82/", "text": "Ректорът на Стопанската академия в Свищов, доц. д-р Иван Марчевски участва в Тринадесетата световна среща на българските медии в дискусионни панели, посветени на образованието. Срещата, която тази година бе на тема „Политики на близостта” и се проведе в молдовската столица Кишинев, се организира от Българската телеграфна агенция и Асоциацията на българските медии по света. В тазгодишното издание на форума, който има значим обществен ефект и отзвук в нашата страна и в чужбина, участваха представители на над 30 водещи медии от България, Молдова, Украйна, Румъния, Сърбия, Испания, Ватикана, Холандия, Унгария, Чехия, Гърция, Кипър, Израел, САЩ и Канада. Сред участниците бяха също ректори на седем български висши учебни заведения, преподаватели и експерти, представители на държавни институции, депутати, бизнесмени, интелектуалци. Гост на откриването, което се състоя в Националния музей на историята на Молдова, бе вицепрезидентът на България, Илияна Йотова. Молдова е избрана за място на тазгодишната световна среща на българските медии, защото в този регион се намира най-голямата компактна общност от етнически българи извън територията на България. Според различни данни, в Молдова живеят между 80 000 и 100 000 българи. В град Тараклия близо 85% от население е българско и в Тараклийския държавен университет „Григорий Цамблак” вече 12 години се преподава на български език. Освен състоянието на българските общности, различните дискусии по време на срещата засегнаха новите платформи на образованието, връзката бизнес-образование-икономика, трансфера на кадри и технологии, отговорността на медиите за съхраняването на българския език. В панел на тема „Образованието и бизнесът – за икономика, базирана на знанието”, доц. Мария Фъртунова – директор на Дирекция „Висше образование” в Министерството на образованието и науката сподели, че има лек спад в процента на безработните след завършване на висше образование – за периода 2010-2014 г. е бил 3,7 на сто, а за 2015-2016 е 3,3 на сто. Фъртунова посочи, че в момента студентите в България са около 206 000, които се обучават в 51 висши училища. По думите й, България е заложила до 2020 г. 36 % от населението между 30-34 години да бъде с висше образование. Вторият панел, посветен на образованието, бе на тема „Новите платформи на образованието”, с модератор доц. Фъртунова. Участващите в дискусиите ректори коментираха качеството на българското образование и проблемът с демографската криза, отказът на българските власти от масовизацията на висшето образование и финансирането на специалности, които не се търсят, сериозната конкуренция, пред която са изправени българските университети не само в страната, но и в глобален мащаб – особено от страни от ЕС. Коментарите, че качеството на българското образование не е добро, ректорът на Стопанската академия, доц. д-р Иван Марчевски определи като мантра, която постоянно се повтаря, но не е вярна. Той подчерта, че системата на висшето образование намалява безработицата и цитира данни, според които при студентите тя е 3,7 %, а на държавно ниво е над 5 %. „Проблемът с бизнеса не е, че той не поръчва какво иска, а че после не осигурява добре платена работа на завършилите”, коментира доц. Марчевски. Той отбеляза, че днешните младежи не са същите като отпреди 20 години. „Вече малко от тях ще пожертват четири години за учене, искат да работят веднага, затова трябва да им дадем и възможност да учат и работят едновременно, което предполага промяна във финансирането на задочната и дистанционна форма на обучение”, добави още доц. Марчевски. В рамките на панелите, посветени на образованието, ректори споделиха опит от изграждането на добри и функциониращи връзки „бизнес-образование” и от взаимодействието между преподаватели, студенти и различни организации с цел подпомагане на завършващите висше образование в тяхната професионална реализация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " Ректорът на Стопанска академия участва в Тринадесетата световна среща на медиите в дискусии за образованието"}
{"url": "https://trud.bg/%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8-%d0%b8-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8/", "text": "Асоциацията на европейските журналисти в България организира в сряда в центъра на София протест в защита на журналистиката. На акцията дойдоха около 100-тина посетители. Някои от тях и журналисти, други – може би само и изконно европейски журналисти. Блестяха с присъствието си хора като зеленият Тома Белев и Левски-мразеца Емил Джасим. Блестеше и водачката – топжурналистката Галя Прокопиева, която заедно със съпруга си – подсъдимият Иво Прокопиев, са сред най-големите блюстители на свободата на словото и правата на хората в България. Та, за какво всъщност беше протестът?", "date": "2017.10.12", "title": " Журналисти и „журналисти“"}
{"url": "https://trud.bg/%d0%ba%d1%80%d1%8a%d1%89%d0%b0%d0%b2%d0%b0%d1%82-%d1%83%d0%bb%d0%b8%d1%86%d0%b8-%d0%b2-%d0%b7%d0%b2%d0%b5%d0%b7%d0%b4%d0%b8%d1%86%d0%b0-%d0%bd%d0%b0-%d0%ba%d0%be%d1%81%d0%bc%d0%be%d0%bd%d0%b0%d0%b2/", "text": "18 улици във варненското село Звездица ще носят имена на български космонавти и летци. Това реши ПК „Култура и духовно развитие“ към ОбС -Варна. Предложенията са на жителите в местността „Летище“. Две от улиците ще се казват „Генерал-лейтенант Георги Иванов“ и „Генерал-майор Александър Александров“. Пет от тях ще бъдат именувани на жени пилоти. Сред тях са Валентина Цветкова, единствената жена командир на правителствен самолет в света, Райна Касабова-първата жена в света, извършила боен полет със самолет, Емилия Гърбова-първата жена пилот на военен реактивен самолет. Комисията по култура не прие предложението една от улиците в курортната зона да се казва“Ибре курорте“, какъвто поздрав си разменяли от години местните виладжии. Отхвърлено беше и искането улица в селото да се казва“Европейска 2017″. В най-космическото село у нас 28 улици са наименувани на планети и звезди-„Венера“, „Луна“, „Сатурн“, Андромеда“ и др., а централният му площад се казва „Галактика“. Звездица се разширява непрекъснато с нови селищни образувания, които влизат в регулация, с модерни къщи и нови улици. Кръщаването им предстои да бъде одобрено от местния парламент на Варна, на чиято административна територия се води селото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " Кръщават улици в Звездица на космонавти и пилоти"}
{"url": "https://trud.bg/%d0%b0%d1%80%d0%b0%d0%b1%d1%81%d0%ba%d0%b8%d1%8f%d1%82-%d1%81%d0%b2%d1%8f%d1%82-%d0%be%d1%82%d0%ba%d1%80%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d0%bf%d0%b8%d1%81/", "text": "Българската литература е почти непозната в арабските страни. Този тъжен факт вече се променя, благодарение на преводача Хайри Хамдан. „Вятърът разпръсна моите слова” е антология на съвременната българска поезия, която той състави и преведе на арабски език, осигурявайки издаването й в Йордания (2015 г.) в издателство „Албeйруни”. Освен в това класическо хартиено издание нашите поети редовно се появяват в различни арабски сайтове с още новопреведени от Хайри Хамдан творби. Преводаческо дело се превърна в главна мисия на неговия живот в България и ето че нашите автори дочакаха значим подарък: обемна антология на българския разказ – 500 стр., озаглавена „В началото бе епилогът” (2017). Сборникът се появи само преди два месеца в продукцията на същото издателство, а първото представяне беше на 11 септември в Аман. В момента томът е сред хилядите заглавия на Световния панаир на книгата в Йордания. Тиражът е на изчерпване и издателят възнамерява да пусне второ издание. На 11 октомври 2017 г. в Литературния клуб на Столична библиотека се събраха част от включените белетристи за българската премиера. За сложността на превода, подбора на авторите, изкуството на интерпретацията и спецификите в културата на арабските народи говориха доц. д-р Марин Бодаков и доц. д-р Цветомира Пашова (преподавател по арабско езикознание и зам.-декан на Факултет по класически и нови филологии в СУ „Св. Климент Охридски”). Стана ясно, че томът включва 46 автори – Алек Попов, Александър Секулов, Александър Шпатов, Ангел Игов, Ваня Константинова, Васил Георгиев, Виктор Пасков, Владислав Христов, Георги Господинов, Георги Милев, Деян Енев, Димо Райков, Елена Алексиева, Емануил А. Видински, Захари Карабашлиев, Здравка Евтимова, Иван Димитров, Иво Георгиев, Иглика Дионисиева, Йорданка Белева, Йото Пацов, Костадин Костадинов, Красимир Дамянов, Кристин Димитрова, Людмил Станев, Мария Митева, Миглена Николчина, Милен Русков, Надежда Искрова, Нели Лишковска, Николай Фенерски, Николай Хайтов, Олга Шурбанова, Оля Стоянова, Павлина Павлова, Палми Ранчев, Пенка Бангова, Петър Чухов, Силвия Томова, Силвия Чолева, Стефан Бонев, Теодора Димова, Тони Телалов, Христина Панджаридис, Христо Карастоянов, Яна Букова. Сред творбите има и такива, които биха скандализирали средно статистическия арабски читател (мъж), но това е риск, който преводачът е поел. „Аз публикувах голяма част от разказите в арабски сайтове и видях, че реакцията е адмирираща. Интернет отвори света към арабския език. Ако обществата ни осъзнаят, че чрез културата бихме могли да преодолеем различията си, а не да решаваме проблемите си с оръжие, светът би бил друг” – каза Хайри Хамдан. Да се надяваме, че сборникът „В началото бе епилогът” ще отприщи вълна от нови преводи на съвременната ни литература в близките до нас географски, но далечни като култура, бит и ценности арабски държави. Тъй като официалната държавна политика у нас няма отношение към популяризиране на родната словесност по света, очевидно и в бъдеще нашите автори ще разчитат на индивиални медиатори като Хайри Хамдан.", "date": "2017.10.12", "title": " Арабският свят откри българските писатели\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b8%d1%81%d0%ba%d0%b0-%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81%d1%82-%d0%b7-7/", "text": "Окръжната прокуратура в Бургас поиска мярка за задържане „постоянен арест“ за 18-годишния Петър Л. (на 18 г.). Той е привлечен като обвиняем за това, че на  , общ. Руен, на поляна, намираща се в ромската махала, умишлено умъртвил 49-годишен мъж, чрез нанасяне на удари в областта на главата с дървен кол, като убийството е извършено с особена жестокост. Това съобщиха от прокуратурата. За това престъпление законът е предвидил наказание „лишаване от свобода“ от 15 г. доживотен затвор или доживотен затвор без замяна. Окръжен съд – Бургас е насрочил заседанието си за 12.10.2017 г. от 14:30 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " Прокуратурата иска постоянен арест за 18-годишния, обвинен за жестокото убийство във Вресово"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b7%d0%b0%d1%85%d0%b0%d1%80%d0%be%d0%b2%d0%b0-%d1%80%d1%83%d1%81%d0%b8%d1%8f-%d0%bd%d0%b5-%d0%b5-%d0%b7%d0%b0%d0%bc%d0%b5%d1%81%d0%b5%d0%bd%d0%b0-%d1%81%d1%8a%d1%81/", "text": "Русия заема ясна и последователна позиция по референдума в Каталуния и отхвърля „голословните“ твърдения на Латвия, според които Москва е замесена в испанските вътрешни работи, заяви говорителят на руското външно министерство Мария Захарова, цитирана от  . Тя заяви, че Русия е изразила позицията си още преди провеждането на референдума. „Тази позиция бе първо ясна, второ последователна, и трето не е противоречала на по-ранните изявления от гледна точка на Русия по този въпрос. Не само това, но и министърът на външните работи на Русия и представители на президентската администрация нееднократно заявиха и препотвърдиха руската позиция по въпроса“, каза Захарова. Тя отвърна и на твърденията на латвийския външен министър, според който изказванията на представители на руското МВнР по въпроса за Каталуния са неадекватни, заявявайки, че „компетентността на служителите на руското Министерство на външните работи, са вътрешен проблем на въпросното ведомство“. Мария Захарова подчерта, че за Русия ситуацията е вътрешно дело на Испания, както и че Москва подкрепя суверенитета и териториалната цялост на испанската държава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " Мария Захарова: Русия не е замесена със събитията в Каталуния"}
{"url": "https://trud.bg/%d1%84%d0%be%d0%bd%d0%b4%d1%8a%d1%82-%d0%b7%d0%b0-%d0%bb%d0%b5%d1%87%d0%b5%d0%bd%d0%b8%d0%b5-%d0%bd%d0%b0-%d0%b4%d0%b5%d1%86%d0%b0-%d1%80%d0%b0%d0%b7%d0%b4%d0%b5%d0%bb%d1%8f%d0%bd%d0%b5%d1%82%d0%be/", "text": "Фондът за лечение на деца в чужбина няма да помага на сиамските близнаци от Сливен. Мотивът за отказа им е, че операция по разделянето им е „анатомично невъзможна”, съобщи  . Сиамските близнаци Богдан и Янко в момента са в болница „Пирогов”. Те се родиха преди година в Сливен. Янко е в кома от самото раждане, но за Богдан има шанс, твърдят близките. Майка им е 15-годишна ученичка, а бащата – пълнолетен, втори братовчед. Медиците обаче казват, че децата са в тежко състояние, а Фондът за лечение на деца окончателно отказа помощ за тях в чужбина. Семейството на Богдан и Янко заявиха, че ще съдят Фонда и Здравното министерство. Според тях държавата се е забавила с лечението, а изчакването е осуетило шанса за дарителска кампания, чрез която да се съберат средства за операция в чужбина. Комисията от медици, която разгледа случая със сиамските близнаци е категорична, че операция за разделянето им е невъзможна. На заседанието е присъствал и зам.-министърът на здравеопазването Мирослав Ненков. „Ако всички специалисти в България са преценили и са единодушни, че няма никакъв шанс и не може да бъде постигнато, то това е така”, смята д-р по биоправо Стоян Ставру. Преди време университетска клиника в Съединените щати дава надежди за разделянето на сиамските близнаци и за спасяването на Богдан. Базовата оферта на американците е 500 хил. долара. Според Фонда за лечение на деца американската клиника е имала само един случай с разделяне на сиамски близнаци, но с далеч по-добра прогноза.  ", "date": "2017.10.12", "title": " Фондът за лечение на деца в чужбина: Разделянето на сиамските близнаци от Сливен е анатомично невъзможно"}
{"url": "https://trud.bg/%d0%bf%d1%80%d0%be%d0%b4%d0%b0%d0%b2%d0%b0%d1%82-%d1%86%d0%b8%d0%b3%d0%b0%d1%80%d0%b8-%d0%b4%d0%be-%d0%bf%d0%be%d1%87%d1%82%d0%b8-%d0%b2%d1%81%d0%b8%d1%87%d0%ba%d0%b8-%d1%83%d1%87%d0%b8%d0%bb%d0%b8/", "text": "Близо до почти всяко столично училище се продават цигари. В 95% от проверените учебни заведения тютюн се предлага на не повече от 250 метра. Това показва изследване на коалицията „За живот без тютюнев дим“, съобщи  . Въпреки забраната за продажба на непълнолетни учениците масово имат достъп до цигари и една четвърт от 16-годишните пушат. В гимназията по строителство от 400 ученици в смяна около 20 тичат по стълбите за цигара в междучасието. Училището обаче е в центъра и тютюневи изделия има навсякъде. „Правим много неща – часове на класа, връстници помагат на връстници, непрекъснато се говори. Подкрепени сме от една част от родителите, но има такива, които негласно подкрепят децата си, дори пушат с тях”, заяви психологът Невена Минчева. Само до 3 от 87 училища в София не се предлагат цигари, а според изследванията колкото по-изложени на реклами на тютюн са децата, толкова по-вероятно е да пропушат. „Едно дете като е почнало да пуши на 10 години, то на 25 има 15 годишни стаж пушене, съдовете му са увредени още тогава”, обясни д-р Маша Гаврaилова от Коалиция „За живот без тютюнев дим”. „Настояваме видимата реклама на тютюневи изделия да изчезне – от билбордове, магистрали, шосета”, обясни д-р Гергана Гешанова от Коалиция „За живот без тютюнев дим”. Данните от изследването са внесени в прокуратурата, а тя само преди седмица разпореди проверка, която включва и продажбата на цигари на ученици. „Ще се включат и органите на реда, защото в миналото сме имали известни затруднения при извършване на тези проверки с доказване на тяхната коректност, особено когато става въпрос на т. нар. таен клиент, това е непълнолетно лице, което ние изпращаме, за да направи опит да закупи тютюневи изделия”, поясни Димитър Маргаритов, председател на Комисията за защита на потребителите. Резултатът от проверката се очаква в средата на декември.", "date": "2017.10.12", "title": " Продават цигари до почти всички училища в София"}
{"url": "https://trud.bg/%d0%b4%d0%b0%d0%b4%d0%be%d1%85%d0%b0-%d0%bd%d0%b0-%d1%81%d1%8a%d0%b4-%d0%b4%d0%b2%d0%b0%d0%bc%d0%b0-%d0%bf%d0%be%d0%bc%d0%b0%d0%b3%d0%b0%d1%87%d0%b8-%d0%bd%d0%b0-%d1%82%d0%b5%d0%bb%d0%b5%d1%84%d0%be/", "text": "Районна прокуратура – Горна Оряховица внесен в съда обвинителен акт срещу двама помагачи на извършители на телефонни измами. Обвинението срещу Йордан Й. и Румен Ж. от Русе е за това,че в периода от 17 до 21 февруари тази година в Горна Оряховица в съучастие като помагачи с неустановен извършители заблудили С. П. и Й. А. от Горна Оряховица, че за залавяне на телефонни измамници от полицията е необходимо да предоставят сумите от 1450 лева и 2000 лева, златни накити. Те им отнели общо 6658,28 лева и предали ценностите на извършителите. В края на 2016 г. Йордан. Й се срещнал с неустановени по делото лица, които му предложили заедно да си набавят противозаконни доходи, посредством въвеждане на различни хора в заблуждение по телефона и получаване от тях на парични суми. Ролята на Йордан Й. била да взема парите от пострадалите и да ги предава на извършителите. Обвиняемият се съгласил да участва в извършването на престъпленията и споделил това на другия обвиняем, който също се включил в схемата. Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " Дадоха на съд двама помагачи на телефонни измамници"}
{"url": "https://trud.bg/2000-%d0%bf%d0%b0%d1%80%d1%84%d1%8e%d0%bc%d0%b0-%d0%bc%d0%b5%d0%bd%d1%82%d0%b5-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8%d1%82%d0%b5/", "text": "2000 недекларирани парфюма с лога на световноизвестни марки са задържали митническите и гранични служители на ГКПП „Лесово“. Парфюмите са иззети при разкрити 6 опита за нелегален внос от Турция, след проверки през последните десет дни, съобщиха от Агенция „Митници“. 471 от иззетите контрабандни парфюми са открити в багажното отделение на „Фолксваген Транспортер“ с молдовска регистрация. Автомобилът е пристигнал на ГКПП „Лесово“ на 9 октомври 2017 г. на трасе „Входящи леки автомобили“. Шофьорът и пътниците са обявили, че не внасят нищо за деклариране. По искане от „Гранична полиция“ е извършена съвместна проверка от митническите и гранични служители, при която в багажното отделение са открити парфюмите, носещи лога на 16 световноизвестни търговски марки, между които „Armani“, „Lancome“, „Dior, „Chanel“, „ Boss“, „Paco Rabanne“ и др. Установено е, че недекларираните парфюми в опаковки от 50 до 100 ml са собственост на шофьора- молдовски гражданин. Още 390 недекларирани парфюма с лога на 21 световни търговски марки са иззети при митническа проверка на друг лек автомобил с молдовска регистрация, който е влизал в страната от Турция на 8 октомври 2017 г. Автомобилът е селектиран от митническите служители за щателна митническа проверка и парфюмите са открити в багажника на колата под лични вещи. Същия ден, при съвместна проверка на митническите и гранични служители на ГКПП Лесово са иззети и 115 недекларирани парфюма от микробус, управляван от молдовски гражданин. Още 436 недекларирани парфюма с лога на световни марки са открити от митническите служители на ГКПП Лесово в кабината на товарен камион, управляван от турски гражданин, при митническа проверка на превозното средство и товара с рентгенова апаратура. При други две съвместни проверки на митническите и гранични служители са иззети 390 контрабандни парфюма от лек автомобил с молдовска регистрация и 198 парфюма от микробус с украинска регистрация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " 2000 парфюма менте задържаха митничарите на „Лесово“"}
{"url": "https://trud.bg/%d0%b5%d0%ba%d0%be%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80%d0%b8-%d0%be%d1%82-%d1%82%d1%8a%d1%80%d0%bd%d0%be%d0%b2%d0%be-%d1%81%d1%8a%d1%81%d1%82%d0%b0%d0%b2%d0%b8%d0%bb%d0%b8-7-%d0%b0/", "text": "Експертите на РИОСВ – Велико Търново са извършили 118 проверки на 111 обекта на територията на Великотърновска и Габровска област през септември. В рамките на осъществения контрол са издадени 30 предписания, съставени са 7 акта за установени административни нарушения. Два акта са съставени на физическо и юридическо лице за навлизане в териториите на защитени местности „Божурлука” и „Находище на българска гърлица“, разположени в землището на с. Горна Студена, община Свищов, с разораване и засяване на земеделска култура, с което са нарушени забраните, въведени със заповедите за тяхното обявяване. Три акта са съставени за неводене на отчетност за отпадъците и за предаване на отпадъци на лица, които нямат необходимото разрешително. Акт е съставен на дружество за това, че не е извършило собствени периодични измервания на концентрациите на вредни вещества в отпадъчни газове, изпускани в атмосферния въздух от работещите източници на емисии, не по-малко от един път в рамките на двете последователни календарни години 2015 и 2016 г. Оператор на инсталация с комплексно разрешително, който не изпълнява условия от издаденото разрешително, също има съставен акт. През септември са предприети действия по 4 сигнала и две жалби за замърсяване на реки и обгазяване с дим и сажди, както и за шум от промишлени източници. Общо събраните суми по наложени санкции в предишни периоди са 12 180, 66 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " Екоинспектори от Търново съставили 7 акта за нарушения през септември"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2%d0%bd%d0%b5%d1%81%d0%b5-%d0%be%d0%b1%d0%b2%d0%b8%d0%bd%d0%b8%d1%82%d0%b5%d0%bb%d0%b5%d0%bd-%d0%b0%d0%ba%d1%82-10/", "text": "Софийска градска прокуратура (СГП) внесе в Софийски градски съд (СГС) обвинителен акт срещу Стефан Станев. Той е обвинен за това, че умишлено е умъртвил Виола Николова. Станев е обвинен и за това, че без надлежно разрешително съгласно ЗКНВП държал високорискови наркотични вещества в апартамента си. В нощта на 22 юни 2017 г. обвиняемият Станев и пострадалата Виола Николова били в дома си. Николова споделила ,че е изморена и легнала в стаята обособена за спалня, за да си почива. Станев стоял пред преносим компютър и четял във Фейсбук. В един момент той решил да изпие една бира, след което взел екстази, после употребил и марихуана. Разходил се до спалнята, видял че Николова лежи, но не спи и приел, че нещо я притеснява. Около 05.00 ч. на 23 юни 2017 г. обвиняемият Станев провокирал разговор с пострадалата, който не се състоял. Той започнал да удря с ръце и с метален стик за голф по стената, след което застанал до леглото, където лежала Николова, вдигнал стика за голф над главата си – в този момент тя уплашена и плачейки извикала: „Извинявай, съжалявам, моля те спри, недей“, но Станев нанесъл силен удар със стика за голф по главата й, в областта на лявата слепоочна орбитална област. С него той й причинил открита тъпа черепно-мозъчна и лицева травма. След удара стикът за голф се счупил като в ръката на Станев останала металната му дръжка. Николова започнала да губи много кръв, но дишала, виждала и чувала. В този момент той преместил тялото й от спалнята на земята и я ударил втори път по главата със счупения метален край от дръжката на стика за голф, с което й причинил нова лицева травма. Започнал и да я души. След като се отказал от тези си намерения, станал взел от кухнята кухненски назъбен нож (с обща дължина 32,5см., и дължина на острието 20см.). Върнал се в спалнята и в момент, в който Николова все още имала сърдечна дейност и съзнавала какво се случва с нея започнал да нанася пробождащи и режещи удари във врата й. После взел друг кухненски нож (с обща дължина 32,5см., и дължина острието 19,5см.), с който пробол в дълбочина от 3 см. гърба на Николова, в дясно от гръбначния стълб. Станев бил решен да довърши започнатото и взел трети нож (с дължина 196 мм. и ширина 43 мм.,с режеща част с ширина 12мм.), с който нанесъл удар в шията на пострадалата, като острието на ножа останало забито в шията й, а пластмасовата дръжка на ножа в ръцете му. Когато установил, че Николова не диша, Стефан Станев завил мъртвото й тяло със завивката от леглото, поставил плюшена играчка на котарак върху трупа й, и отишъл в съседната стая, изпушил една цигара марихуана и пуснал да слуша музика. Сутринта на 23.06.2017 г. около 08.30 ч. Станев позвънил на своя приятелка и я поканил в дома си за да поговорят. Когато тя пристигнала обвиняемият я посрещнал пред блока и заедно се качили в апартамента му. Когато тя го попитала къде е Виола, Станев не отговорил. На въпрос, какво са правили предната вечер, той заявил, че легнал до пострадалата и забелязал, че нейният крак трепнал, след което със знак и движение на ръката показал на приятелката си как прерязал гърлото на пострадалата, а след това спокойно и хладнокръвно заявил: „Аз я убих“. Обвиняемият я отвел до стаята, където приятелката му видяла трупа на Виола Николова, покрит с покривало за легло ,върху което била поставено плюшена играчка –котарак. След кратък разговор за извършеното от Станев, наказанието за това престъпление, разбирането от страна на близките му и това, че не иска да се предаде на полицията, приятелката му си тръгнала. В следобедните часове обвиняемият отпътувал с личния си автомобил за гр. Созопол. На 24.06.2017 г. около 15.00 ч. приятелката на Станев заедно с мъжът, с когото живее сигнализирали в 03 РУ СДВР за извършеното престъпление. Станев бил задържан от органите на МВР на 24.06.2017 г. около 21.30 ч. в близост до яхтено пристанище в гр.Созопол. Непосредствено след задържането му е извършено токсикологично изследване, което е установило комбинирана употреба на наркотични вещества – амфетамин, екстази, тетрахидроканабинол и кокаин. В хода на разследването са били назначени множество експертизи: съдебно-медицинска експертиза, трасологическа експертиза, ДНК анализ на веществени доказателства, петорната биотрасологична и съдебно медицинска експертиза и др. От назначените по делото физико химична и оценителна експертизи, се установява, че тегло и съдържание на наркотичните вещества намерени в дома на Станев са от вида на амфетамините и са на обща стойност 502.70 лв. Иззетите вещества са високо рискови и подлежат на контрол. Назначената комплексна психолого психиатрична експертиза –проведена в ДПБ затвора гр.Ловеч установява,че Станев страда от личностово разстройство и синдром на зависимост от психоактивни вещества. То няма характеристиката на краткотрайно или продължително разстройство на съзнанието и не е психично заболяване в тесен смисъл. Към момента на извършване на деянието обвиняемият е разполагал с психическа годност да разбира свойството и значението на постъпките си и да ръководи действията си и отново към този момент не се е намирал в психотично състояние – състояние на остра психоза. Вещите лица от назначената по досъдебното производство тройна комплексна психолого-психиатричната експертиза акцентират при изготвяне на психологическия портрет на обвиняемия върху дисхармонични нагласи и поведение,в емоционалната и волева сфера,възбудни процеси, крайно ниска поносимост на фустрация и ниски прагове на задръжка и на отключване на агресивни реакции, склонност да обвинява другите и да измисля правдоподобни обяснения за проявите си, раздразнителност и емоционална лабилност, намалени възможности за самоконтрол ,водещи до немотивирана агресивност, ниската или пълна липса на критичност на собственото и околното поведение, особено след употреба на наркотични вещества . Този психологически портрет се потвърждава напълно и от доказателствата по делото и механизма на причиняване на убийството. С нанасянето на множество удари по тялото на пострадалата и то в областта на жизнено важни органи от страна на обвиняемия е установено, че Виола Николова е изпитвала множество болки и страдания. Обвиняемият е проявил изключителна ярост и ожесточеност към пострадалата, като се има предвид броя на нанесените удари. Болките и страданията, които е понесла Николова са били много силни и това е било мъчително. Тя е изпитвала страх, съзнавала е своето безсилие и безизходица от създалата се ситуация. Смъртта е настъпила в един времеви отрязък, в който пострадалата е търпяла болки, усещала е и е осъзнавал какво й се случва. От друг страна интензитетът проявен от Станев явно надхвърля необходимото за причиняване на смърт и сочи на допълнително лично отношение към жертвата, съдържащо изключителна ярост и ожесточение и формират и категорично наличието на признака – особена жестокост. Стефан Станев е с мярка за неотклонение „задържане под стража“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " Прокуратурата внесе обвинителен акт в СГС срещу убиеца на Виола"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%86%d0%b2%d0%b5%d1%82%d0%b0%d0%bd-%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd/", "text": "Заместник-министърът на земеделието, храните и горите д-р Цветан Димитров се срещна с извънредния и пълномощен посланик на Монголия Дашжамц Батсайхан. Те обсъдиха близките политики на двете страни по отношение на качеството и безопасността на храните. Д-р Димитров подчерта, че може да се осъществява обмен на опит в тази област и запозна посланика със структурата на Българската агенция по безопасност на храните. По време на срещата бе дискутирана и възможността за сътрудничество в сферата на науката и образованието. Зам.-министър Димитров и посланик Батсайхан разговаряха за предстоящата Седма сесия на смесената комисия с Монголия, която ще се проведе в Улан Батор. От своя страна Дашжамц Батсайхан изрази задоволство от добрите контакти между двете държави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " Зам.-министър Цветан Димитров се срещна с извънредния и пълномощен посланик на Монголия Дашжамц Батсайхан"}
{"url": "https://trud.bg/%d0%bd%d0%be%d0%b2-%d0%b4%d0%b5%d0%bf%d1%83%d1%82%d0%b0%d1%82-%d0%be%d1%82-%d0%b3%d0%b5%d1%80%d0%b1-%d0%b2%d0%bb%d0%b8%d0%b7%d0%b0-%d0%bd%d0%b0-%d0%bc%d1%8f%d1%81%d1%82%d0%be%d1%82%d0%be-%d0%bd%d0%b0/", "text": "Нов депутат от партия ГЕРБ влиза в парламента на мястото на избраната за заместник председател на КФН Диана Йорданова. Това е Иван Вълков, който бе народен представител и в предишното Народно събрание. Вълков бе заместник председател на комисията по транспорт. На последните избори той бе осми в листата на партията. Диана Йорданова вече ще ръководи управление „Осигурителен надзор“ в КФН. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.12", "title": " Нов депутат от ГЕРБ влиза на мястото на Диана Йорданова"}
