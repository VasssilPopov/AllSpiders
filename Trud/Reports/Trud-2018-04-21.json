{"url": "https://trud.bg/%d1%81%d0%b8%d0%bd%d1%8a%d1%82-%d0%bd%d0%b0-%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bf%d1%80%d0%b5%d0%be%d0%b4%d0%be%d0%bb%d1%8f%d0%bb-%d0%bd%d0%b0/", "text": "Синът на Валери Симеонов – Даниел, е имал проблем със зависимост към наркотици.  В предаването на Мартин Карбовски по БТВ той разказа за борбата си с наркотиците и че е щял да умре отсвръхдоза. Започнал да посяга към наркотиците още като ученик. приемал е различни неща – от амфетамин до кокаин, но без хероин. “Бях на 19 години, студент в Софийския университет. Моят човек нямаше дрога. Започнах да търся от човек на човек. Дадоха ми бял прах, който не беше чист амфетамин. Още на първата лента усетих, че не знам къде се намирам. Тогава не ми пукаше особено какво ще ми се случи. Издрусах 2 грама и имах усещането, че умрях от инфаркт. Прибрах се вкъщи и пуших няколко джойнта, за да се успокоя. Пуслът ми се качи до 250 удара в минута, ръцете ми посиняха. Лежах и виждах как завивката се повдига над гърдите ми заради пулса. После започнах да не си усещам тялото, виждах замъглено. Приятели извикаха линейка, която дойде след 30 минути. Щом дойде, лекарката каза – това момче ще направи инфаркт”, разказва Даниел. В болницата успяват да го спасят, а когато излиза, решава, че ще спре. „Не съжалявам за нищо, което съм направил. Ако не бяха тези 2 грама и почти умирането ми, нямаше да спра да взимам наркотици. Познавам много хора, които са употребявали дрога с инфаркти и инсулти”, каза той. Даниел сподели, че баща му му е помагал финансово и че не му е казал за интервюто: “Ще се срамува от мен. Партията, която води, има други ценности. Той е консервативен и е против дрогата”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Синът на Валери Симеонов преодолял наркозависимост"}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b8-%d1%82%d1%80%d0%b5%d0%bd%d1%8c%d0%be%d1%80-%d1%81%d0%ba%d0%b0%d1%87%d0%b0-%d0%bd%d0%b0-%d1%81%d1%8a%d0%b4%d0%b8%d0%b8%d1%82%d0%b5/", "text": "Със скандал завърши полуфиналът от европейското първенство за девойки до 17 години в София между България и Италия. Независимо от победата с 3:1 (-21, 22, 10, 28) старши треньорът на „адзурите“ Марко Менкарели обвини съдиите по линиите в груба подкрепа към българския тим. Според него главната реферка Таяна Крамар Сандъл (Хърватия) е „спасила“ победата за отбора му. „Смея да твърдя по категоричен начин, че това, което се случи днес не трябва да се вижда по време на турнир при подрастващи – заяви италианецът пред Bgvolleyball. – Водил съм и други отбори, и разбирам кога има замесени и други фактори. Но такова нещо не мога да приема. Това, което видях днес с очите си, не мога да го приема в турнир за девойки. И ако нямаше един невероятен и смел първи съдия, днес ние по всяка вероятност щяхме да сме загубили този мач. Заради едни странични съдии. Това е просто срамно! България по никакъв повод не заслужава такава помощ, защото е силен отбор.“ България остана без медал от първенството пред родна публика, след като вчера загуби и малкия финал – 1:3 (-21, -20, 21, -19) от Турция. Пред препълнените трибуни на зала „Христо Ботев“ момичетата на Стоян Гунчев започнаха неубедително и загубиха първите два гейма, преди да спечелят третия след оспорвана борба. В четвъртия обаче туркините отново се наложиха, за да се окичат с медалите. Най-резултатна в мача бе Александра Георгиева, която завърши с 26 точки, а Мария Йорданова добави 16 т. За Турция Сабри Каракаова пък се отличи с 19 т. Късно снощи бе финалът между Италия и Русия. Междувременно от ръководството на мъжкия ЦСКА обявиха, че няма да има предварителна продажба на билети за третия мач от финалната серия с „Нефтохимик 2010“. Така пропуските ще се продават единствено утре на касите на зала „Христо Ботев“, а цената е 6 лв.", "date": "2018.04.21", "title": " Италиански треньор скача на съдиите"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bd%d0%bd%d0%be%d0%b2%d0%b0-6-%d0%b0-%d0%ba%d0%b0%d0%bb%d0%b5%d0%b9%d0%bd-9-%d0%b0-%d0%b2-%d1%82%d0%b0%d1%88%d0%ba%d0%b5%d0%bd%d1%82/", "text": "Невяна Владинова се класира на 6-о място със сбор от 67,70 точки в многобоя от Световната купа по художествена гимнастика в Ташкент (Узбекистан). Плевенчанката, която представя новите си съчетания след завръщането си на килима от лечение на травма, се класира и на три финала в отделните уреди днес – топка, бухалки и лента – на всичките с 5-а оценка. Боряна Калейн пък зае 9-о място в многобоя, а днес ще се бори за медалите на обръч (4-а оценка) и лента (2-а оценка). И двете българки играха смело и вдъхновено, но допуснаха грешки, които ги отдалечиха от призовите места. Шампионка е Александра Солдатова (Русия, 77,050 т.).", "date": "2018.04.21", "title": " Владиннова 6-а, Калейн 9-а в Ташкент"}
{"url": "https://trud.bg/%d0%bf%d0%be%d0%b3%d0%bd%d0%b0%d1%85%d0%b0-%d0%bf%d0%bb%d1%83%d0%b2%d0%b5%d0%bd-%d1%88%d0%b5%d1%84-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be/", "text": "Бившият президент на плувния съюз на Унгария Тамаш Гярфаш е разследван за убийство на медиен магнат в родината си през 1998-а. Властите в страната арестуваха дългогодишния деятел като поръчител на атентат, довел до смъртта на Янош Феньо, който по това време му бил бизнес конкурент. В крайна сметка той поставен под домашен арест с проследяващо устройство. „И това е някаква стъпка напред, сега поне мога да обикалям из Будапеща – заяви 69-годишнят Гярфаш, който е член на изпълнителното бюро на ФИНА. – Нямам нищо общо с тези ужаси, аз съм невинна жертва.“ Босът бе начело на унгарското плуване от 1993-а до 2016-а, а за периода спортовете под негово ръководство постигнаха множество отличия от големи първенства и олимпийски игри.", "date": "2018.04.21", "title": " Погнаха плувен шеф за убийство"}
{"url": "https://trud.bg/748-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8-%d1%81%d0%b5-%d1%8f%d0%b2%d0%b8%d1%85%d0%b0-%d0%bd%d0%b0-%d0%b8%d0%b7%d0%bf%d0%b8%d1%82-%d0%b7%d0%b0-31-%d0%bf%d1%80%d0%be%d0%ba%d1%83%d1%80/", "text": "В сградата на Софийски университет „Св. Климент Охридски” се проведе писменият изпит по обявения с решение на Прокурорската колегия на Висшия съдебен съвет конкурс за заемане на 31 свободни длъжности за „младши прокурор“ в районните прокуратури. Общо 860 кандидати бяха допуснати до участие в конкурса, като на писмения изпит се явиха 748 души, съобщиха от ВСС. В 9,00 часа, в присъствието на членовете на двете конкурсни комисии, в аудитория 272 в сградата на Ректората, се изтеглиха: един казус от наказателно-правните науки и един тест по право на Европейския съюз и в областта на правата на човека. До устен изпит ще бъдат допуснати всички кандидати с оценка над 4.50.", "date": "2018.04.21", "title": " 748 кандидати се явиха на изпит за 31 прокурорски места"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%8f%d1%82-%d0%b4%d0%b5%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%ba/", "text": "Парламентарните избори в България през март миналата година преминаха без каквито и да било сериозни нарушения според оценката Централната избирателна комисия, отчита Държавният департамент на САЩ в   в годишния си доклад за състоянието на човешките права по света през 2017 г. Документът е публикуван на сайта на американското външнополитическо ведомство. Държавният департамент на САЩ припомня, че и според международните наблюдатели изборите в България са били свободни и честни въпреки някои недостатъци. Гражданските власти поддържаха ефективен контрол върху силите за сигурност, гласи друга положителна констатация в доклада. Държавният департамент сочи като най-значителни проблеми в областта на човешките права в България суровите условия в затворите и центровете за задържане, липсата на независима съдебна власт, корупцията във всички клонове на властта, трафика на хора и общественото насилие срещу етническите малцинства. Властите предприеха стъпки за съдебно преследване и наказване на служители на силите за сигурност и други държавни органи, които са извършили нарушения на човешките права. Тези действия обаче бяха недостатъчни и безнаказаността бе проблем, отчита Държавният департамент на САЩ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Държавният департамент за България: Корупцията във всички клонове на властта остава проблем"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d1%81%d1%8a%d0%b4-%d0%bf%d1%80%d0%b0%d1%82%d0%b8-%d0%b2-%d0%b7%d0%b0%d1%82%d0%b2%d0%be%d1%80%d0%b0-%d1%83%d1%87%d0%b8%d1%82%d0%b5%d0%bb%d0%ba%d0%b0-%d1%81-6/", "text": "Учителката и майка на 6-месечно бебе беше осъдена от турски съд на една година и три месеца затвор заради неин призив „да не умират децата” в обаждане по телефона по време на телевизионно предаване, пише вестник „Джумхуриет”. Позицията на Айше Челик е оценена от магистратите като „антивоенна пропаганда и заемане на страната на терористична организация”. Заради бебето й изпълнението на присъдата е отложено с 6 месеца. Вчера съдът отхвърли нейната молба това отлагане да продължи още 10 дни. Към 18.00 часа осъдената учителка влезе с 6-месечната си дъщеря Деран в затвор от закрит тип в Диарбекир. Адвокатът на учителката заяви, че по случая е сезиран и Конституционния съд, но все още няма становище. От своя страна депутатът от легалната кюрдска Демократическа партия на народите (ДПН) Зия Пир посочи, че в Диарбекир и общо в Югоизточен Анадол положението е много повече от извънредно. По думите му става въпрос за класическо военно положение и тормоз. При това – само два месеца преди насрочените на 24 юни предсрочни общи избори, посочва още „Джумхуриет”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Турски съд прати в затвора учителка с 6-месено бебе"}
{"url": "https://trud.bg/%d0%b0%d1%80%d1%81%d0%b5%d0%bd%d0%b0%d0%bb-%d1%83%d0%b2%d0%be%d0%bb%d0%bd%d0%b8%d0%bb-%d0%b0%d1%80%d1%81%d0%b5%d0%bd-%d0%b2%d0%b5%d0%bd%d0%b3%d0%b5%d1%80/", "text": "Арсен Венгер е бил уволнен от „Арсенал“, а не е напуснал по собствено желание. Това разкриха медиите на Острова часове, след като стана ясно, че французинът си тръгва от „Емирейтс“ в края на сезона. Според “Дейли Мейл“, опитният мениджър ще прибере 9 млн. паунда, тъй като има още една година от договора, подписан през лятото на 2017 г. Основната причина за преждевременната раздяла между двете страни е загубеното доверие от страна на собственика Стан Кронке. А според борда на директорите, новината, че Венгер напуска клуба след 22 години може да повлияе положително на играчите и феновете преди важните полуфинални сблъсъци с „Атлетико“ (Мадрид) в Лига Европа. Именно това е и единственият шанс „артилеристите“ да играят от есента в Шампионската лига, но за целта трябва да спечелят втория по сила клубен турнир на Стария континент.  Във Франция пък разкриха, че Венгер може много скоро да се завърне в професията. Според „Екип“, 68-годишният специалист е идеален заместник на Унай Емери в ПСЖ. Не е тайна, че на „Парк де Пренс“ търсят нов треньор след провала на испанеца в Шампионската лига.  Изданието смята, че французинът е по-удачният кандидат за треньорския пост на шампиона от Лига 1 пред основния фаворит Томас Тухел.", "date": "2018.04.21", "title": " „Арсенал“ уволнил Арсен Венгер"}
{"url": "https://trud.bg/%d0%bc%d0%b0%d1%80%d1%82%d0%b0-%d0%b2%d0%b0%d1%87%d0%ba%d0%be%d0%b2%d0%b0-%d0%be%d0%bf%d0%b8%d0%bf%d0%b0-%d0%bd%d0%b0%d1%83%d0%bc-%d1%88%d0%be%d0%bf%d0%be%d0%b2/", "text": "Mарта Вачкова пусна ръка по атлетичното тяло на Наум Шопов между снимките на сериала „Откраднат живот”, в който двамата участват. Актрисата накара хиляди момичета да й завидят след като сподели клипчето на напомпания си колега в социалните мрежи. От известно време Вачкова често предава на живо какво се случва край снимачната площадка в болница „Свети Кирил“. Последното й видео обаче се превърна в истински хит в интернет, тъй като гледката определено допадна на почитателките на сериала. В него сестра Жекова показа как екранният д-р Борис Тасев не си губи времето и тренира дори между сцените на „Откраднат живот“. Пред колежката си атлетичният Наум изпълнява упражнение с ластици за трицепси, а Марта не издържа на изкушението да докосне мускула на колегата си: “Майкооо, как се напряга! Сега жените мрат, че Жекова бара, еб..си майката! Ооооо… това не трябваше”, изпусна се Жекова. След което поиска и тя да пробва упражнението. После Марта похвали Шопов, че е мъж за пример: “Наум е машина! Всеки свободен миг тренира. Или учи. Той е пример за всеки млад мъж”, обясни с ентусиазъм Вачкова, а под видеото заваляха коментари от фенки на младия актьор.", "date": "2018.04.21", "title": " Марта Вачкова опипа Наум Шопов\t\t\t"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%bf%d1%80%d0%b8%d0%b7%d0%be%d0%b2%d0%b0-%d0%bc%d0%be%d0%bc%d0%b8%d1%87%d0%b5%d1%82%d0%b0%d1%82%d0%b0-%d0%b4%d0%b0-%d1%83%d1%87%d0%b0%d1%82-%d0%b8%d0%bd%d0%b6/", "text": "В седмичното си видеообръщение германският канцлер Ангела Меркел засегна днес проблема с дефицита на висококвалифицирана работна сила в страната и призова момичетата да следват математика, физика и инженерни науки, съобщие ДПА. Меркел отбеляза, че на 26 април канцлерството организира “Ден на момичетата” за онези от тях, които търсят информация за възможностите за работа и кариера. Планира се подобна проява и за момчетата, допълни тя. Искаме да насърчим момчетата да се запознаят с професии като възпитател и гледач – на деца, болни или стари хора, каза Меркел. В Германия има сериозен недостиг на висококвалифицирана работна сила, като се очаква до 2040 г. дефицитът да достигне три милиона души. Особено остра е нуждата от хора с техническа квалификация като инженери и компютърни специалисти, както и на специалисти в областта на здравеопазването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Меркел призова момичетата да учат инженерни науки"}
{"url": "https://trud.bg/%d0%bb%d1%8a%d0%b2%d0%be%d0%b2%d0%b5-%d0%bf%d0%b5%d1%87%d0%b5%d0%bb%d1%8f%d1%82-%d0%ba%d0%be%d0%bd%d0%ba%d1%83%d1%80%d1%81-%d0%b7%d0%b0-%d0%ba%d1%80%d0%b0%d1%81%d0%be%d1%82%d0%b0/", "text": "Лекият автомобил Peugeot 308 и неговият SUV еквивалент Peugeot 3008 спечелиха наградите за най-красиви модели в компактния клас и в компактния SUV клас на специализираното издание „l’Automobile”. Така се увеличиха отличията за две от най-успешните коли в настоящото продуктово портфолио на марката. Те са печелили най-престижната награда в европейската автоиндустрия за автомобил на годината на континента. Сглобяват се в Сошо и носят етикета за оригинална френска гаранция. В момента Peugeot 3008 е един от най-продаваните SUV модели, като купувачите предпочитат високите нива на оборудване, а това препозиционира Peugeot към луксозния сегмент. Хечбекът и комбито 308 в момента са в период след фейслифт с обновен дизайн и последни технологии.  От представянето на актуалната генерация 308 в края на 2013 г. на пазара са пласирани близо 800 000 екземпляра. Във Франция  и това е най-търсеният компектен хечбек за лична кола.", "date": "2018.04.21", "title": " „Лъвове” печелят конкурс за красота\t\t\t"}
{"url": "https://trud.bg/%d0%b8%d0%bd%d0%b4%d0%b8%d1%8f-%d1%89%d0%b5-%d0%ba%d0%be%d0%bd%d1%84%d1%83%d1%81%d0%ba%d1%83%d0%b2%d0%b0-%d0%b8%d0%bc%d0%be%d1%82%d0%b8-%d0%bd%d0%b0-%d0%b8%d0%b7%d0%b1%d1%8f%d0%b3%d0%b0%d0%bb%d0%b8/", "text": "Индийското правителство одобри законопроект, който дава възможност да бъде конфискувано имуществото и по-специално недвижимите имоти на лица, обвинени в икономически престъпления и избягали от страната. Това съобщи днес на сайта си в. “Хиндустан таймс”, като се позовава на високопоставен източник, предадоха Ройтерс и ТАСС. Кабинетът е взел това решение на днешното си заседание, ръководено от премиера Нарендра Моди. Законопроектът предстои да бъде внесен за одобрение при президента Рам Нат Ковинд. Конфискуваните имоти и други активи на укрили се в чужбина обвиняеми във финансови престъпления се предвижда да бъдат продавани. По данни на вестника решението е свързано с шумното дело срещу “диамантения крал” Нирав Моди, собственик на бижутерска компания от Мумбай. Той се укри в началото на годината, когато срещу него бе образувано дело за измами и пране на пари в размер на близо 2 милиарда долара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Индия ще конфускува имоти на избягали от страната престъпници"}
{"url": "https://trud.bg/%d0%b8%d0%ba%d0%be%d0%bd%d0%b8%d1%82%d0%b5-%d0%bd%d0%b0-%d0%b4%d0%be%d0%bd%d1%87%d0%be-%d0%b4%d0%be%d0%bd%d1%87%d0%b5%d0%b2/", "text": "Дончо Дончев не е от художниците, които грабват тубите с боя и с налудничав поглед се разправят с платното, сякаш помежду им гори лична вражда. Той е ерудиран човек, художник, който много чете, много знае и мисли. Зад всяко негово произведение стои идея или концепция. С картините си Дончев изразява своята гражданска и човешка позиция, иронизира, благославя или прославя. В петък беше открита изложбата му “Икони” в столичната галерия “Валер”. Когато е обединил в една експозиция изображенията на Свети Георги, Орлов мост, арлекин, панаир и Народния театър, художникът е подходил по своя специфичен начин: концептуално. “Икони” е проект, който отразява знакови обекти и герои от древността до наши дни –  обяснява той. – Вплел съм християнски притчи и съвременни истории в едно.” Определението за думата икона е “изображение или картина, портрет на обект, предназначен да изразява, представя или да осъществява аналогия с нещо”. В този смисъл Народният театър е икона, защото е символ на българската култура и духовност, детският образ в картините “Ангел I и II” е иконичен за любовта на родителя към детето и т.н. В експозицията са показани около 30 различни по техника и материал произведения. Има колажи, живопис, смесена техника, дори и изображения върху дърво – образите на Свети Георги и Свети Петър. Картините могат да бъдат разгледани в галерия “Валер” до 11 май. Междувременно “Труд” научи от автора, че на 8 май във Военния клуб ще бъде открита и втора негова изложба – сатиричният проект “21 век”, в който световните лидери са представени като тесте от карти.", "date": "2018.04.21", "title": " Иконите  на Дончо  Дончев\t\t\t"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%b8-%d1%87%d0%bb%d0%b5%d0%bd%d0%be%d0%b2%d0%b5%d1%82%d0%b5-%d0%bd%d0%b0-%d0%ba%d1%81%d0%bd%d1%81-%d1%81%d0%b5-%d1%80%d0%b0%d0%b7%d0%bc%d0%b8%d0%bd%d0%b0%d1%85%d0%b0/", "text": "Да благодарим на председателя на ПГ на ГЕРБ Цветан Цветанов за изказването му пред журналисти по повод черновата на съобщението за резултата от заседанието на Консултативния съвет за национална сигурност (КСНС). Прессекретариатът на държавния глава го опроверга, огласявайки самата чернова, която се оказа проект на становище и на предложения. Оставяме на страна въпроса дали ако съдържанието му беше подкрепено, трябвало да излезем от НАТО и ЕС. В сравнението между черновата и това, което излезе на бял свят след редакцията на текста, обаче, прозира разминаване между президента и членовете на КСНС по сроковете. Независимо, че проблемното състояние на Въоръжените сили не е известно от днес или вчера, се оказва, че изпълнителната и законодателната власт все още не са готови  с бързи мерки.  Държавният глава, например, е поискал преразглеждането  на плановете на Министерството на отбраната за преодоляване недостига от личен състав и набелязване на нови конкретни мерки да се случи до края на май, но след дебатите срокът е удължен до септември. И това при положение, че общата констатация за последната година е доста тревожна, т. е. Българската армия е намаляла с близо хиляда човека. В бюджета за 2018 г. има средства за приемане на 1300 военнослужещи. Това, в най-добрия случай, означава запазване на статуквото. Разбира се, 100-процентовото изпълнение на тази задача, е под голям въпрос, което личи дори от първите конкурси за тази година. А и не се знае колко ще си подадат рапорти за уволнение, особено от офицерския състав. Тук проблемът не е само в ниското заплащане. Някой трябва да се реши и да предложи промени в пределната възраст за освобождаване от военна служба в съответствие със званието, за да не оредеят командванията и щабовете. Самият министър на отбраната подсказа друг мотив за удължаване на срока. На преден план изведе връщането на наборната служба, като основен фактор за попълване на войнишкия състав. Засега обаче няма признаци, че военното ведомство има готовност за нормативни промени и че управляващото мнозинство е склонно да ги подкрепи. Макар че Министерството на отбраната е записало в целите си за тази година участие в стартиралия широк обществен дебат по темата за въвеждане на „наборна военна служба“. Все още, обаче, има скачане от идея на идея. Няма и яснота за обществото. Дори за политиците и експертите. Доброволна, наборна военна служба или подготовка, всеки си ползва тези понятия, както му харесва.  Впрочем министърът на финансите се опита да затвори устата на колегата си в отбраната с предложената средносрочна бюджетна прогноза за 2019-2021 г. Там увеличението на парите за армията за 2019 г. е само 11 млн. лв., което предполага липсата на възможности за ново нарастване на заплащането. След заседанието на КСНС министър Красимир Каракачанов заговори за 130 млн. лв. повече. Само това да се случи, си заслужава петчасовото заседание на съвета. Същото разминаване от 3 до 4 месеца в сроковете има и във връзка с разработване на финансово осигурен план за възстановяване на техниката и въоръжението и осигуряване на жизнения им цикъл до снемане от въоръжение. Спор по същество няма, по простата причина, че държавата не е в състояние да смени от раз цялата техника. Най-вероятно обаче, тези финансови разчети ще зависят преди всичко от това, което ще се случи в правителството и парламента до юни. Ако проектите за новите самолети и бойните машини преминат успешно, законовите процедури, а защо не и за корабите, сметките ще бъдат едни. При положение, че се препънат някъде, което вече се е случвало, ще трябва много по-сериозно да разчитаме на старата съветска техника. Добре е, че Красимир Каракачанов обещава до две седмици да създаде работа на депутатите, т. е. най-сетне проектите да излязат от Министерството на отбраната. Най-тревожно звучи изводът, че остава открит въпросът за способността на Въоръжените сили да изпълнят поетите съгласно чл. 3 от Вашингтонския договор ангажименти в пълен обем. Какво означава това? Съгласно този документ, страните-членки са поели юридическото задължение индивидуално и заедно, чрез продължителни и ефективни самостоятелни усилия и взаимопомощ, да поддържат и развиват на постоянна основа своята индивидуална и колективна способност за защита от въоръжено нападение. Това задължение предполага, че всяка страна-членка следва да предприема необходимите мерки за гарантиране както на собствената си сигурност, така и на колективната отбрана на Алианса. Отговорността за добросъвестното изпълнение на задълженията пада върху всяка страна-членка, но същевременно може да бъде предмет на колективен преглед, доколкото индивидуалното изпълнение се отразява върху колективната сигурност.  Очевидно е, че не се справяме, според някои ограничено, според други – частично. Сами си правим извода, че по мисия „Отбрана“ Българската армия изпълнява част от задачите в ограничен обем, основно поради неокомплектованост с личен състав и остаряла бойна техника. Затова и мерките не бива да се отлагат с една година, както се случи с препоръките от заседанието на КСНС от 30 май м.г. Към 2008 г. страната ни бе достигнала и дори прехвърлила целевия процент (2%) от БВП за отбрана. След началото на кризата този процент постепенно се сви. От началото на тази година имаме национален план за постигане на тази цел. И тук обаче има разминаване. То е  между „Средносрочната бюджетна прогноза за периода 2019 – 2021 г.“, приета от правителството  и „Националния план за повишаване на разходите за отбрана на 2% от БВП до 2024 г.“. Ще чакаме актуализация до октомври.", "date": "2018.04.21", "title": " Радев и членовете на КСНС се разминаха в сроковете\t\t\t"}
{"url": "https://trud.bg/%d1%81%d1%82%d0%b0%d0%bb%d0%b8%d0%bd-%d0%b8-%d0%bf%d1%80%d0%b0%d0%b2%d0%be%d1%81%d0%bb%d0%b0%d0%b2%d0%bd%d0%b8%d1%8f%d1%82-%d0%ba%d0%be%d0%bc%d1%83%d0%bd%d0%b8%d0%b7%d1%8a%d0%bc/", "text": "Съветският вожд Сталин скоро след смъртта си през 1953 г. е един от най-охулваните политици на Запад и в СССР и Русия. Въпреки неспирните потоци лъжи и клетви по негов адрес, в днешна Русия твърдо продължава да бъде най-одобряваната историческа личност. Мнозинството хора там приемат думите на един журналист за него: „Сам не крадеше и на другите не позволяваше; въздигна страната, а не я прахоса; синовете си прати да воюват за родината, а не в Англия.“ През 1939 г. Сталин е Човек на годината в сп. TIME, представен е така: „Този син на обущар и перачка има изключителни интелектуални способности. Цитира цели параграфи от Библията и Бисмарк, сам пише своите речи и статии, а стилът му се отличава с изтънченост и точност.“ През 1941 г. той предвижда: „Името ми ще бъде оклеветено, ще ми припишат маса злодейства… Ционизмът ще ни отмъщава жестоко за нашите постижения… ще дойдат нови поколения, които ще строят бъдещето си върху нашето минало.“  Йосиф Джугашвили – Сталин поема властта в Съветска Русия след Ленин. На няколко стъпки, с азиатска хитрост и йезуитско коварство, в условията на остра конкуренция с много влиятелния в партията и сред военния елит Лейба Троцки. Водещи фигури по време на Октомврийския преврат, военния комунизъм и Гражданската война, Ленин, Троцки и повечето висши комисари са гледали на Сталин отвисоко, ценили са го като доставчик на пари чрез „експроприации“, т. е. чрез тероризъм. Двамата са от заможни семейства, образовани, продуктивни публицисти, пламенни оратори, с по десетина чужди езици и широки контакти и обилна тайна подкрепа от Запад. Сталин произхожда от най-ниския слой в Задкавказието, с баща обущар-алкохолик и майка селска ратайкиня, често е бил малтретиран. Мрази царското офицерство и интелигенцията, има силен кавказки акцент и е посредствен оратор, не владее езици. Поради контузия в детството лявата му ръка не се разгъва в лакътя, поддържа я с дясната. Лявата си ръка поради паркинсонизъм поддържа и Хитлер… Ревностна християнка, майката на 15-годишния Йосиф го записва в Тбилиската православна семинария. Макар да е бил много силен ученик и да е пишел стихове на грузински, същата година се свързва с нелегална марксистка група и влиза в социал-демократичска организация с националистически уклон. За пропагандистката му дейност го изключват от семинарията малко преди да завърши, но с право да учителства в началните училища. 23-годишен през 1901 г. вече е в нелегалност, организира стачки и партийни структури. На конгрес през 1905 г. се среща с Ленин, оттогава е в тесен контакт с него. Става „упълномощен агент на ЦК“ за Кавказ, взима псевдонима Сталин (Стоманения), участва в терористични операции за придобиване на средства за революционна дейност. Активно сътрудничи в партийния вестник „Правда“, публикува важната статия „Марксизмът и националният въпрос“. Нееднократно е арестуван, вкарван в затвор, бяга и продължава конспирациите, пак го прибират, два пъти принудително го заселват в Сибир. След Февруарския преврат през 1917 г. е освободен, в Петербург вече е в най-тесния болшевишки кръг, подготвящ въоръжено въстание. След Октомври е народен комисар (министър) по националните въпроси, през Гражданската война придобива военно-политически опит с големи маси войски. През 1922 г. става Генерален секретар на болшевишката партия с отговорности за кадрите и организационните структури. След смъртта на Ленин изключително ловко се възползва от тази ключова позиция и реформира партията в пълна своя изгода.  Сам я нарича „орден на меченосците“, нещо като средновековните монашески рицарски ордени, но православно комунистически с петолъчка вместо Малтийски кръст. Полага мумията на вожда Ленин в мавзолей, осигурява му обожествяване, за да стане самият той неговия Пророк, Наместник, Посветен Последовател. Успява. Атеисти по определение, комунистите в СССР всъщност са вярващи, тъй като идеологията всмуква вярата от православната религия, взима матрицата й, обещава спасение на вярващите, както го е правила и Църквата. „Най ценният капитал на света са хората. Кадрите решават всичко.“  Методично Сталин подменя кадрите на Ленин и Троцки със свои напълно доверени хора от трети позиции, разполага ги на ключови позиции в апарата на партията и в държавната власт. За да внушава, че е Първият ленинец, пише статии „Към въпросите на ленинизма“ и „За основите на ленинизма“, гарнирайки марксизма с милитаристка и военно-командна фразеология, с антидемократични постановки. Подражавайки на новия вожд, партийците се обличат в полувоенни или направо военни дрехи, някак естествено зазвучава, че „Сталин – това е Ленин днес“. Към 1938 г. целият ленински партиен набор е практически ликвидиран. Защото искали „да възстановят капитализма, да превърнат Русия в суровинен придатък, а съветския народ в роби на световния империализъм“. Руският и американски учен Вернадски пише, че партията остава без революционери, морално-интелектуалното ниво на партийците пада, в редиците нахлуват кариеристи, подмазвачи, крадци. През 1924 г. Сталин прокарва немарксистката си доктрина за „построяването на социализма в отделно взета страна“, т. е. в СССР. По-късно и откритието за „засилването на класовата борба в хода на успешното строителство на социализма“, на което следва да се отговори с диктатура на пролетариата, т. е. с терор. Сталин е привърженик на традиционното великоруско самодържавие, макар и с комунистически елементи на повърхността. Портретите на комунистическите адепти Маркс, Енгелс  и Ленин висят навсякъде, но Сталин в много отношения не следва теориите и заветите им.  Още при създаването на Съюза е за „автономизация“ на отделните периферни републики и против даването им на всички атрибути за държавност. Тогава надделява Ленин, но при разпада на СССР те се отделиха, а днес Русия има тежки главоболия не само с Прибалтика и Украйна. След червения терор и Гражданската война съветската страна е в окаяно икономическо и социално състояние. Същевременно в Кремъл добре разбират, че целите на Англия и Франция след Първата световна война не са постигнати докрай и тя ще има продължение. Вижда се, че те усилено кредитират Германия, за да укрепне икономически и се въоръжи за поредния Поход  на изток. СССР може да разчита само на пълна мобилизация на вътрешните си ресурси. Отмирането на държавата ще стане не чрез отслабване на държавната власт, а чрез максималното й усилване, казва Сталин, „ако за 10 години не извървим пътя, който Западът е изминал за 100, ще ни смачкат…, със слабите в наше време не е прието да се съобразяват, а само със силните“. И повежда народа през огромни лишения и със свирепи репресии по пътя от ралото до атомното оръжие и статута на свърхвелика сила. Е, няма до го харесват на Запад! Няма друг начин за оцеляване. След време на въпроса на Чърчил за най-страшното в руската история Сталин отговоря – колективизацията. Преди войната трябва да се изгради съветска национално-държавна идентичност, спешно да се извърши индустриализация. Партията превръща страната в трудово-казармен лагер, държавните институции са само нейни трансмисии. Опустошеното през военния комунизъм село отново е подложено на терор, има над 2000 бунта, страшен глад и канибализъм, срещу хората са изпращани части на редовната армия. След колективизацията се създава ГУЛАГ – уникална мобилизационна икономическа структура за използване на практически безплатен труд. Започва през 1933 г. с 300 000 натикани в лагерите, през 1941 достигат до 1,6 милиона. Въведена е купонна система. Обаче военният потенциал на СССР се изравнява с този на Германия. Зад нея през войната са над 65% от индустриалните ефективи на цяла Европа, но СССР побеждава. Тостът на Сталин през 1945 г. е „За руския народ!“ Цената е огромна, по различни оценки загиналите по време на колективизацията и индустриализацията са между 4 и 8 милиона, в енциклопедия Британика дават 6-8 млн. И днес е твърде скъпо запазването на независимост върху тази огромна територия, но засега руснаците смятат да си я запазят. При все, че отново се повтарят събития, модели и схеми за противодействие, каквито са имали място преди 80-100 години. „Те преценяват нашето великодушие като слабост“, писа Сталин след войната.", "date": "2018.04.21", "title": " Сталин и православният комунизъм\t\t\t"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b1%d0%b8%d0%b2%d1%88%d0%b8%d1%8f%d1%82-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%bb%d0%be%d0%ba%d0%be%d0%bc%d0%be/", "text": "Дългогодишният председател на ОСК “Локомотив” София – Владимир Аврионов, почина на 65-годишна възраст. Поклонението пред тленните му останки ще бъде на 23 април, понеделник, от 12.00 часа в църквата “Свети Георги”, съобщава БТА. Владимир Аврионов е роден на 20 юли 1952 година. 16 години бе начело на спортните клубове “Локомотив”-София, бивш е председател на федерацията по самбо, както и треньор на националния отбор по самбо.", "date": "2018.04.21", "title": " Почина бившият председател на “Локомотив” Владимир Аврионов"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b8%d1%85%d0%b0-%d0%bd%d0%be%d1%82%d0%b0%d1%80%d0%b8%d1%83%d1%81-%d1%81%d0%b5%d0%bb%d1%81%d0%ba%d0%b8-%d0%ba%d0%bc%d0%b5%d1%82-%d0%b8-%d0%b0%d0%ba%d1%86%d0%b8%d0%be/", "text": "Районна прокуратура – Сандански е предала на съд кмет, нотариус и служител в акционерно дружество, по обвинения за извършени от тях документни измами. Обвиняемият Й.Д., в качеството си на длъжностно лице и като орган на местната администрация – кмет на с. Сливница, общ., Кресна, имал право да извършва нотариално удостоверяване на подписи на частни лица върху документи. Възползвайки се от това обстоятелство, при условията на продължавано престъпление, в периода на 2016 г., той удостоверил неверни обстоятелства при извършване на нотариални заверки на подписи в тридесет и осем заявления. Въпросните документи се отнасяли за промяна на участие и прехвърляне на натрупаните суми по индивидуалната партида в друг съответен фонд за допълнително задължително пенсионно осигуряване. Те изхождали от различни лица от гр. Благоевград, гр. Сандански, гр. Кресна, гр. Хаджидимово, с. Ощава, с. Сливница, с. Долна Градещница, с. Горна Брезница, като обвиняемият удостоверил, че подписите в графа „осигурено лице“ били положени от тях лично пред него, което не отговаряло на истината. Нотариусът Д.А., в кръга на службата си, съставила официални документи, в които удостоверила неверни обстоятелства, а именно – нотариална заверка на подписа върху частен документ. На 14.11.2011 г., в гр. Благоевград, тя удостоверила върху четиринадесет документа, че конкретни лица лично пред нея положили подписи в Заявления за промяна на участие в друг съответен фонд за допълнително задължително пенсионно осигуряване, с цел да бъде използвани тези документи като доказателство за тези обстоятелства. Сред заявителите в тях фигурирали лица от гр. Благоевград, гр. Петрич, с. Скрът, с. Митино, с. Кърналово, с. Първомай. Към наказателна отговорност е привлечен и Д.М. за това, че в качеството на мениджър екип „Пенсионни фондове“ в акционерно дружество, съставил неистински частен документ от друго лице. На 15.11.2011 г. той го употребил, чрез посредствено извършителство, за да докаже прекратяването на правно отношение с Универсален пенсионен фонд. Предстои наказателните производства срещу обвиняемите да продължат в съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Обвиниха нотариус, селски кмет и акционер в измама"}
{"url": "https://trud.bg/%d0%ba%d1%80%d0%b0%d0%bb%d0%b8%d1%86%d0%b0-%d0%b5%d0%bb%d0%b8%d0%b7%d0%b0%d0%b1%d0%b5%d1%82-ii-%d1%81%d1%82%d0%b0%d0%b2%d0%b0-%d0%bd%d0%b0-92-%d0%b3%d0%be%d0%b4%d0%b8%d0%bd%d0%b8/", "text": "Продължават да растат залозите за датата, на която ще се роди третото дете на принц Уилям и съпругата му Кейт. Според съобщения в британските медии, бебето може да се появи днес – деня, в който кралицата има рожден ден. Елизабет Втора днес навършва 92 години. В нейна чест в Роял Албърт хол ще има концерт. Сред участниците са Том Джоунс, Кайли Миноуг, Стинг. По традиция кралицата празнува в тесен семеен кръг. Днес тя ще наруши обичайното честване и ще посети концерта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Кралица Елизабет II става на 92 години"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b0%d0%ba%d0%be-%d0%bd%d0%b5-%d0%bc%d0%b5-%d0%b1%d1%8f%d1%85%d0%b0-%d0%b8%d0%b7%d0%b3%d0%be%d0%bd%d0%b8%d0%bb%d0%b8-%d0%be/", "text": "“Не бях наивен, а ядосан, когато влязох в политиката. Ако не ме бяха изгонили от МВР, още щях да си марширувам по плаца”. Това заява премиерът Бойко Борисов в интервю за сайта  Министър-председателят разказва още а наученото от Тодор Живков и Симеон Сакскобургготски, за отношението му към президента на Русия Владимир Путин, за връзката му с президента на Турция Таип Реджеп Ердоган. Борисов отговаря и на слуховете, които се разпространяват за него. Във фокуса на разговора е управлението на страната, както и това дали Борисов ще се кандидатира за президент.", "date": "2018.04.21", "title": " Бойко Борисов: Ако не ме бяха изгонили от МВР, още щях да марширувам по плаца\t\t\t"}
{"url": "https://trud.bg/%d0%b2%d0%b5%d0%bb%d0%be%d0%bf%d0%be%d1%85%d0%be%d0%b4-%d0%b2-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%bd%d0%b0-%d0%b1%d0%be%d0%bb%d0%bd%d0%b8%d1%82%d0%b5-%d0%be%d1%82-%d1%85%d0%b5%d0%bc/", "text": "Тази събота от 11:00 ч. се проведе третият велопоход в подкрепа на хората с хемофилия под наслов “Заедно”. Събитието се ръководи от Българската асоциация по хемофилия. Основната цел на колоездачите бе да изкажат съпричастност към всички хора с това заболяване. Във велопохода взеха участие над 200 велосипедисти, който потеглиха от пилоните на НДК, обиколиха централните части на София покрай църквата Св. Неделя, Народното събрание и Орлов мост, а накрая пристигнаха пред входа на Южния парк. Организатори на събитието бяха Виктор Паскалев – председател на Българската асоциация по хемофилия и Мария Недевска. Специален гост и патрон на събитието бе г-н Сьорен Якобсен – посланик на Дания в България. За доброто настроение преди и след началото на похода се грижеше водещият Цветомир Иванов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Велопоход в подкрепа на болните от хемофилия (СНИМКИ)"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%bf%d0%bb%d0%b0%d0%bd%d0%be%d0%b2%d0%b8%d1%8f%d1%82-%d0%b3%d0%be%d0%b4%d0%b8%d1%88%d0%b5%d0%bd-%d1%80%d0%b5%d0%bc%d0%be%d0%bd%d1%82-%d0%bd%d0%b0-%d0%bf/", "text": "Започна плановият годишен ремонт на Пети блок на АЕЦ “Козлодуй”, като енергоблокът е бил спрян тази нощ в 2 часа и 11 минути, съобщиха от информационния център на атомната централа. Дейностите, планирани за периода на спирането, трябва да осигурят безопасна, надеждна и ефективна експлоатация на 1000-мегаватовата ядрена мощност през следващата горивна кампания, се допълва в съобщението. В рамките на плановия престой на блока ще бъдат извършени превантивно техническо обслужване и ремонт на оборудването, функционални изпитания, както и презареждане на реактора със свежо ядрено гориво. Плановият годишен ремонт се предвижда да завърши в края на месец май. Шести блок на АЕЦ “Козлодуй” работи с натоварване от 104 процента, след успешното приключване на проекта за повишаване на мощността, допълват от централата. За първото тримесечие на 2018 г. двата блока на атомната централа са произвели 4 543 511 мегаватчаса електроенергия, при спазване на всички изисквания за безопасност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Започна плановият годишен ремонт на Пети блок на АЕЦ “Козлодуй”"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%bd%d0%b0%d0%b5%d0%bc%d0%b0-%d1%84%d1%80%d0%b5%d0%bd%d1%81%d0%ba%d0%b8-%d0%b1%d0%be%d0%b9%d0%bd%d0%b8-%d0%ba%d0%be%d1%80%d0%b0%d0%b1%d0%b8-%d0%b7%d0%b0%d1%80/", "text": "Гърция ще наеме това лято два френски бойни кораба. Атина иска да засили своите отбранителни възможности в Егейско море на фона на засилващото се напрежение с Турция, пише The Local. Заместник-министърът на отбраната Фотис Кувелис заяви, че Франция „ще ни предостави две фрегати под наем“. „Споразумението е финализирано по време на телефонен разговор между гръцкия министър-председател Алексис Ципрас и френския президент Еманюел Макрон“, допълни заместник-министърът. Според местни медии Гърция ще наеме две фрегати клас „ФРЕММ“ за период от пет години като се очаква те да бъдат въведени във ВМФ на страната до август. Двете фрегати, най-вероятно „Лангедок“ и „Аквитания“ ще засилят военните възможности на страната, докато напрежението с Турция се засилва.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Гърция наема френски бойни кораби заради засилващото се напрежение с Турция в Егейско море"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%be%d1%82%d0%b1%d0%b5%d0%bb%d1%8f%d0%b7%d0%b0-167-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d1%80%d0%be%d0%b6%d0%b4%d0%b5/", "text": "Благоевградската общественост  отбеляза 167 години от рождението на Георги Измирлиев – Македончето. Пред бюст-паметника на бележития български революционер се поклониха заместник-кметът по строителство и сигурност инж. Емилия Тунева, народният представител Даниела Савеклиева, представители на Областна администрация, на учебни заведения, културни институции, общественици и граждани. В церемонията се включиха и ученици от с. Добърско. По време на ритуала по полагане на цветя  възпитаници на V СУ – Благоевград, чиито патрон е революционера, припомниха част от живота и делото му. Георги Измирлиев е роден на 21 април 1851 г. в град Горна Джумая в семейството на Димитър Измирлиев и Тона Икономова, местни общественици. Началното си образование получава в родния си град, а прогимназиално в град Сяр. Георги Измирлиев се включва в подготовката на Априлското въстание като помощник-апостол на Търновски революционен окръг. В разгара на подготовка е заловен след предателство и осъден на смърт чрез обесване. На 28 май 1876 г. в град Горна Оряховица присъдата е изпълнена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Благоевград отбеляза 167 години от рождението на Георги Измирлиев – Македончето"}
{"url": "https://trud.bg/%d1%80%d0%b0%d0%bd%d0%b5%d0%bd%d0%b8%d1%8f%d1%82-%d0%be%d1%82-%d0%b1%d0%be%d0%bc%d0%b1%d0%b8%d1%87%d0%ba%d0%b0-%d0%bf%d0%be%d0%bb%d0%b8%d1%86%d0%b0%d0%b9-%d0%be%d1%82-%d1%80%d0%b0%d0%b7%d0%bf/", "text": "От разпръсналите се стъкла пострада роговицата на дясното ми око, необходим е по-висок контрол. Това заяви пред журналисти инспектор Петър Иванов от Жандармерийското управление- София, който пострада на стадион „Васил Левски“ при футболната среща Левски-ЦСКА от 18 април 2018 г., след хвърлена бомбичка. „За самия инцидент мога да кажа, че чух взрив. На мястото, което се намирах нямах възможност нито да видя, че идва нещо към нас, нито откъде. Бяхме в сектор А, вход 1, вътре в тунела“, посочи Иванов. Той уточни, че при взрива е пострадал от разпръснатите стъклата. „Пораженията по мен са по лицето и роговицата на дясното му око“, добави той. „В онзи момент започнахме да оказваме първа помощ на колежката, после установих раните по себе си. Здравословно се чувствам горе-долу добре“, заяви Иванов. „С колегите, които бяха там, не сме коментирали случилото се. Не мога да кажа, че да бъдем замеряни с различни предмети е ежедневие, но се е случвало“, каза още той. Инспектор Иванов съобщи, че това е първият път, в който претърпява инцидент по време на футболна среща, но е претърпявал такива по време на протести. „Тогава пак от счупено стъкло хвърлено към нас получих порезна рана на ръката“. Относно това, кои мероприятия са по-трудни са охраняване, той коментира: „И на протести е трудно, и на футболни срещи. И в двата случая има недобронамерени както протестиращи, така и фенове. Оценявам, че има риск“, поясни инспекторът. Във връзка с предстоящия мач между Левски и ЦСКА в сряда и дали е готов да го охранява, Иванов отговори положително. На въпрос какво трябва да се направи, за да се избегнат такива инциденти, той отговори: „Необходим е по-висок контрол, но най-вече хората, които посещават тези футболни срещи, а и протести, да мислят и да осъзнават, че в същото време от другата страна може да е техен далечен роднина, братовчед или приятел“. Инспектор Петър Иванов заяви, че в професията се изисква много търпение, визирайки поведението и обидите на футболни фенове към органите на реда.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Раненият от бомбичка полицай: От разпръсналите се стъкла пострада роговицата на окото ми, необходим е по-висок контрол"}
{"url": "https://trud.bg/%d0%b5%d1%81-%d0%bf%d1%80%d0%b8%d0%b2%d0%b5%d1%82%d1%81%d1%82%d0%b2%d0%b0-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%ba%d0%bd%d0%b4%d1%80-%d0%b4%d0%b0-%d0%bf%d1%80/", "text": "Европейският съюз приветства решението на Северна Корея да прекрати ядрените си и ракетни изпитания като „положителна крачка, която бе очаквана дълго време“, предава АФП. Върховният представител на Европейския съюз по въпросите на външните работи и политиката на сигурност Федерика Могерини заяви в официално съобщение, че новината, обявена от лидера на Северна Корея Ким Чен Ун показва „готовността му да уважава своите международни задължения и да спазва резолюциите на Съвета за сигурност на ООН“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " ЕС приветства решението на КНДР да прекрати ядрените си и ракетни изпитания"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%82%d1%80%d0%b8%d0%bc%d0%b0-%d1%82%d0%b8%d0%b9%d0%bd%d0%b5%d0%b9%d0%b4%d0%b6%d1%8a%d1%80%d0%b8-%d0%be%d0%b3%d1%80%d0%b0%d0%b1%d0%b8/", "text": "В Пазарджик бяха арестувани трима тийнейджъри за това, че ограбили и пребили местен младеж. Случката се разиграла снощи малко след 22.30 ч. на кръстовище в Пазарджик. 18-годишно момче от града било нападнато от трима непознати. Те му нанесли побой и отмъкнали мобилния му телефон заедно с връзка ключове. След получаване на сигнала за случилото се автопатрули незабавно блокирали близкия периметър около местопрестъплението. В резултат на предприетите светкавични действия са задържани и установени грабителите. Оказало се, че това са трима тийнейджъри на 16 и 17 години, всичките от Пазарджик. Непълнолетните са задържани за срок от 24 часа, а с тях работят разследващ полицай и инспектор “Детска педагогическа стая“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Арестуваха трима тийнейджъри, ограбили и пребили младеж в Пазарджик"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%bd%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd/", "text": "Прокурорите от зоната на Апелативна прокуратура – Велико Търново отчитат за миналата година 12% увеличение на внесените в съда прокурорски актова, като осъдени и санкционирани лиза по тях са общо 5752 лица. Данните от отчетния доклад, съобщи апелативния прокурор Огнян Басарболиев на провелото се на 20 април годишно отчетно събрание на Апелативна прокуратура – Велико Търново. На събитието присъства Ася Петрова, заместник на главния прокурор при Върховна административна прокуратура, членовете на Висш съдебен съвет Гергана Мутафова и Огнян Дамянов, прокурорите от Апелативна прокуратура В. Търново и ръководителите на Окръжните прокуратури в апелативната зона.При отчета за дейността на прокуратурата, апелативният прокурор Огнян Басарболиев отчете работата на прокурорите във всички етапи на наказателния процес, административната и контролно-ревизионна дейност и на обема на прокурорската дейност в апелативната зона. „Много добра ритмичност на работа на прокурорите в апелативната зона продължава и през 2017 г. Решени са малко над 95 % от преписките. В законовият срок са приключили 97,5% от възложените проверки на други органи. За поддържаното много добро ниво на срочност при решаването на преписките по следствения надзор е показателно, че през 2017 г. в апелативната зона решените преписки в срок над 1 месец, включително с извършени по тях проверки, са само 0,6%“ – уточни по време на отчета г-н Басарболиев. През отчетния период общият брой на наблюдаваните преписки по следствения надзор в апелативната зона е общо 32 973, като 95 % от тях са решени в законовия срок.По 6599 преписки са образувани досъдебни производства.В апелативната зона са наблюдавани 21 380 досъдебни производства, като ръстът на тези производства нараства с 2% годишно.Направени са двойно повече искания по реда на чл. 72 от НПК за обезпечаване на глоби, конфискации и отнемане на вещи в полза на държавата, като 86% от тях са уважени от съда. По искане на прокурор на 368 лицата е наложена мярка за неотклонение „задържане под стража” в апелативната зона.През 2017 г. наблюдаваните досъдебни производства в апелативната зона са 26 440, като има увеличение на техния брой.Бързите производства са 3 149 и бележат увеличение с 34%. Тенденцията за намаляване на техния брой е преодоляна, като през 2016г. е отчетено увеличение с 27%, а през предходната 2017 г. с 34%.Решените от прокурорите в апелативната зона досъдебни производства са 20 511. В съдилищата са внесени 5 290 досъдебни производства и 5 357 прокурорски актове, като и по двата показателя има 12 % увеличение сравнено с предходната година. Внесените в съда прокурорски актове са срещу 5 799 лица, което е 10,3% повече от предходната година. 46% от делата, внесени в съдилищата са обвинителни актове, 33% споразумения и 20% – предложения за освобождаване от наказателна отговорност с налагане на административни наказания по реда на чл. 78а от НК. Запазва се тенденцията най-голям дял от прокурорските актове да са за общоопасни престъпления, следвани от престъпления против собствеността и престъпления против стопанството.Наблюдава се общо увеличение на съдебните решения по внесените прокурорски актове с 676 бр. в сравнение с 2016 г. Решенията само по внесените обвинителни актове са: осъдителни присъди – 42.63 %, оправдателни присъди – 2.90 %, споразумения – 47.75 %, освобождаване от наказателна отговорност и налагане на административно наказание – 2.90 %, прекратяване – 0.55 %, връщане на прокурора – 3% , отстраняване на очевидни фактически грешки– 0.17 %.От внесените от прокурорите споразумения 96.89 % са одобрени от съда.Прокурорите от апелативния район са взели участие в 7 518 бр. дела по наказателно – съдебния надзор, разгледани в 10 752 заседания. Данните за участията на прокурорите в съдебни заседания по наказателно – съдебния надзор бележат увеличение на броя на делата по наказателно-съдебния надзор с 364 бр. и намаление на броя заседания с 363 , което сочи, че бързината на разглеждане на делата в съдилищата се е подобрила.По прокурорските актове са осъдени и санкционирани 5 752 лица, като има увеличение и по този показател с 482 лица. От тях по по внесените обвинителни актове – 50.09 %, по внесените споразумения –32.70 % и по внесените предложения по чл.78а от НК – 17,21 %. Положителни са и резултатите на постановени оправдателни присъди и решения, които са едва 2.09 % от внесените през годината прокурорски актове и на върнатите от съдилищата на прокурора дела, които са в ниската граница на 2.39 % .Приведени в изпълнение са влезли в сила присъди и споразумения на 2 918 лица с наложени 3075 наказания.През 2017 год. продължи утвърдилата се практика за изготвянето на протести срещу незаконосъобразни административни актове, като основен способ за упражняване надзора за законност. Видима е разликата в положителен аспект. За 2016 г. за региона на АП В.Търново общо подадените протести са били 94, докато в настоящия период те са 214. По критерия натовареност на прокурор АП В.Търново е над средната за страната, като се нарежда на 2-ро място, след АП София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Апелативна прокуратура – Велико Търново втора по натовареност за 2017 година"}
{"url": "https://trud.bg/%d0%bd%d0%b0%d0%b4%d0%b0%d0%bb-%d0%bf%d1%80%d0%b5%d0%b3%d0%b0%d0%b7%d0%b8-%d0%b3%d1%80%d0%b8%d0%b3%d0%be%d1%80-%d0%bd%d0%b0-%d0%bf%d0%be%d0%bb%d1%83%d1%84%d0%b8%d0%bd%d0%b0%d0%bb%d0%b0/", "text": "Рафаел Надал надделя убедително над Григор Димитров в полуфинала на турнира от сериите „Мастърс“ в Монте Карло. Краля на клея оправда името си и спечели с 6:4, 6:1 въпреки упоритата съпротива на българина в първия сет. Димитров „възкръсна“ от 0:3 и изравни до 6-ия гейм, но в това аргументите му се изчерпаха. Към класата си Надал добави характерното постоянство, а и някои от хитростите, с които си помага в тежки моменти. Той не се отчая, когато пропусна шанс за пробив в осмия гейм и успя в следващия си опит в десетия. Втората част мина под едностранната диктовка на Матадора, а Григор нямаше сили и вдъхновение дори за някой от фойерверките, с които вдига публиката на крака. Рафа „отпусна“ на българина един гейм, преди да оформи 11-ата си победа от 12 мача срещу Димитров и да се класира за 12-ия си финал в Монте Карло. Днес испанецът ще търси 11-а титла и общо 31-а от „Мастърс“ турнири срещу победителя от втория полуфинал между Александър Зверев (Германия) и Кей Нишикори (Япония). При успех той ще измести Роджър Федерер (Швейцария) от върха на ранглистата.", "date": "2018.04.21", "title": " Надал прегази Григор на полуфинала"}
{"url": "https://trud.bg/%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%81-%d1%83%d0%b4%d0%be%d0%b1%d0%b5%d0%bd-%d0%b6%d1%80%d0%b5%d0%b1%d0%b8%d0%b9-%d0%b2-%d0%b1%d0%b0%d1%80%d1%81%d0%b5%d0%bb%d0%be%d0%bd%d0%b0/", "text": "Отпадането от Монте Карло ще даде шанс на Григор Димитров за ден повече подготовка за следващия турнир в Барселона. Жребият в каталунската столица пък улесни българина в задачата му следващата седмица като го размина с Рафаел Надал и сърбина Новак Джокович. Димитров е поставен под №2 в основната схема и започва направо от втория кръг, а първият му съперник ще бъде определен от „жертвата“ от Монте Карло Филип Колшрайбер (Германия) и Жил Симон (Франция). При успех сред възможните му противници нататък са друг „абонат“ – Андрей Рубльов (Русия), Тенис Сандгрен (САЩ) и Малек Джазири (Тунис), който надигра българина в Дубай тази пролет. Най-висококласираното препятствие по пътя към полуфиналите е Пабло Кареньо Буста (Испания), а към финала – Доминик Тийм (Австрия), №7 в света.", "date": "2018.04.21", "title": " Димитров с удобен жребий в Барселона"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d1%80%d0%b5%d0%b4-wttc-%d0%b2-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5-%d0%b4%d0%b2%d0%b5-%d0%b3%d0%be%d0%b4%d0%b8/", "text": "В последните две години туризмът в България отчита ръст от над 25%. През миналата година близо 8,9 млн. са чуждестранните туристически посещения, от които 5,3 млн. са избрали да посетят Черноморието. Това заяви министърът на туризма Николина Ангелкова пред делегатите от Световния съвет за пътувания и туризъм (WTTC), съобщиха от пресслужбата на МТ. Тя участва като говорител в панел, посветен на темата за основната роля на общностите в развитието на туризма. Министърът посочи още, че в момента се работи отделните регионите в страната да бъдат разделни на девет обособени туристически района. Например Черноморието ще бъде разделено на два района – Северно и Южно. В създаването им участие имат и всички местни структури – общините, местните организации и бизнесът, обясни министър Ангелкова. Предлагаме качество-не само един туристически пакет, а цяло изживяване. И това е придружено с топлота и гостоприемство на местните хора. Министърът коментира, че пътуванията спомагат за общуването и опознаването между хората. Туризмът има и образователен елемент, благодарение на който се насърчава разбирателството между народите, допълни още тя. В повечето държави има повече туристи в големите населени места, разбира се, докато в по-малките, в провинцията, няма толкова много хора. Същото се отнася и за България. Затова целта на министерството е да се фокусира върху привличането на туристи в цялата страна. Затова сме се фокусирали върху културно-историческото ни наследство. България е на трето място в Европа по открити артефакти. Българското министерство на туризма разработи 8 тематични маршрута,  обобщаващи над 150 културни обекта в повече от 70 места в България, заяви министърът. И поясни, че културни-историческите дестинации са достъпни на интернет страницата на ведомството. Създаването и популяризирането на тези дестинации оказва важна роля за развитието на местните атракции, като благодарение на тях в някои от обектите по маршрутите е достигната 90% ръст в посещенията, посочи още министър Ангелкова. Тя акцентира, че популяризирането на дестинациите е шанс за  местните общности да осигуряват заетост в дадените региони и за създаването на социално-икономическа стабилност. Това е важна стъпка към повишаване на конкурентоспособността на целия сектор и устойчивото развитие на туризма, допълни още министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Ангелкова пред WTTC: В последните две години туризмът в България отчита ръст от над 25%"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0%d0%bd%d0%ba%d0%be%d0%b2-%d0%bf%d1%80%d0%b5%d0%b7-2024-%d0%b3-%d1%89%d0%b5-%d0%bf%d1%8a%d1%82%d1%83%d0%b2%d0%b0%d0%bc%d0%b5-%d0%bf%d0%be/", "text": "Автомагистрала „Хемус“ ще бъде изцяло готова през 2024 година, а финансирането през годините ще осигуряваме от приходите от тол системата, която ще заработи от следващата година. През 2023 година ще бъдат готови автомагистралите „Струма“ и Русе – Велико Търново. През октомври тази година, осем месеца предсрочно, ще бъде пуснат и Лот 3.3 на АМ „Струма“ от Сандански до Кресна. Това съобщи днес министърът на регионалното развитие и благоустройството Николай Нанков по време на шестата политическа академия на жени ГЕРБ в град Вършец, информират от партията В процес на изграждане е лот 3.1. на АМ „Струма“. В процес на изграждане са 9,3 км от “Хемус” от Ябланица до Боаза, чието строителството стартира на 27 март т.г. В момента се извършва проектиране на 16,3 километровия участък от пътен възел „Белокопитово“ до пътен възел “Буховци“. Проектират се и 50 километра от Боаза до пътя Плевен – Ловеч, като се очаква през тази година да стартират търгове за изграждането на участъците от Боаза до п.в. „Дерманци“, от – п.в. „Дерманци“ до п.в. „Каленик“ и от п.в. „Каленик“ до пресичането с Плевен-Ловеч. Ще бъдат обявени и процедури за инженеринг на 85 км от пътя Плевен – Ловеч до Русе-Велико Търново, разделен на три подучастъка. Протестиращите направиха видими усилията на правителството за изграждането на пътя Видин – Ботевград, който е и ангажимент в управленската ни програма, за което им благодаря, подчерта Нанков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Министър Нанков: През 2024 г. ще пътуваме по „Хемус“ от София до Варна"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%82%d1%8a%d1%80%d0%bd%d0%be%d0%b2%d0%be-%d1%83%d0%b4%d0%be%d1%81%d1%82%d0%be%d0%b5%d0%bd-%d1%81-%d0%bd%d0%b0%d0%b3%d1%80%d0%b0%d0%b4%d0%b0%d1%82/", "text": "Кметът на Велико Търново и председател на Националното сдружение на общините в България Даниел Панов бе удостоен с най-високото отличие на Министерството на културата – наградата „Златен век“ с печат на цар Симеон Велики. Признанието за приноса на Панов в опазването и съхраняването на културно-историческото наследство на България дойде по време на връчването на наградите на Международното изложение „Културен туризъм“, чийто домакин бе Велико Търново. Наградата Даниел Панов получи от заместник-министъра на културата Румен Димитров. „Благодаря на Министерството на културата и на министър Боил Банов, че оценяват усилията, които полагаме. Тази награда е за всички великотърновци, също за хората, работещи в сферата на културата и туризма, изкуствата и науката, за екипа ми в общинската администрация и в Общинската туристическа агенция „Царевград Търнов“. Тя доказва колко голям е техният принос за издигането на авторитета на Старата столица, за това за Велико Търново да се говори с добро в България, Европа и в целия свят. Наградата „Златен век“ е още по-силен мотив за всички нас, които работим за опазването на българското културно-историческо наследство, традиции, култура, занаяти и обичаи“, коментира Даниел Панов. Зам.-министър Димитров прочете и приветствие от министър Боил Банов. В него се отбелязва, че усилията, които Даниел Панов насочва към прилагане на иновациите в управлението и проектите за града и региона подобряват живота на гражданите и подпомагат растежа на Старата столица като модерна туристическа дестинация, като съвременен европейски център за развиване на творческите индустрии. По думите на министър Банов Велико Търново се развива като град на мислещите и творящите. Голямата награда на туристическата борса за личност с принос в развитието на културния туризъм бе присъдена посмъртно на големия български археолог и историк проф. Валентин Плетньов. Кметът Даниел Панов връчи отличието на неговата дъщеря Мануела Плетньова и на настоящия директор на Варненския музей – Игор Лазаренко. „Проф. Плетньов завинаги ще остане сред най-достойните хора, свързани с Велико Търново заради огромния му принос за опазване на културно-историческото наследство“, посочи Даниел Панов. Награда за оригинално представяне на туристически продукт получиха Посолството на Унгария и Унгарският културен институт. Национална библиотека „Св. св. Кирил и Методий“ бе отличена за инвестиция в областта на културния туризъм – за дигитализацията на тефтерчето на Апостола на свободата Васил Левски. Традиционният приз Асеневци бе отреден за Община Ловеч. Най-оригинален на изложението бе щандът на Община Поморие. Връчени бяха и наградите от конкурса „Чети и пътувай“. Отличия получиха сайтът „Пейка БГ“, Община Варна – за изданието „60 години Златни пясъци“, интерактивната книга „Древноримски крепости от трансграничния регион“ на Русенския музей, Община Русе и Исторически музей – Констанца, Община Шумен – за Международния туристически фестивал „Доблест и слава“ и Русенска община – за Фестивала на туристическите забавления и анимации. Видеорепортажът „Седем малки изповеди“ на Регионален етнографски музей – Пловдив, бе удостоен с поощрителна награда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Кметът на Търново удостоен с наградата на Министерство на културата „Златен век“\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bf%d1%80%d0%b5%d0%b4-%d0%b6%d0%b5%d0%bd%d0%b8-%d0%b3%d0%b5%d1%80%d0%b1-%d0%bd%d0%b5%d0%ba%d0%b0-%d1%81%d0%bf%d0%be%d1%80%d0%b8%d0%bc-%d0%b7%d0%b0/", "text": "Като политици не трябва да допускаме разделение сред обществото, провокирано от нашето поведение. Заиграването със страховете, конфронтациите, личните нападки и махленските дебати нямат място в политиката. Споровете си струват, когато са за политики. Това заяви председателят на ПГ на ГЕРБ и заместник-председател на партията Цветан Цветанов пред над 140 жени от цялата страна в рамките на шестата политическа академия на Жени ГЕРБ. Форумът се провежда в гр. Вършец (област Монтана). Организатори на събитието са Жени ГЕРБ и Фондация „Конрад Аденауер“. „Много е лесно да се държиш безотговорно и да разделяш. Когато един политик не може да предложи алтернатива, залита в полето на личните нападки. Да правиш внушения е много елементарен подход. Отговорният политик си служи с факти“, обясни Цветанов и добави, че днес никой не говори за икономическия растеж, за кохезионната политика, за увеличението на заплатите, а това са истински важните теми. „Дебатът ще се върне в правилната плоскост, когато спрем да отговаряме на нападките“, уточни зам.-председателят на ГЕРБ. „По време на КСНС Румен Радев не успя да даде разумно обяснение защо назначеният от него служебен кабинет побърза да завърши процедурата по избор на нови бойни самолети. Попитах и защо е допуснал служебното правителство да подпише толкова неизгодни за нас дългосрочни договори в сферата на отбраната, а той прехвърли отговорността на тогавашния министър. Този министър сега е негов съветник“, посочи Цветан Цветанов. Той коментира, че в становището, с което КСНС е трябвало да излезе след края на заседанието, никъде не е фигурирала позицията на страните-членки на ЕС за химическите атаки в Сирия, Резолюцията на ООН от 2013 г., позицията на Могерини за тези атаки, позицията на НАТО, която гласеше, че информацията на САЩ, Великобритания и Франция е напълно достатъчна, за да се направи прецизно унищожаване на точки, в които се изработват химически оръжия. „В това становище по-скоро имаше припокриване с позицията на Русия“, добави Цветанов. По думите му БСП са изкривили дебата по много теми, като за пореден път са се заиграли със страховете на хората. „Примерите са много – провалът на европредседателството, рухналата ограда по границата с Турция, отделянето на Кърджали от България, злоупотребите в санирането и Истанбулската конвенция. До 15 декември БСП са организирали редица кръгли маси и са правили парламентарни питания в желанието си да натиснат властта по-бързо да ратифицира Конвенцията. След това усетиха накъде духа вятърът и промениха позицията си. Това е БСП. Този техен подход ще продължи и занапред“, анализира председателят на ПГ на ГЕРБ. „Когато отсъстваш от дебатите от важните теми и нямаш алтернативни решения, стигаш до крайности като тази да употребиш хората с увреждания. След измисления скандал на БСП някой разбра ли, че от седмици вече има свикани работни групи, които търсят легитимни източници за допълнително финансиране за децата с увреждания. Някой разбра ли, че в бюджета за 2017 г. за първи път бяха отделени 162 млн. лв. за децата с увреждания, а този за 2018 г. средствата са с 82 млн. лв. повече?“, попита Цветанов. Според него през септември и октомври миналата година всички хора са асоциирали председателството само с ремонта на НДК. „Днес няма делегация, която да си е тръгнала от София и да не е била възхитена“, добави Цветан Цветанов. Той каза още, че най-голямата отговорност в днешно време пред политическата класа е да отстоява и да допринася за евроатлантическата ориентация на България. „Ние сме избрали нашия път. Ние сме част от ЕС и НАТО, а няма по-голяма гаранция за сигурността ни от това“, категоричен бе зам.-председателят на ГЕРБ. „Икономическият растеж и рекордният БВП ни дава възможност да отделяме повече средства за различните сфери – отбрана, образование, пътна инфраструктура и др. Това е нашата философия, това е философията на десните системни партии – да се харчи толкова, колко си изкарал. Всеки друг подход носи рискове от кризи““, подчерта Цветанов и допълни, че е изключително радостен, че в момента се работи активно по реализирането на ключовите за региона АМ „Хемус“ и пътят Ботевград-Видин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Цветанов пред Жени ГЕРБ: Нека спорим за политики и да не използваме лични нападки"}
{"url": "https://trud.bg/%d1%82%d1%80%d1%8a%d0%bc%d0%bf-%d1%89%d0%b5-%d0%bf%d0%be%d1%81%d0%b5%d1%82%d0%b8-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%bf%d1%80%d0%b5%d0%b7-%d1%8e/", "text": "Отдавна планираната визита на Доналд Тръмп във Великобритания отново е на дневен ред, разкрива в. “Дейли мейл”. Очаква се президентът на САЩ да посети Обединеното кралство за няколко дни това лято, давайки силен тласък на отношенията между Лондон и Вашингтон. Според източник от Уайтхол са набелязани дати в средата на юли, като фаворит е 14 юли.  Очаква се Тръмп да разговаря с премиера Тереза Мей или на “Даунинг стрийт” 10, или в резиденцията Чекърс. Възможно е президентът да се срещне с кралицата или други представители на кралското семейство, макар че това няма да е държавна визита. Очаква се Тръмп да присъства на срещата на върха на НАТО в Брюксел на 11 и 12 юли и да продължи за Великобритания след това. Неговата визита във Великобритания, за която най-напред се спомена, когато той встъпи в длъжност пред януари миналата година, многократно беше отлагана или анулирана. Президентът трябваше да дойде през февруари, за да открие новото американско посолство в Лондон, но Тръмп се отказа, защото старото посолство в Мейфеър било продадено евтино. Премиерът Мей беше една от първите чуждестранни лидери, посетили Тръмп в Белия дом, но оттогава отношенията им преживяха бурни моменти. Новите дати за работното посещение ще бъдат импулс за Тереза Мей и признак, че отношенията между “Даунинг стрийт” и Белия дом са се подобрили. Двамата лидери често и продължително разговаряха по телефона миналата седмица, обсъждайки отговора на химическата атака в Дума. Британски изтребители се присъединиха към САЩ и Франция в ударите срещу военни обекти на сирийския режим, припомня вестникът. Все още няма фиксирани дати за официална държавна визита, която бе предложена от Тереза Мей, когато тя посети Вашингтон през януари миналата година. Оттогава Тръмп разви близки отношения с френския президент Еманюел Макрон, който го покани като почетен гост на парада на 14 юли в Париж. Тръмп и съпругата му Мелания вечеряха с Макрон и съпругата му Брижит на Айфеловата кула. Британски дипломати започнаха да се тревожат, че французите им отнемат привилегированата роля в отношенията със САЩ. Следващата седмица Тръмп ще бъде домакин на Макрон и това ще бъде първата държавна визита на чуждестранен лидер в Белия дом, откакто Тръмп е негов стопанин. Британски министри споделили с “Дейли мейл”, че има планове Тръмп да се срещне с кралица Елизабет в замъка Балморал, преди да посети едно от двете си голф игрища в Абърдийншър и Еършър. Британските служители се надявали, че отдалеченото кралско имение ще спести на госта неловки сцени с протестиращи демонстранти. Твърди се, че Тръмп проявил интерес да поиграе голф на игрището на кралицата в имението на замъка Балморал в Абърдийншър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.21", "title": " Тръмп ще посети Великобритания през юли, може да отседне при кралицата в Балморал"}
