{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b0-%d0%bf%d0%be%d1%87%d0%b8%d0%b2/", "text": "Македонски семейства с доходи до около 700 левa ще могат да кандидатстват за безплатна петдневна почивка в курорт в страната, предаде МИА. Това е една от мерките на правителството в подкрепа на местния туризъм. Семействата могат да подават заявления до 15 септември. Средствата за безплатната почивка бяха осигурени при актуализацията на бюджета за тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.30", "title": " Македония осигурява безплатна почивка за семейства с ниски доходи"}
{"url": "https://trud.bg/%d0%be%d1%82%d0%ba%d1%80%d0%b8%d0%b2%d0%b0%d1%82-%d1%82%d0%b5%d1%85%d0%bd%d0%b8%d1%87%d0%b5%d1%81%d0%ba%d0%b8-%d0%ba%d0%be%d0%bb%d0%b5%d0%b6-%d0%b2-%d0%ba%d0%b0%d0%b7%d0%b0%d0%bd%d0%bb%d1%8a%d0%ba/", "text": "Правителството прие постановление за откриване на Технически колеж – Казанлък, в структурата на Техническия университет – София. Откриването на основното звено е по предложение на ръководството на висшето училище и въз основа на проект, положително оценен от Националната агенция за оценяване и акредитация. В Техническия колеж – Казанлък ще се обучават студенти по специалности от професионално направление „Машинно инженерство” за придобиване на висше образование на степен “професионален бакалавър”. Капацитетът на учебното заведение е 230 студенти и е съобразен с институционалния капацитет на Техническия университет – София. В колежа ще се обучават кадри за нуждите на редица предприятия в Казанлък и региона в областта на металообработването, производството на елементи за хидравлични съоръжения, както и за индустрията, свързана с военнопромишленото производство. Наличието на структура на висше училище в града ще допринесе за подобряване на достъпа до висше образование, създаване на устойчива връзка между висшите училища и пазара на труда за постигане на съответствие между търсене, както и предлагане на специалисти с висше образование.", "date": "2017.08.30", "title": " Откриват технически колеж в Казанлък\t\t\t"}
{"url": "https://trud.bg/%d0%b7%d0%b0%d1%82%d0%b2%d0%be%d1%80-%d0%b3%d1%80%d0%be%d0%b7%d0%b8-%d0%bc%d1%8a%d0%b6-%d0%bf%d1%80%d0%b8%d0%b4%d0%be%d0%b1%d0%b8%d0%bb-%d0%b6%d0%b8%d0%bb%d0%b8%d1%89%d0%b5-%d0%b2-%d1%81%d0%b2%d0%b8/", "text": "43 – годишен мъж от гр. Свищов е привлечен в качеството на обвиняем за документна измама. През 2016г. в гр. Свищов С.Ц. на 43 години, е използвал неистински документ – завещание, с което без правно основание е получил апартамент от близо 65 кв.м. в град Свищов. В полицейското управление в Свищов е образувано досъдебно производство за престъпление по чл.212, ал.1 от Наказателния кодекс, който предвижда лишаване от свобода от две до осем години. На мъжа е наложена мярка за неотклонение „подписка”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.30", "title": " Затвор грози мъж, придобил жилище в Свищов с фалшиво завещание"}
{"url": "https://trud.bg/%d0%ba%d0%b0%d0%bd%d0%b0%d0%b4%d1%81%d0%ba%d0%be%d1%82%d0%be-%d0%bf%d0%be%d1%81%d0%be%d0%bb%d1%81%d1%82%d0%b2%d0%be-%d0%b2-%d0%b1%d0%b5%d1%80%d0%bb%d0%b8%d0%bd-%d0%b5-%d0%b5%d0%b2%d0%b0%d0%ba%d1%83/", "text": "Служителите на дипломатическото представителство на Канада във федералната германска столица Берлин са били евакуирани от сградата на посолството след получена бомбена заплаха, предава Ройтерс. Сигналът е подаден около 9 часа в сряда сутрин, но от полицията не са приели заплахата сериозно, поради което служителите на посолството са започнали да се връщат в сградата, обсяни говорител на правоохранителните органи в Берлин. Същевременно бе пояснено, че полицията не е разпореждала евакуацията на сградата. От дипломатическата мисия на Канада все още няма официален коментар във връзка с инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.30", "title": " Канадското посолство в Берлин е евакуирано заради бомбена заплаха"}
{"url": "https://trud.bg/%d0%bc%d1%8a%d0%b6-%d0%b5-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81-%d1%82%d0%b5%d0%b6%d0%ba%d0%b8-%d0%b8%d0%b7%d0%b3%d0%b0%d1%80%d1%8f%d0%bd%d0%b8%d1%8f-%d0%bf%d0%b5%d0%ba%d1%8a%d0%bb/", "text": "Мъж от Горна Оряховица е с втора степен изгаряния по цялото тяло, след като опитал за потуши пожар в дома си, научи „Труд”. 78-годишният Йордан И. пекъл чушки върху ламарина, поставена върху газова бутилка. Винтилът обаче изпускал и пожарът лумнал за секунди. Мъжът опитал само да загаси огъня, грабвайки леген с вода, но пламъци се разгорели още повече. Последиците били втора степен изгаряния за 78-годишния мъж, който е настанен в болница в тежко състояние.", "date": "2017.08.30", "title": " Мъж е в болница с тежки изгаряния, пекъл чушки върху газова бутилка"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b1%d0%b8%d1%8f%d1%87%d0%b0-%d0%be%d1%82-%d0%b3%d0%b0%d0%bb%d0%b8%d1%87%d0%b5/", "text": "С постановление на прокурор в районна прокуратура – Бяла Слатина за срок до 72 часа е задържан В. Петков по обвинение за причиняване на средна телесна повреда по хулигански подбуди, съобщиха от държавното обвинение. Инцидентът станал на 29 август т.г. в центъра на с. Галиче, когато по време на сбиване обвиняемият Петков, извършващ охранителни услуги, нанесъл удари с тръба по главата и тялото на Е.М. На пострадалия била причинена комплексна травма, изразяваща се в нараняване, което прониква в черепната кухина, както и разстройството на здравето, временно опасно за живота. Петков е привлечен към наказателна отговорност за извършено от него престъпление по чл. 131, ал. 1, т. 12, пр. 1, вр. чл. 129 от НК.  Разследването на престъплението се води под ръководството на РП – Бяла Слатина.", "date": "2017.08.30", "title": " Задържаха бияча от Галиче"}
{"url": "https://trud.bg/%d0%bc%d0%bc%d0%b0-%d0%b1%d0%be%d0%b5%d1%86-%d0%b7%d0%b0%d0%b4%d1%8a%d1%80%d0%b6%d0%b0%d0%bd-%d0%b7%d0%b0-%d0%bf%d1%80%d0%be%d1%81%d1%82%d1%80%d0%b5%d0%bb%d1%8f%d0%bd%d0%b8%d1%8f-%d0%bc%d0%bb%d0%b0/", "text": "31-годишен ММА боец, с малко име Мартин, е арестуваният за  , научи „Труд”. Младият мъж е криминално проявен. Той е прибран от полицаи в 6 ч сутринта, като по-малко от 4 часа след инцидента не си спомнял нищо заради употребата на алкохол. Мартин е стрелял с газов пистолет, но оръжието все още не е открито. Според живущи в блока, пред който в 2,30 ч. тази нощ се е разиграл екшънът, пострадалият гръмнал три пиратки. От прозореца Мартин му направил забележка. Полицията разследва как се е стигнало до стрелбата и случайно ли е пострадал 18-годишният младеж, или той е бил мишената.", "date": "2017.08.30", "title": " ММА боец задържан за простреляния младеж във Велико Търново"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b3%d0%b5%d1%80%d0%bc%d0%b0%d0%bd%d0%b5%d1%86-%d0%bf%d1%81%d1%83%d0%b2%d0%b0%d0%bb-%d0%b8-%d0%bf%d0%bb%d1%8e%d0%bb-%d0%bf%d0%be%d0%bb/", "text": "43-годишен германец е арестуван, след като псувал на английски, плюл и опитал да дърпа полицаи в Търговище. Сблъсъкът с чужденеца, който правел бизнес в България и бил със статут на постоянно пребиваващ, е станал малко преди полунощ във вторник. Патрул на полицията се натъкнал на мъжа близо до колата му в Търговище. Униформените поискали документите му, но той отказал и започнал да ги псува. След направена забележка се развикал и ги наплюл, пробвал да ги дърпа и се стигнало до задържането му. Въпреки че имал познания по български, той поискал преводачи от немски и турски език.  Срещу него е започнало досъдебно производство за хулиганство, съпроводено със съпротива на орган на властта. Според запознати чужденецът живеел и работел от няколко години в Търговище. Бизнесът му бил свързан със съпътстващи и спомагателни дейности, ориентирани към големия стъкларски комплекс в града. И преди бил демонстрирал арогантно поведение към полицията, казаха униформени.", "date": "2017.08.30", "title": " Арестуваха германец, псувал и плюл полицаи"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%b8%d0%b2%d0%bb%d0%b5%d1%87%d0%b5-%d0%ba%d0%b0%d1%82%d0%be-%d0%be%d0%b1%d0%b2%d0%b8%d0%bd%d1%8f%d0%b5-12/", "text": "Районна прокуратура-Карлово привлече като обвиняем 23-годишния циганин Илия Д. за незаконно държане на огнестрелно оръжие  – престъпление по чл. 339 ал. 1 от Наказателния кодекс. Обвиняемият, който и преди е бил осъждан за хулиганство и унищожаване на чужди вещи, е задържан за срок от 72 часа с постановление на наблюдаващия прокурор, който предстои да прецени дали да внесе в съда искане за вземане на мярка за неотклонение „задържане под стража” спрямо Илия Д. До момента е установено, че на 28 август (неделя) в пловдивското село Христо Даново обвиняемият е произвел изстрели с дребни сачми с незаконно притежаваната едноцевна гладкоцевна ловна пушка с изтрити фабрични номера и е стрелял с нея на месо при масово сбиване между два ромски клана, завършило с 15 ранени. Скарване пред магазин в Христо Даново около 18 часа в неделя между 43-годишен представител на едната фамилия и двама от другата – на 28 и 34 години, довело до екшън  с взаимно замерване с камъни и стъклени бутилки. По време на конфликта 23-годишният Илия Д.  започнал да стреля с незаконно притежаваната си ловна пушка срещу  опонентите си и благодарение на подаден сигнал на телефон 112 на място и бързата и адекватна намеса на пристигналите веднага в селото полицаи от РУ-Карлово разрастването на масовото сбиване било предотвратено, без да се стигне до смъртен случай и по-тежки последици. В болница за прегледи са постъпили 14 участници, които получили повърхностни рани в резултат на изстреляните по тях ловни сачми от Илия Д., а медицинска помощ е оказана и на мъж, ударен по главата с камък. По данни на лекарите от карловската болница никой от пострадалите не е с опасност за живота. По образуваното от Районна прокуратура-Карлово дело вървят активни процесуално-следствени действия – разпитани са свидетели, извършен е оглед на местопроизшествие, назначени са балистична и съдебно-медицински експертизи с оглед установяване на пострадали лица и вида на телесните увреждания и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.30", "title": " Прокуратурата привлече като обвиняем 23-годишен циганин, прострелял с ловна пушка 14 души"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%bf%d1%80%d0%b8%d1%80%d0%be%d0%b4%d0%bd%d0%b8%d1%8f%d1%82-%d0%b3%d0%b0%d0%b7-%d0%bf%d0%be%d1%81/", "text": "Цената на природния газ ще се повиши минимално под 2% от октомври. Това заяви енергийният министър Теменужка Петкова след заседанието на Министерски съвет. „По отношение на спекулациите, свързани с драстичното увеличаване на цената на природния газ, някъде прочетох с близо 60%, това изобщо не е така. Увеличението, което ще се получи в крайната цена, ще бъде съвсем минимално, под 2%.“, каза Петкова. “. В рамките на днешния ден предстои да бъде проведена среща между „Булгаргаз“, „Булгартрансгаз“, Министерството на енергетиката и КЕВР, на която да се обсъди промяната на такса „пренос“ и такса „достъп“ до газопреносната инфраструктура на „Булгартрансгаз“, съобщи още министърът. Увеличението на таксата се налага заради изпълнение на регламент на ЕК, който е в сила от 2011 г. и по силата му всеки един от операторите трябва да промени своята тарифна политика. „За да се стигне до днешната ситуация, всички действия са преминали и са започнали още през 2012 г. Разработени са 2 методики във връзка с формирането на тези цени. Те са разработени от консултант на тогавашната КЕВР, съобразени са изцяло с изискванията на ЕС. Подложени са и са преминали 2 обществени обсъждания, така че целият този модел е направен при абсолютно публични и прозрачни условия. Цената за пренос и достъп, по която „Булгартрансгаз“ работи към настоящия момент е от 2005 г. и е определена с ценово решение на бившата ДКЕВР“, добави тя.", "date": "2017.08.30", "title": " Теменужка Петкова: Природният газ поскъпва с под 2% от октомври"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%be%d0%b4%d0%be%d0%b1%d1%80%d0%b8-%d0%bf%d1%80%d0%be%d0%b5%d0%ba%d1%82%d0%b0-%d0%bd%d0%b0-%d0%bd%d0%be%d0%b2/", "text": "Министерският съвет одобри проекта на нов Закон за физическото възпитание и спорта и предлага на Народното събрание да го приеме. Новите изисквания и потребности на обществото в сферата на спорта и физическата активност налагат приемането на закон за регулация и мениджмънт на системата на спорта, който да осъвремени и систематизира нормативната уредба в сферата на спорта. Законопроектът има 15 глави и 153 члена, а действащият закон – 12 глави и 69 члена. Законопроектът предвижда промени по отношение на възможностите за инвестиции в спортни обекти и съоръжения, по отношение на статута, правата и задълженията на спортните организации и регламентира на ниво закон борбата срещу употребата на допинг. Законопроектът осигурява провеждането на държавната политика в сферата на спорта и засилва текущия контрол и изискванията към спортните организации.  В проекта се създава възможност спортният клуб да бъде регистриран и като всякакъв вид капиталово търговско дружество, като се запазва действащото сега правило финансиране с публични средства да могат да получават само спортните клубове, регистрирани като юридически лица с нестопанска цел за осъществяване на общественополезна дейност. Съществени изменения, които ще позволят да се ограничи съществуването на клубове-фантоми, са изискването спортните клубове да бъдат членове само на една спортна федерация, както и задължението да имат наети треньорски кадри, за да бъдат вписани в регистъра на спортните организации. Изрично е предвидена възможността за създаване на студентски спортни клубове, които могат да се подпомагат финансово от висшето училище и Министерството на образованието и науката.  Новата уредба на спортните федерации предвижда издаването на безсрочна спортна лицензия от министъра на младежта и спорта и засилен последващ контрол върху федерациите, притежаващи лицензии. Има нови изисквания по отношение на лицензирането на федерациите – трябва да имат най-малко 15 клуба за членове, регистрирани в три административни области. В действащия закон изискването е за седем клуба. Федерациите могат да получат финансиране с публични средства, ако имат не по-малко от 20 члена или когато картотекиран от тях спортист е спечелил на олимпийски игри медал за България по съответния спорт. Законопроектът въвежда националната паралимпийска организация, която е член на Международния паралимпийски комитет и е част от т. нар. „специални организации“ в областта на спорта. По смисъла на законопроекта такива са още Българския олимпийски комитет, националната организация за спортно-туристическа дейност (в момента Български туристически съюз) и обединените спортни клубове.  Законопроектът цели да създаде условия за ефективно използване и качественото обновяване на съществуващите спортни бази, привличането на по-сериозни инвестиции за изграждането на нови спортни бази при гарантиране на публичния или обществен интерес. Отчетен е фактът, че възвръщаемостта на инвестицията в спортни обекти е най-бавна. В законопроекта е предвидено да има възможност за отдаване под наем и учредяване на право на ползване на спортни обекти и съоръжения държавна и общинска собственост за срок до 30 години в полза на спортен клуб, спортна федерация или обединен спортен клуб, които са регистрирани като юридически лица с нестопанска цел за общественополезна дейност и са вписани в съответния регистър на Министерството на младежта и спорта. Законът се съобразява със задължението за спазването на европейските правила за държавната помощ при финансовото подпомагане на спортни организации. Дейностите, които се подпомагат финансово, са извън обхвата на правилата за държавни помощи, тъй като подпомагането се предоставя на юридически лица с нестопанска цел – лицензирани спортни федерации и спортните клубове – техни членове, за дейности в областта на развитието на спорта за всички и спорта за високи постижения.", "date": "2017.08.30", "title": " Правителството одобри проекта на нов закон за физическото възпитание и спорта"}
{"url": "https://trud.bg/%d1%87%d0%b5%d1%82%d0%b8%d1%80%d0%b8-%d0%b6%d0%b5%d0%bd%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84/", "text": "Четири жени са пострадали при катастрофа между лек автомобил и микробус на пътя между село Места и град Гоце Делчев. Това съобщиха от ОДМВР – Благоевград. Вчера, около 17.50 часа, по пътя между село Места и град Гоце Делчев, лек автомобил „Мицубиши“ с 36-годишен водач от с. Боголин, община Сатовча, движейки се с несъобразена с пътните условия скорост, навлиза в лентата за насрещно движение и се блъска челно в насрещно движещ се пътнически микробус „Форд Транзит“ с 54-годишен водач. В резултат на инцидента са пострадали, пътуващите в автобуса: жена на 50 години от село Филипово, която е с фрактура на лява подбедрица и е настанена за лечение в МБАЛ – Благоевград, жена на 49 години от село Филипово, която е транспортирана за лечение в УМБАЛСМ „Пирогов“ в град София със счупена долна челюст и контузни рани в областта на главата, жена на 60 години от село Филипово, която е с контузия в областта на врата и гръден кош и след оказана медицинска помощ е освободена за домашно лечение, както и жена на 53 години от село Филипово, която е с контузни рани по главата и е настанена за наблюдение в МБАЛ – Разлог.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.30", "title": " Четири жени пострадаха при катастрофа между село Места и град Гоце Делчев"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%bd%d0%be-%d0%bf%d1%80%d0%be%d1%8f%d0%b2%d0%b5%d0%bd%d0%b8-%d0%be%d1%82%d0%b2%d0%bb%d1%8f%d0%ba/", "text": "Четирима мъже са задържани за отвличане и побой. Това съобщиха от ОДМВР – Добрич. На 29 август, около 8.30 часа, е подаде сигнал от 22-годишен мъж от град Генерал Тошево за това, че около 23.00 часа на 28 август, неизвестни извършители са го качили в багажното отделение на лек автомобил, отвели са го в покрайнините на град Генерал Тошево и са му нанесли побой. От проведените незабавни оперативно-издирвателни и процесуално-следствени действия от полицейските служители са установени извършителите на деянието. С полицейска мярка за срок от 24 часа са задържани криминално проявения 42-годишен мъж с инициали З. П. от град Г. Тошево, криминално проявения и осъждан 38-годишен мъж с инициали Д. Р. от град Г. Тошево, 35-годишен мъж с инициали Н. Н. от с. Кардам (област Добрич) и криминално проявения и осъждан 38-годишен мъж с инициали С. Й. от град Г. Тошево. Установено е и МПС, използвано за извършване на деянието. Материалите са докладвани на ОП – Добрич. Работата по установяване и документиране на цялостната престъпна дейност на извършителите продължава.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.30", "title": " Четирима криминално проявени отвлякоха и пребиха 22-годишен мъж в Генерал Тошево"}
{"url": "https://trud.bg/%d0%bc%d0%be%d0%bd%d1%82%d0%b8%d1%80%d0%b0%d1%85%d0%b0-%d0%bd%d0%be%d0%b2%d0%b8-12-%d0%ba%d0%b0%d0%bc%d0%b5%d1%80%d0%b8-%d0%b7%d0%b0-%d0%b2%d0%b8%d0%b4%d0%b5%d0%be%d0%bd%d0%b0%d0%b1%d0%bb%d1%8e%d0%b4/", "text": "Община Раковски монтира още 12 нови камери за видеонаблюдение, 10 от които са подвижни, а две – стационарни. За закупуването им бяха отпуснати 7500 лв. от общинския бюджет и продължи надграждането на системата за видеонаблюдение в града, който досега се охраняваше от 21 камери. Новозакупените 12 камери вече са монтирани на площадите „България“ и „Европа“, в района на автогарата и болницата в квартал „Генерал Николаево”, на паркинга на пазара в квартал „Секирово” и до Основно училище „Хр.Ботев“. Подобрено и засилено е видеонаблюдението и в двата центъра, като по този начин Община Раковски ще може да контролира и реагира при различни инциденти, да осигури спокойствие на жителите и бизнеса, тъй като битовата престъпност не е за пренебрегване”, коментира заместник-кметът по сигурността Йовка Романов. „Предстои да направим застраховка на новите камери от системата за видеонаблюдение, тъй като те са податливи на повреждане най-вече от гръмотевици. Предвиждаме монтирането на още устройства на входовете и изходите на града, както и в централния парк. Догодина ще се поставят още 10 нови видеокамери, като мястото им ще бъде предварително съгласувано с органите на реда“, допълни зам. кметът Романов. Според него видеокамерите не само помагат за разкриване на престъпления чрез идентификация на извършителите, а се оказва и ефективна превантивна мярка, тъй като криминално проявените лица избягват райони, за които е известно, че са под наблюдение. „Данните показват, че на местата, където вече функционира система за видеонаблюдение, битовата престъпност е спаднала драстично. Системата дава възможност за съхранение и ползване на видео и друга съпътстваща информация от наблюдението за срок от 7 денонощия, като осигурява видеонаблюдение в светлата и в тъмната част на денонощието. Записите от видеокамерите се гледат онлайн от полицията и от „Алфа“ СОТ, за да може при необходимост да се реагира навреме. При регистриране на висока престъпност по определени места също ще бъдат поставяни видеокамери, но това ще се случва след анализ от страна на полицията “, коментира още заместник-кметът на Община Раковски Йовко Романов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.30", "title": " Монтираха нови 12 камери за видеонаблюдение в Раковски"}
{"url": "https://trud.bg/%d1%83%d1%87%d0%b8%d0%bb%d0%b8%d1%89%d0%b5-%d0%b7%d0%b0-%d0%b7%d0%b4%d1%80%d0%b0%d0%b2%d0%b5-%d0%be%d1%82%d0%b2%d0%b0%d1%80%d1%8f-%d0%b2%d1%80%d0%b0%d1%82%d0%b8-%d0%b2-%d0%b0%d0%bb%d0%b1%d0%b5/", "text": "„Училище за здраве“ ще събере деца, родители и учители от цялата страна в курорта Албена. От 1 до 6 септември малки и големи ще преминат обучение за принципите на здравословния живот чрез балансирано хранене, съчетано с физическа активност. Инициативата е на Българското сдружение за проучване на затлъстяването и съпътстващите го заболявания, Българската академия на науките и изкуствата и Албена и се провежда за пета поредна година. На всички участници в училището ще бъдат направени антропометрични изследвания за индекса на телесна маса, мастна маса и риск от сърдечно-съдови болести и диабет. Водещи диетолози вече са изготвили менюто им, в което преобладават плодове, зеленчуци и млечни продукти. дВ графика са предвидени сутрешна гимнастика на плажа, плуване, разходки. Целта е натрупания от участниците опит да се мултиплицира и да се ограничи растящия брой на децата с наднормено тегло у нас, обясниха организаторите. Над 150 000 българчета под 18 г. и 33% от хората над 20 г. у нас страдат от затлъстяване, показаха данните от национален скрининг, представени край Варна през пролетта. България е на пето място по детско затлъстяване в Европа, където общо страдащите от тази болест подрастващи са около 5 милиона, сочат данни на СЗО. Сред главните фактори за увеличаване на дебелите деца у нас е нездравословното хранене. В менюто им има все повече захарни изделия, газирани и енергийни напитки, мазни и солени храни за сметка на консумацията на твърде малко кисело мляко, риба, плодове и зеленчуци. Специалистите посочват като причина за затлъстяването сред тийнейджърите и честата консумация на алкохол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.30", "title": " „Училище за здраве“ отваря врати в Албена"}
{"url": "https://trud.bg/%d0%b4-%d1%80-%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd-%d0%b3%d1%80%d0%be%d0%b7%d0%b4%d0%b5%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b2-%d1%81/", "text": "– Не, не е добре да си с наднормено тегло, а още по-лошо – да си затлъстял. – Говорим за епидемия от затлъстяване в световен мащаб. Световната здравна организация провежда две основни политики като превенция на здравето – едната е по ограничаване на тютюнопушенето, а другата е по отношение на затлъстяването. И ако за първата кампания знае всеки, то за втората – много малко са наясно с проблема. А нарастването на броя на пациентите с наднормено тегло и затлъстяване става с все по-сериозни темпове. – Затлъстяването води след себе си и редица други заболявания. Хората с подобен проблем страдат много повече от диабет, хипертония, имат високи стойности на холестерола, от рак, имат повишен сърдечно-съдов риск и риск от инфаркт. На практика няма орган или система, която да не е засегната от затлъстяването. Появи се една модерна болест – омазняване на черния дроб или стеатохепатит, за която се предполага, че през 2025-а ще бъде причина номер едно за чернодробна трансплантация в света, като ще измести вирусния хепатит като причина. – Няма установена причина. Ако знаехме защо човек затлъстява, щяхме да можем да го лекуваме много по-лесно. Има много фактори – генетична предразположеност, начин на живот, вредни хранителни навици, липса на физическа активност, стрес, които могат да бъдат причина за затлъстяването. – Страшно много. Голяма част от пациентите с наднормено тегло или със затлъстяване са преживели нещо – загуба на близък човек, уволнение, финансови колапси. Всичко това са стресови ситуации, които може да отключат затлъстяването. – Начинът на хранене безспорно е сред причинителите на това заболяване, но в никакъв случай не е задължително човек да се храни много, за да напълнее над нормата. Имам пациенти, които са над 200 килограма, които не се хранят много. Даже един от първите пациенти, който оперирах, се хранеше абсолютно нормално. Това, че човек тежи 200 килограма, не означава винаги, че сяда и яде една тава с печени пилета, примерно. Това не е непременно така. – Статистика има в световен мащаб и прогнозите не са оптимистични. САЩ са на първо място в това отношение. Там се говори за епидемия. Над 80 % от хората са с наднормено тегло. За България няма конкретна статистика за броя на хората с наднормено тегло, но определено процентът също расте. Като говорим за статистика, има още една погрешна представа за този тип проблеми, че от затлъстяване страдат най-вече богатите хора, а това не е така. В голям процет затлъстяват и социално слаби хора. – Една от причините е тази – да, но също така те по-малко четат по темата, за тях е по-слаб приоритет премахването на лошите навици. В момента обаче, най-много се забелязва затлъстяване при подрастващите. – Да, както вече казах – няма ясна причина за това заболяване. – Съвети могат да се дават много. Мерките за отслабване, които ние предлагаме на пациентите са комплексни, като на първо място е промяната на хранителните навици. Ние знаем кои храни са вредни, знаем как трябва да се храни един пациент, за да губи от теглото си, но подходът към всеки отделен случай е индивидуален. Трябва да се има предвид какво работи един човек, колко енергия изразходва в ежедневието. Затова в екипа ни, освен останалите специалисти има диетолог, който определя индивидуален режим на всеки пациент. За всички е важно да знаят, че няма универсална диета, няма диета-панацея, която да влияе на всички по един и същи начин. – Гладуването всъщност води до много повече заболявания и затова е противопоказно. – Защото след време може да доведе до затлъстяване. Организмът е настроен така, че трябва да поема храна в някакъв определен ритъм и стресът, на който се подлагат хората чрез гладуване, предизвиква защитна реакция в него. Ние не можем да гладуваме вечно и когато се върнем към нормалния си живот, рискът от „йо-йо” ефект или още по-голямо покачване на килограми е огромен. Не можем да отслабнем обаче, без да се движим. Защото трябва да има баланс между това, което се поема като храна и енергията, която се изразходва. Освен това, една от причините за напълняването – стресът, трябва да се лекува не с глад, а с психолог. Поведенческата психотерапия е доста напреднала и помага много на пациентите. – Има, да. И тук говорим не за хранителни добавки, а за лекарства. В България обаче, няма регистриран медикамент, защото двете лекарства, които бяха регистрирани показваха много странични ефекти. – Това е последният етап в лечението, но пък е доста ефективен. Има много строги критерии кога се налага да преминем към бариатричната хирургия. В света вече дори не се говори за бариатрична, а за метаболитна хирургия, защото благодарение на хирургичната интервенция се променя трайно анатомията на пациента, което от своя страна води до трайна промяна на метаболизма на пациента. Така се постига двоен ефект за конкретния човек – освен че отслабва, при него се постига ремисия на основните заболявания, а в някои случаи дори излекуване на някои от тях. Това от своя страна допринася до по-добро качество на живота и постигане на по-висока пълноценност на пациента. – Може, да. Златният стандарт в бариатричната хирургия е стомашният байпас. При него се намалява размерът на стомаха с около 30–35 милилитра, което на практика представлява една малка чашка. При този вид интервенция стомахът не се отстранява от организма, а се намалява. А малката част, която остава се, се свързва с тънкото черво на по-долен етап. Тънките черва са дълги около седем метра и се стремим да заобиколим част от тях, защото именно там се усвояват хранителните вещества. Другата основна операция, която вече е най-често правената по света, води до разрязване на част от разширения стомах до формата на едни банан и е с вместимост 100-150 мл, като е продължение на хранопровода. По този начин също се ограничава приемът на храна. При тази операция се отстранява част от стомаха, в която се намират клетките, произвеждащи грелин – хормонът, отговорен за апетита. Когато ги няма тези клетки – няма и апетит. Основният метоболитен механизъм при стомашния байпас пък, който води още по-бързо до ремисия на диабета е в многократното повишаване, още на втория ден след операцията, на протеина GLP1, който подобрява инсулиновата резистентност и участва в регулирането нивата на кръвната захар. – Критериите за успешна операция са пациентът да отслабне с минимум 50 на сто от наднорменото си тегло до втората година след интервенцията, основните му заболявания да са вкарани в ремисия или да са с подобрение и качеството му на живот чувствително да се е повишило. И мога да кажа, че пациентите ни постигат тези три цели. Но при едно важно условие – да спазват инструкциите за дълъг период от време, които получават от всички специалисти, които се грижат постоянно за тях в нашата болница. – Да, аз специализирах в Европейското училище по лапароскопска хирургия и в Клиниката за лечение на затлъстяването „Клиник дю поа идеал” (”Clinique du poids ideal” – Клиника за идеално тегло, б.р.), където учех бариатрична хирургия и където и до ден днешен се връщам да оперирам с моите колеги. – Аз мога да говоря само за това как стоят нещата най-вече в Белгия. От гледна точка на инфраструктура там положението е по-добро. – И не само – просто се инвестира много в техниката, но и в „околната среда”. Но от гледна точка на техниката, в „Александровска” разполагаме с абсолютно същото, най-модерно оборудване. Сериозната разлика идва от това, че бариатричната интервенция в Европа се заплаща от държавата и е достъпна включително за бедни хора, включително и бездомници, които не се осигуряват, докато у нас тези операции не се поемат от Здравната каса. Поради тази причина ние правим средно по една операция на месец, докато в белгийската клиника, в която специализирах, се правят по 5 интервенции на ден. – При нас в „Александровска” тази интервенция струва 11 хиляди лева. За сравнение, в Белгия и водещите европейски клиники е над 20 000 евро. Докато обаче няма клинична пътека за бариатрична хирургия, няма как повече българи да имат достъп до тези операции, което е проблем. – Екипът ни има доста подробен план за развитието на този тип интервенции и част от него е създаването на Специална програма за хора с диабет и затлъстяване. Работим за това все повече да се чува за този огромен проблем – затлъстяването. Искаме хората да са информирани, да живеят здравословно, а ако се наложи да ни потърсят – да знаят, че има начин да бъдат лекувани и у нас.   Д-р Константин Гроздев е завършил Медицинския университет – София през 2010 г. Придобива специалност по хирургия през 2016 г. През същата година защитава и дисертация на тема “Съвременни миниинвазивни техники в лапароскопската хирургия – предимства и недостатъци” и придобива научната степен “доктор”. За периода 2013-2015 г. провежда специализация в Европейското училище по лапароскопска хирургия със седалище Университетска болница Saint-Pierre, Брюксел, Белгия и в клиниката за лечение на затлъстяването “Clinique du poids ideal” под ръководството на Проф. G.B. Cadiere и Prof. G. Dapri. В момента е главен асистент към Катедрата по хирургия на Медицински факултет и е главен административен лекар на Клиниката по хирургия на УМБАЛ “Александровска” – София. Той има повече от 1000 лапароскопски операции, като част от тях са извършени през един разрез.", "date": "2017.08.30", "title": " Д-р Константин Гроздев пред „Труд“: В света има епидемия от затлъстяване"}
{"url": "https://trud.bg/%d0%bd%d0%b8%d1%82%d0%be-%d1%81%d1%82%d0%be%d1%82%d0%b8%d0%bd%d0%ba%d0%b0-%d0%b7%d0%b0-%d1%80%d1%83%d1%88%d0%b2%d0%b5%d1%82-%d0%bd%d0%b0-%d0%ba%d0%b0%d1%82/", "text": "Над   за по 3 месеца от януари до август, защото шофьорите им са нарушили забрана за преминаване през участък в ремонт. Става дума за тирове, повечето от които са взети на лизинг. Собствениците на фирмите протестират срещу тази принудителна административна мярка (ПАМ), която им нанася финансови щети. Превозвачите се питат как могат да докажат пред КАТ, че са предприели всевъзможни мерки да дисциплинират своите шофьори и въпреки това пак се е намерил някои и друг тираджия да тръгне на своя глава срещу забранителния знак. Този казус, породен от поправките на Закона за движение по пътищата (ЗДвП), приети в 43-то Народно събрание, описа „Труд” във вчерашния си брой. Това обаче е само една от промените, изработени в транспортната комисия с председател Настимир Ананиев, които вече 7 месеца тормозят българските шофьори и пълнят джобовете на катаджиите. Нека да го кажем направо – господа депутатите отвориха на униформените от КАТ и ДАИ печатница за пари. Ако има 300 камиона, спрени от движение с ПАМ за по 3 месеца (чл. 171, ал. 2, буква „н” от ЗДвП), това означава, че техните шофьори и шефове на фирми са наказани, защото са отказали да си платят рушвета. Корупционната схема е проста и се състои от три нива. На най-долното е патрулът на КАТ или ДАИ, който е застанал на 300 метра след забранителния знак и чака жертви. Спират камион и срещу 50 лв. от шофьора нарушител го пускат да продължи. Ако му напишат акт и му вземат документите, случаят отива по-горе – в Областната служба на КАТ. Там чакат да дойде някои от шефовете на фирмата превозвач и да спре издаването на ПАМ срещу суми от порядъка на 500-600 лв. Третото ниво е скрито и води нагоре към началниците – към тях текат отчисления и от първо и от второ ниво. Щом тази вездесъща ПАМ е наложена на 300 камиона от януари досега, бъдете сигурни, че по същото време през забранените участъци са минали най-малко още 300, чиито шофьори са си платили на патрулите. А за други поне 100 камиона са давани подкупи на катаджийски началници, за да не се стига до спиране от движение. Представители на превозвачите питат защо след поправките законът започва да наказва и камиона заедно с провинилия се шофьор. Ако става въпрос и собственикът на возилото да носи някаква отговорност за нарушението на своя шофьор, то още от 1999 г. в ЗДвП съществува текстът на член 187, който гласи: „Собственик или длъжностно лице, което нареди или съзнателно допусне негов подчинен да извърши нарушение по този закон, се наказва с наказанието, предвидено за извършеното нарушение.” С други думи – ако тираджията навлезе в забранен участък и бъде глобен с 300 лв. и книжката му се вземе за 1 месец, същото наказание може да бъде наложено и на прекия му шеф, без никаква ПАМ и без никакви изнудвания и рушвети. Друг въпрос е колко е съразмерно да се наказва сурово навлизането в забранен участък извън населените места (нарушение на пътен знак В2) и да се спира колата от движение, а само 20 лв. да е глобата при нарушение на знак „Спри! Пропусни движещите се по пътя с предимство” (Б2). Преди да гласуват, помислили ли са в Транспортната комисия колко катастрофи и колко жертви стават годишно само заради неспазване на известния знак „Стоп”? Многократно от страниците на „Труд” предупреждавахме, че вместо по-строги санкции, Настимир и ко дават в ръцете на КАТ нови инструменти за изнудване и на обикновените хора, и на бизнеса. Повечето от мутрите, които карат без книжки, пияни или дрогирани, продължават и сега да го правят, само че вече плащат двойно, за да не им свалят номерата и да дерегистрират колите им. Откъде накъде някакви политици, които наричат себе си реформатори, демократи или десни, гласуват права на полицейски органи да налагат ограничения върху собствеността на гражданите и юридическите лица. Какво значи прекратяване на регистрацията на автомобил за 6 месеца до 1 година (налагане на ПАМ по чл. 171, точка 2а), а след изтичането на наказателния срок КАТ да не я възстановява автоматично. Собственикът трябва да ходи да се реди на опашка за нова, в противен случай няма да може да продава, заменя, дава под наем или залага автомобила си, въпреки че вече е изтърпял наложената ПАМ. Предстои есенната сесия на 44-то НС и най-хубаво е транспортната комисия в сегашния й състав да се заеме да оправя щетите, нанесени от предишния, нищо че някои депутати са все същите. А за нас като граждани остава като изход да съдим държавата за обезщетения. И колкото ще да ни струва – в никакъв случай да не даваме и стотинка за рушвет на КАТ. Нито стотинка.   Всяка седмица от КАТ съобщават, че са заловили по 200-300 шофьори без книжки, без да уточняват различни форми на неправоспособност. Това е тежко нарушение и глобата за него е от 100 до 300 лв., а при повторност се носи наказателна отговорност и извършителят може да получи до 2 г. затвор. С промените на ЗДвП от януари и от юли т.г. се налага и ПАМ и независимо кой е собственикът на автомобила, регистрация се отнема за срок от 6 месеца до 1 година. Оказва се обаче, че при налагането на ПАМ катаджиите не правят разлика дали книжката е с изтекъл срок, дали е била отнета заради нарушение, дали е била открадната, изгубена или унищожена, дали шофьорът никога в живота си не е ходил на курсове. И така – един човек, който случайно е забравил да погледне кога е датата на валидност на книжката му, получава същата ПАМ, както и някой, който никога не е ходил на курсове, защото няма завършено основно образование.  Според юристи е редно в ЗДвП да се запишат поне 4 различни случая на неправоспособност, във всеки от които ПАМ е с различен срок.", "date": "2017.08.30", "title": " Нито стотинка за рушвет на КАТ\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8/", "text": "Полицаи от РУ - Троян, задържаха двама мъже, заподозрени за извършване на телефонни измами, съобщават от пресцентъра на Областната дирекция на МВР в Ловеч. Вчера около 16 ч. в полицейското управление в Троян постъпил сигнал от 78-годишна жена от града, че непосредствено преди това е станала жертва на телефонни измамници и по позната вече схема им предоставила 2800 лв. Минути по-късно в управлението бил получен втори сигнал - от 77-годишен местен жител, че след телефонен разговор с непознат бил подведен и дал 4200 лв. на измамниците. Близо до колата бил задържан още един жител на южното градче - на 62 години, който държал в ръката си найлонов плик със сумата от 7000 лв.  По случая са образувани две досъдебни производства, а мъжете са задържани за срок от 24 часа в ареста. Работата по случая продължава.", "date": "2017.08.30", "title": " Задържаха двама телефонни измамници от Сопот в Троян"}
{"url": "https://trud.bg/%d1%88%d0%be%d1%82%d0%bb%d0%b0%d0%bd%d0%b4%d0%b8%d1%8f-%d0%be%d1%82%d0%ba%d1%80%d0%b8%d0%b2%d0%b0-%d1%80%d0%b5%d0%ba%d0%be%d1%80%d0%b4%d0%bd%d0%be-%d0%b4%d1%8a%d0%bb%d1%8a%d0%b3-%d0%bc%d0%be%d1%81/", "text": "Мостът Куинсфери – третото съоръжение, което ще свърже Единбург със северната част на Шотландия над река Форт, бе приключено в понеделник и днес се отваря за коли. В петък обаче ще го затворят за моторни превозни средства до сутринта на 7 септември. В събота и неделя 50 000 души ще бъдат допуснати да се разходят по него, в понеделник кралица Елизабет II официално ще го открие, а във вторник на 10 000 ученици и местни жители ще бъде разрешено да ходят по пътните ленти. Мостът е най-дългият в света от своя тип – близо 2,7 км. Специална бариера-парапет ще пази автомобилите от честите бурни пориви на вятъра над р. Форт. Създаването на проекта отне 6 години, 35 000 т стомана и 150 000 т бетон. Мостът е за $1,7 млрд. – с около $300 млн. по-малко от предвидения предварително бюджет. Настоящият пътен мост над р. Форт, открит през 1964 г., има проблеми с корозия на висящите въжета, открита преди 13 години Третото съоръжение – жп мост, е завършен през 1890 г. и фигурира в списъка с културно наследство на ЮНЕСКО.", "date": "2017.08.30", "title": " Шотландия открива рекордно дълъг мост (инфографика)\t\t\t"}
{"url": "https://trud.bg/%d0%be%d1%82%d0%bd%d0%be%d0%b2%d0%be-%d0%bf%d0%be%d0%b1%d0%be%d0%b9-%d0%b2-%d0%b3%d0%b0%d0%bb%d0%b8%d1%87%d0%b5/", "text": "Пореден кървав екшън във врачанското село Галиче. Местен жител е бил пребит вчера сутринта от служител в охранителна фирма, която пази имотите на арестувания кмет Ценко Чоков. Една от версиите за инцидента е сплашване на свидетел по делото срещу Чоков, насрочено за началото на септември, предаде  . Земеделецът Емил Минков е бил нападнат пред дома на майка си в центъра на село Галиче, когато отивал на работа. Възрастната жена видяла през прозореца побоя, но понеже е трудно подвижна, не могла да се намеси. Свидетели на жестокия побой станали и други жители на селото. Пострадалият Емил Минков е настанен в болницата в Плевен с фрактура на черепа и опасност за живота. Близките му твърдят, че причината за нападението е предстоящото дело срещу Ценко Чоков, по което Емил е свидетел. Надка Минкова, майка на пострадалия: На 7 септември е делото, какво ще свидетелства Емил? – Ами и двете коли ни запалиха и щеше да изгори и тракторът, беше между двете коли. – Емил смята, че Ценко е виновен? – Той ги е видял, сина му Мартин и още един, особено сега като ни запалиха 100 бали, двеста ли бяха, тоя ги запали. И се заканват на деца, на всичко. Според други жители на Галиче инцидентът не е свързан със скандалния кмет. Христо, с. Галиче: Някой му е пазил кравите и ги е пуснал в слънчогледа, а има охранители, те са го предупреждавали и са го хванали и са го оклепали. Няма нищо общо с Ценко Чоков, така съм чул. По случая е образувано досъдебно производство.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.30", "title": " Отново побой в Галиче\t\t\t"}
{"url": "https://trud.bg/%d1%81%d0%b8%d0%bb%d0%bd%d0%b0-%d0%b1%d1%83%d1%80%d1%8f-%d0%b1%d0%bb%d0%be%d0%ba%d0%b8%d1%80%d0%b0-%d0%b8%d1%81%d1%82%d0%b0%d0%bd%d0%b1%d1%83%d0%bb/", "text": "Силна буря наводни улици и блокира транспорта в Истанбул снощи. Над мегаполиса се изля пороен дъжд, придружаван от градушка и гръмотевици. Особено силна беше бурята в центъра на града около площад „Таксим“. Вода заля трамвайната линия към центъра на града. Спря и метрото. Прогнозата е бурята да се пренесе и на азиатския бряг на града.                         АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.30", "title": " Силна буря блокира Истанбул"}
{"url": "https://trud.bg/%d0%bf%d0%be%d0%bb%d0%be%d0%b2%d0%b8%d0%bd-%d1%81%d0%be%d1%84%d0%b8%d1%8f-%d0%b1%d0%b5%d0%b7-%d1%82%d0%be%d0%bf%d0%bb%d0%b0-%d0%b2%d0%be%d0%b4%d0%b0-%d0%be%d1%82-%d0%b4%d0%bd%d0%b5%d1%81-%d0%b4%d0%be/", "text": "От днес спират топлата вода в половин София заради планирани ремонти на ТЕЗ „София Изток”. Вода няма да има от 30 август до 11 септември включително. Сред засегнатите райони са жк „Дружба”, промишлен район „Гара Искър”, „Младост”, „Дървеница”, „Мусагеница”, „Витоша”, „Студентски град”, „Изток”, „Изгрев, „Дианабад” и „Гео Милев”. Подробна информация за сроковете на спиране на топлата вода е публикувана на сайта на дружеството и във „Фейсбук”. За времето на ремонтите на абонатите няма да бъдат начислявани сметки за топла вода и това ще бъде отразено в месечните им задължения, посочват от дружеството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.30", "title": " Половин София без топла вода от днес до 11 септември"}
