{"url": "https://trud.bg/%d0%b8%d1%81%d0%ba%d0%b0%d1%82-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%87%d0%b0%d1%81%d1%82%d0%b5%d0%bd-%d1%81%d1%8a%d0%b4%d0%b8%d1%8f-%d0%b8%d0%b7%d0%bf%d1%8a%d0%bb%d0%bd%d0%b8%d1%82/", "text": "Окръжната прокуратура в Шумен е поискала с протест изменение на условната присъда, постановена от Шуменския окръжен съд за частния съдебен изпълнител Асен Тонев и налагане на ефективно наказание от 5 години затвор при общ режим. За същия период да бъде лишен и от правото да упражнява професията си. Делото е на специален отчет в Апелативна прокуратура във Варна. Прокуратурата настоява Тонев да бъде признат за виновен по първоначално внесеното обвинение за длъжностно присвояване в особено големи размери, представляващо особено тежък случай, както и до пълния размер на присвояването и всички случаи, описани в обвинителния акт. В него се сочи, че от 22 май 2007 г. до 14 януари 2016 г. в условията на продължавано престъпление Тонев е присвоил чужди средства, като ги е похарчил за лични нужди – пътувания в чужбина, покупка на автомобили и плащане на лизингови вноски, в размер на 321 109 лева. Средствата са били внесени по 18 изпълнителни дела в специалната сметка на частния съдебен изпълнител. Парите са му били връчени да ги пази и управлява за удовлетворяване на исканията на кредитори. Както „Труд“ писа, Окръжен съд-Шумен го призна за виновен, но за длъжностно присвояване на 243 073 лева, като го оправда по обвинението за особено тежък случай. Той бе признат за виновен и за укрити данъци в особено големи размери. Наложено бе общо наказание 2 години и 10 месеца, отложено за изтърпяване с 5 г. То не съответства на степента на обществена опасност на деянието и дееца, смята прокуратурата, нито постига целта осъденият да се поправи и превъзпита, както и да въздейства предупредително върху него и други членове на обществото. Предстои по протеста на прокуратурата да се произнесе Апелативният съд във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Искат затвор за частен съдия изпълнител"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82-%d0%b3%d0%bb%d0%b5%d0%b4%d0%b0-%d0%bf%d0%b8%d1%89%d0%bd%d0%b8-%d0%bc%d0%b0%d0%b4%d0%b0%d0%bc%d0%b8-%d0%b4%d0%be%d0%ba%d0%b0%d1%82%d0%be-%d1%82%d0%b5%d0%ba/", "text": "Канал 3 засне депутат да гледа в социалната мрежа Фейсбук пищни мадами по време на дебатите за избор на нов вицепремиер и оставката на Валери Симеонов. Въпросният народен представител стои в зоната на управляващите от ГЕРБ и стои на местата зад депутатите на „Воля“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.21", "title": " Депутат гледа пищни мадами, докато текат дебатите за нов вицепремиер в парламента"}
{"url": "https://trud.bg/%d0%b4%d0%b0%d0%bd%d1%81-%d0%bc%d0%b8%d1%82%d0%bd%d0%b8%d1%86%d0%b8%d1%82%d0%b5-%d0%b8-%d0%bd%d0%b0%d0%bf-%d1%81%d1%8a%d1%81-%d1%81%d0%bf%d0%b5%d1%86%d0%be%d0%bf%d0%b5%d1%80%d0%b0%d1%86%d0%b8%d1%8f/", "text": "Спецоперация на ДАНС, Агенция „Митници“ и НАП се провежда в момента в петролна складова база във Враца, съобщи  . Акцията е стартирала още вчера сутринта, когато пред портала се изсипали десетки проверяващи от трите институции. От тогава базата за съхранение, маркиране и блиндиране на горива в източната промишлена зона на Враца е запечатана. Инспекторите в момента гледат под лупа цялата документация и проверяват качеството на горивото в големите цистерни в обекта. Към момента не е ясна причината за масираната проверка. Не се знае и кога базата ще възобнови нормалната си работа. По непотвърдена информация спецоперацията се провежда в бившата складовата база на „Петрол“ във Враца, която от 2 години е собственост на русенската фирма ДМВ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.21", "title": " ДАНС, митниците и НАП със спецоперация в петролна складова база във Враца"}
{"url": "https://trud.bg/%d1%84-16-%d0%b5-%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%8f%d1%82-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8/", "text": "$300 млн. били US инвестициите във войската ни „Ф-16 е най-добрият изтребител за България. Ако решите да купите този самолет за превъоръжаване на армията, това ще е най-добрата инвестиция, не само за въоръжените сили, но и за страната като цяло”, заяви посланикът на САЩ у нас Н. Пр. Ерик Рубин. Той бе гост на бизнес среща на тема: “САЩ и България- укрепване на стратегическото партньорство”, организирана от Американската търговска камара у нас. Посланик Рубин обясни, че придобиването на този боен самолет ще предостави на страната нови възможности за подобряване на сигурността й, а с това ще се увеличат и възможностите на нашите военно-въздушни сили /ВВС/ за участие в съвместни операции на Алианса. Той изреди и някои от предимствата, ако България реши да купи изтребители F-16 блок 70. По думите му основното предимство би било развитието на партньорството на страната ни с НАТО и САЩ. Той посочи още, че избирането на F-16 пред конкурентните оферти, ще бъде „стратегически избор“, който може да донесе ползи на страната в икономически план, както и що се отнася до отношенията в НАТО. Ерик Рубин припомни, че военното сътрудничество на България и САЩ датира още от 90-те години. Инвестициите на САЩ в българската армия стигат общо над 300 милиона долара, от които 50 милиона долара във Военновъздушните сили. Само за последните 3 години са вложени 43 милиона в проекти за модернизация и усъвършенствуване на базите в „Граф Игнатиево“ и в „Ново село“. Освен това досега САЩ са обучили над 850 бойци, а следващата година – предстои още 60. Посланикът похвали и страната ни за нейната активна роля в НАТО и я посочи, като основен фактор за мир и стабилност в региона. Според него особено позитивен е фактът, че България е била домакин на няколко мащабни учения на пакта у нас и се е справила много добре, като е оправдала очакванията на партньорите, че ще се справи с отговорностите, които са й били възложени. „В света има много предизвикателства, затова е много важно да имате добра военно-въздушна защита, а за да се изправите пред тях, трябва да сме заедно. Нашата обща отбрана никога не е била по-силна от сега“, заяви още посланик Рубин. Според него решението на правителството да започне сериозна модернизация на армията е похвално. Специално процедурата за превъоръжаване на ВВС , започната от Министерството на отбраната, предвижда покупката на осем или девет изтребителя на стойност 1.8 милиарда лв.   Джеймс Робинсън, директор „Международно бизнес развитие на Ф-16“, Локхийд Мартин: Няма да можем да доставим самолети за 2 години Американската оферта е за 8 изтребителя “Локхийд Мартин” няма да успее да достави първите изтребители за 24 месеца след подписването на договора”, обяви Джеймс Робинсън, директор “Международно бизнес развитие на Ф-16”, Локхийд Мартин. Той отговори на въпрос ще успее ли американският концерн да спази изискването на българското правителство. В проекта за модернизация на нашите военно-въздушни сили (ВВС), гласуван от парламента, във времевата рамка за реализация е записано: “самолети – в три последователни години, с първа доставка (два самолета) не по-късно от 24 (двадесет и четири) месеца от датата на влизане в сила на договора.” Американската компания е готова да предложи 8 нови изтребителя F16, блок 70. В проекта е посочена сумата от 1.8 млрд. лв. с ДДС. Робинсън не отговори на питане за цената на евентуална сделка. Не стана ясно и дали САЩ са готови да отговорят и на изискването за разсрочено плащане, като Робинсън обясни, че начинът на заплащане e обект на преговори с правителството. В офертата на “Локхийд Мартин” влиза и обучението на пилоти и персонал, както и поддръжка на машините и оборудването. Бе обявено, че САЩ се ангажират и с индустриално сътрудничество, като засега не посочват конкретни проекти. По подобие на държавите от Северна Европа, тези от Централна Европа, където бе включена и България, могат да получат възможност да обслужват части от изтребителите, включително двигателите и др. “Ф-16 блок 70 е най-добрата комбинация от оперативни способности, авангардна авионика и най-нисък разход за целия цикъл на експлоатация. С около 700 самолета Ф-16 на въоръжение във ВВС на НАТО в Европа, самолетът е водещ пример за изтребител и е стожер на отбраната, както на национално ниво, така и в рамките на НАТО и Европа. Блок 70 е най-усъвършенстваният изтребител на Ф-16”, заяви още Робинсън.   Седем основни изисквания към офертите В проекта за превъоръжаване на военно-въздушните ни сили, гласуван от парламента, са посочени седем основни изисквания, на които трябва да отговарят подадените оферти. Първото е самолетът да е произведен и да е на въоръжение в поне една страна членка на НАТО или ЕС. Другото е типът на самолета да е в експлоатация към настоящия момент и към момента на сключване на договора. Характеристиките на самолета да покриват утвърдените оперативни и тактико-технически изисквания. Следващите са , че употребяваните самолети трябва да имат остатъчен ресурс не по-малък от 50% от назначения им технически ресурс и не по-малко от 50% от календарния, който не трябва да е по-малък от 20 г. Срокът на доставка да е не повече от 3 г. от влизане в сила на договора. Изисква се и съответствие на финансовата рамка за реализация на проекта.   СААБ обещава бързи доставки Шведската компания “СААБ”, производител на изтребителите “Грипен”, която също участва в конкурса, е най-сериозният конкурент на “Локхийд Мартин”. Шведите изрично посочват, че ще се вместят в задължителните изисквания, особено що се отнася да времето за доставка. Те декларират, че могат да ни предоставят първите изтребители “Грипен” и по-рано от посочения в проекта двугодишен срок. Освен това декларират, че след като пристигнат, самолетите могат веднага да се включат в оперативно дежурство по линия на натовската мисия “Еър полисинг” за охрана на въздушните ни граници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.11.21", "title": " Ф-16 е най-добрият изтребител за България (обзор)\t\t\t"}
{"url": "https://trud.bg/%d1%85%d0%b0%d1%80%d1%87%d0%b8%d0%bc-17-%d0%bf%d0%be%d0%b2%d0%b5%d1%87%d0%b5-%d0%b7%d0%b0-%d0%b5%d0%ba%d1%81%d0%ba%d1%83%d1%80%d0%b7%d0%b8%d0%b8-%d0%b2-%d1%87%d1%83%d0%b6%d0%b1%d0%b8%d0%bd%d0%b0/", "text": "Най-големият разход е за храна Разходите на българите за туристически пътувания в чужбина са нараснали със 17,1% през първите девет месеца на годината, сочат данните на Националния статистически институт. Разходите на туристически пътувания в страната също нарастват, но с по-бавни темпове – с 4,6%. Любопитно е, че при пътуванията зад граница нарастват както разходите за храна (+15,8%), така и за настаняване (+27,8%) и транспорт (+10%). В същото време при пътуване в страната парите за храна остават почти без промяна, за настаняване нарастват с 5,5%, а за транспорт намаляват (-2,8%). Това означава, че хората отсядат в по-скъпи хотели, но за сметка на това избират по-близки дестинации за да спестят част от разходите за транспорт. През третото тримесечие на 2018 г. 1,882 млн. българи са реализирали туристически пътувания, обявиха от НСИ. Преобладаващата част от тях – 79,8%, са пътували само в страната, 14,8% – само в чужбина, а 5,4% са пътували както в страната, така и в чужбина. На годишна база общият брой на пътувалите граждани на възраст над 15 години се понижава с 5,5%, като броят на пътувалите само в страната или само в чужбина намалява съответно с 8,3% и 3,1%, докато броят на пътувалите както в страната така и в чужбина нараства с 56,8%. Това ясно показва, че бързо се увеличават хората, които имат финансови възможности да правят туристически пътувания и в страната и в чужбина в рамката само на едно тримесечие. В разходите за пътуване с най-голям дял са парите за храна като при екскурзиите и почивките в страната и в чужбина те имат дял съответно от 43,2% и 31,1%, сочат данните на НСИ. През третото тримесечие средният разход на човек при пътуване с лична цел е 396,52 лв. в страната и 642,28 лв. в чужбина. Същевременно разходите на човек при командировка са средно 182,35 лв. в страната и 1100 лв. в чужбина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.21", "title": " Харчим 17% повече за екскурзии в чужбина\t\t\t"}
{"url": "https://trud.bg/%d0%b7%d0%b0%d1%81%d0%bd%d0%b5%d1%85%d0%b0-%d0%b2%d0%be%d0%b4%d0%bd%d0%be-%d1%82%d0%be%d1%80%d0%bd%d0%b0%d0%b4%d0%be-%d0%b2-%d1%8e%d0%b3%d0%be%d0%b7%d0%b0%d0%bf%d0%b0%d0%b4%d0%bd%d0%b0-%d0%b8%d1%82/", "text": "Водно торнадо беше заснето в югозападна Италия, докато се придвижваше към пристанището на Салерно. С приближаването й към сушата, силата на стихията намаля и не се стигна до сериозни щети и жертви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Заснеха водно торнадо в югозападна Италия (ВИДЕО)"}
{"url": "https://trud.bg/%d0%b8%d0%b7%d1%82%d0%b5%d0%b3%d0%bb%d0%b8%d1%85%d0%b0-%d0%bb%d0%be%d0%ba%d0%be%d0%bc%d0%be%d1%82%d0%b8%d0%b2%d0%b0-%d0%ba%d0%be%d0%b9%d1%82%d0%be-%d1%81%d0%b5-%d0%b2%d1%80%d1%8f%d0%b7%d0%b0-%d0%b2/", "text": "Локомотивът, който   по трасето на ЖП линията Петрич – Благоевград вече е изтеглен до гара „Черниче“, информира БНТ. Очаква се утре да бъде възстановено движението по трасето. Специалисти ще правят огледи на трасето, за да се изчислят нанесените щети по засегнатия 100 – метров участък от релсовия път. През целия ден екипите опитваха да разрушат огромния гранитен къс затиснал локомотива. Цялото трасе в района на Кресненското дефиле е проблемно според хидрогеолози, тъй като има много скални блокове, който са потенциално опасни от срутване. „Особено в участъка на Кресненското ханче има надвиснали горе-долу два големи участъка, които могат да се получат тежки срутища, които да доведат до пътни инциденти“, каза Лазар Беров, специалист по хидрогеология и инженерна геология. От Национална компания „Железопътна инфраструктура“ ще правят допълнителни огледи на железопътните линии. „Ако се наложи и геодезисти ще наемаме, но ще си направим оглед на цялата железопътна мрежа там, където преминава през дефилетата. Иначе ние си знаем местата, регистрирани са, постоянно се наблюдават, но това просто никога не е давало симптоми и тръгна изведнъж“, заяви Бисер Минчев, главен ревизор по безопасността на НКЖИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Изтеглиха локомотива, който се вряза в паднала скала в Кресненското дефиле"}
{"url": "https://trud.bg/%d0%bd%d0%b0%d0%b4%d1%86%d0%b5%d0%bd%d0%ba%d0%b0%d1%82%d0%b0-%d0%bd%d0%b0-%d0%b3%d0%be%d1%80%d0%b8%d0%b2%d0%b0%d1%82%d0%b0-%d0%b2-%d0%ba%d0%b0%d1%81%d0%be%d0%b2%d0%b0%d1%82%d0%b0-%d0%b1%d0%b5%d0%bb/", "text": "При продажба на горива върху касовата бележка ще се отпечатва информация за размера на данъка върху добавената стойност, акциза, продажната цена на горивото без акциз и ДДС (нето стойност) и покупна цена на горивото без акциз и без ДДС (покупна стойност). Като информацията ще се изписва на отделни редове. Това предвиждат промени в наредбата за отчитане на оборотите в търговските обекти, пуснати за обществено обсъждане от Министерството на финансите. Целта е крайният потребител да бъде информиран за това каква част от платената от него сума представлява данъци, и каква е продажната стойност на горивата и стойността на тяхното придобиване от търговеца. Промяната се отнася както за търговците на течни горива, така и за лицата, които извършват зареждания с течни горива за собствени нужди и регистрират и отчитат зарежданията чрез електронна система с фискална памет. За изпълнение на новите изисквания е предвиден преходен период до 28 февруари 2019 г.", "date": "2018.11.21", "title": " Надценката на горивата в касовата бележка\t\t\t"}
{"url": "https://trud.bg/%d0%bc%d0%be%d1%81%d0%ba%d0%be%d0%b2%d1%81%d0%ba%d0%b0-33-%d1%83%d0%ba%d1%80%d0%b5%d0%bf%d0%b2%d0%b0-%d1%86%d0%b0%d1%80%d1%81%d0%ba%d0%b8%d1%82%d0%b5-%d0%ba%d0%be%d0%bd%d1%8e%d1%88/", "text": "Столичната община ще укрепи покрива на горялата лятото сграда на Царските конюшни, за да не се разруши, а не собствениците й, както се очакваше. „За Царските конюшни имаме решение на комисията съгласно Закона за културното наследство, с което са задължени собствениците да извършат укрепителните действия. В посоченият срок не е пристъпено към действие и ние като Столична община ще изработим проект за аварийно укрепване и поставяне на временен покрив докато се намери решение с трайното укрепване на сградата“, обясни главният архитект на София Здравко Здравков. Вероятно следващата седмица общинското предприятие „Софинвест“ ще каже колко би струвало създаването на временния покрив и ще може да се пристъпи към конкретни действия. Здравков съобщи и, че новият собственик на терените на Захарна фабрика иска да възстанови сградите. Той обясни и, че нови стандарти ще променят облика на София. „Спрели сме се на стандарти за оформянето на фасадите в зона 2 около „Граф Игнатиев“ и цветови решения на растери на дограми, места за реклама. Искаме да създадем стандарти за настилките в града и за информационните елементи, шрифтове, цветови решения на градско обзавеждане, както и за монтажите на климатици“, каза арх. Здравков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " „Московска 33“ укрепва Царските конюшни\t\t\t"}
{"url": "https://trud.bg/%d1%84%d0%b0%d0%bb%d1%88%d0%b8%d0%b2%d0%b8-%d1%81%d0%b0%d0%b9%d1%82%d0%be%d0%b2%d0%b5-%d0%be%d0%b1%d0%b8%d1%80%d0%b0%d1%82-%d0%ba%d0%bb%d0%b8%d0%b5%d0%bd%d1%82%d0%b8/", "text": "Предлагат големи отстъпки Фалшиви сайтове зарибяват клиенти на Черния петък, предупреди ГДБОП. Създават се дни преди кампанията, обикновено на няколко езика и предлагат големи отстъпки, като най-често се рекламират в социалните мрежи. “Кухите” сайтове се разпознават по това, че представляват една “гола” интернет страница, на която липсва реален търговец, склад и дейност и имат доста къс живот – за около месец, два. През този период киберпрестъпниците създават широка рекламна кампания – чрез банери в други сайтове и реклами в социални медии. В тях обикновено отстъпките са големи, като обяснението е, че ниските цени се дължат на дългия период на доставка – над 40-50 дни. Така киберпрестъпниците заблуждават и успокояват жертвите си, обясняват експертите от ГДБОП. След като “кухата” страница събере парите от извършените към нея “покупки” и рекламната й кампания приключи, тя бива изтрита и повече не може да бъде намерена. Седмици след това клиентите започват да очакват “закупените” стоки и когато те не бъдат доставени, разбират, че са станали жертва. Данните на отдел “Киберпрестъпност” при ГДБОП показват, че броят на сайтовете менте нараства над 10 пъти преди големи празници. Парите, платени от жертвите, обикновено постъпват в банкови сметки в Китай и континенти, извън Европа, което силно затруднява тяхното възстановяване. Затова от ГДБОП съветват, след като бъде извършена покупка, клиентите да проверят къде точно са получени техните средства и ако се усъмнят, да поискат канселиране на транзакцията. Преди да пазарувате пък е добре да проверите историята на сайта чрез източници в интернет. Пример за такъв, в който може да проследите от кога съществува даден сайт, е  . Потребителите трябва да внимават и дали не им пробутват фалшификати (т.нар. реплики) на световно известни търговски марки на облекла, устройства, екипировка за зимните и други спортове и т.н. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Фалшиви сайтове обират клиенти\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b8%d0%b7%d1%81%d0%bb%d0%b5%d0%b4%d0%be%d0%b2/", "text": "Учени от Съвместния изследователски център на Европейската комисия (JRS) са на работно посещение в София, в рамките на партньорството на Столична община в европейския проект, насочен към предприемане на общи мерки и споделяне на добри практики за подобряване качеството на въздуха – FAIRMODE, съобщиха от Столична община. СО се присъедини към проекта през месец юли 2018 г. и така стана 11-ят партньор в международната инициатива заедно с градове като Милано, Стокхолм, Хелзинки и Дъблин. „Участието в проекта е важно за София по три причини. От една стана, ние търсим практическа полза за града ни. Готови сме да приложим всички мерки, които биха били ефективни за подобряване качеството на въздуха. На второ място, за нас е важно да бъдем участник в международната мрежа FAIRMODE, където да можем да черпим опит от нашите партньори. За Столична община е важно да напредва бързо в подобряване на качеството на въздуха, въпреки че доста от сериозните мерки са трудни за бърза реализация, защото изискват средства. И на трето място – за нас е важно да бъдем полезни на изследователите на JRS и да участваме пълноценно както в проучванията, така и в пилотните инициативи“. Това подчерта кметът на Столична община Йорданка Фандъкова по време на работна среща с учени от Изследователския център. Тя акцентира върху направеното до момента за по-чист въздух в София и подчерта почти цялостната промяна на градския транспорт като една от значимите мерки, насочени към понижаване на трафика и подобряване качеството на въздуха. Фандъкова припомни, че Столична община очаква европейско финансиране по Оперативна програма „Околна среда“ и по Програма „LIFE+“ на ЕК, което да даде възможност на общината да подпомогне значителен брой домакинства за подмяна на отоплителните им уреди и преминаване към екологично отопление. „Благодарение на тези две програми очакваме да можем да подкрепим близо 20 000 домакинства за безплатна подмяна на отоплителните им уреди. Надявам се гражданите да откликнат на поканата ни и да се включат активно, заявявайки желанието си да получат безплатна замяна на старите си печки“ – подчерта още кметът. В рамките на срещата Фандъкова покани изследователите нa JRC за активно участие в предстоящата II международна конференция, посветена на качеството на въздуха – SOFAIR, която ще се проведе през пролетта на 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Кметът Фандъкова се срещна с изследователи от JRS"}
{"url": "https://trud.bg/%d1%81%d1%82%d1%80%d0%be%d1%8f%d1%82-25-%d1%81%d1%82%d0%b0%d0%bd%d1%86%d0%b8%d0%b8-%d0%b7%d0%b0-%d0%b5%d0%bb%d0%b5%d0%ba%d1%82%d1%80%d0%be%d0%bc%d0%be%d0%b1%d0%b8%d0%bb%d0%b8/", "text": "Зарядни станции за електромобили ще бъдат изградени на 25 места в София. Днес Столичния общински съвет трябва да реши дали да открие конкурс за отдаване под наем за 5 г. на общински имоти на частни инвеститори, които да построят станциите на стълбове за улично осветление. На всяка от локациите ще могат да бъдат зареждани едновременно по два автомобила. Предвидени са обекти на територията на „синята зона“: на улиците „Позитано“ и „Леге“, на ул. „Княз Александър I“, на бул. „Стамболийски“ между ул. „Княз Борис I“ и „Лавеле“, на ул. „Съборна“ и ул. „Калоян“, на бул. „Витоша“ и ул. „Гургулят“, на ул. „Париж 4“ и на ул. „Дякон Игнатий“. Зарядни станции ще има и „зелената зона“ на София. Те са на бул. „Кн. Мария Луиза“ 86, на бул. „Кн. Мария Луиза“ и ул. „Цар Симеон“, на бул. „Кн. Мария Луиза“ и ул. „Белоградчик“, на бул. „Стамболийски“ и ул. „Странджа“, на бул. „П. Славейков“ 12, на ул. „Будапеща“, на бул. „Я. Сакъзов“ 60 и на ул. „Проф. Фр. Нансен“ . Извън зоните за платено паркиране станции ще има на ул. „Народен герой“, в УПИ II – зад общинската администрация в кв. 51 в „Студентски град“, на бул. „Шипченски проход“, на бул. „К. Паструхов“, на ул. „С. Цонев“ и ул. „Плакалница“, на ул. „Хан Кубрат“, на ул. „Н. Николаев“, на ул. „Г.Дражев“, както и на ул. „А. Далчев“ и ул. „Р. Алексиев“.  350 са електрическите превозни средства в София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Строят 25 станции за електромобили"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d1%81%d0%b5-%d0%b2%d0%ba%d0%bb%d1%8e%d1%87%d0%b2%d0%b0-%d0%b2-%d0%b5%d0%b2%d1%80%d0%be%d0%bf%d0%b5%d0%b9%d1%81/", "text": "Столична община ще се включи в европейската инициатива – Седмица за намаляване на отпадъците (17 – 25 ноември 2018 г.) с различни инициативи, насочени към три значими групи отпадъци – електрическо и електронно оборудване, опасни отпадъци и текстилни отпадъци, съобщиха от Столична община. В рамките на Европейската седмица за намаляване на отпадъците ще бъдат разкрити мобилни пунктове, в които гражданите могат да изхвърлят своите електрически и електронни отпадъци и опасните си отпадъци. Мобилният пункт за електрически и електронни отпадъци ще бъде разположен на ъгъла на ул. “Московска“ и бул. „В. Левски“ на 22 ноември 2018 г. между 12 и 14 часа. Мобилният пункт за опасни отпадъци ще бъде разположен пред Столичния инспекторат – на ул. “Париж“ 5 на 23 ноември 2018 г. между 8:30 и 10:30 часа. С модно ревю ще завърши инициативата „Детокс на гардероба“, която стартира през месец септември и в рамките на която чрез стационарни контейнери и мобилен пункт бяха събрани 4.5 т текстилни отпадъци от домакинствата. Част от старите дрехи бяха предоставени на дизайнерите от Sofia Green Fashion Days, които изработиха от тях модна колекция „Детокс на гардероба: Втори живот“, която ще бъде представена на 26 ноември 2018 г., от 19 часа в зала 6А на НДК. Входът е свободен. Европейската седмица за намаляване на отпадъците насърчава широк кръг от институции и организации да обединят усилия през последната седмица на месец ноември, за да реализират едновременно различни действия, насочени към намаляване на отпадъците и повишаване на информираността на гражданите за значението на намаляването на отпадъците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Столична община се включва в Европейската седмица за намаляване на отпадъците с два мобилни пункта за електрически и опасни отпадъци и модно ревю"}
{"url": "https://trud.bg/%d1%81%d0%b5%d0%b4%d0%b5%d0%bc%d0%bd%d0%b0%d0%b9%d1%81%d0%b5%d1%82-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d1%8f-%d1%81%d0%b0-%d0%bf%d0%be%d0%bb%d1%83%d1%87%d0%b5%d0%bd%d0%b8/", "text": "Седемнайсет предложения са получени в първата сесия на Програма „Навън“ – за подкрепа на временни художествени инсталации в градска среда – площадка „Мавзолей“, съобщиха от Столична община. Програмата на Столична община, приета през месец юли тази година в изпълнение на стратегията „София – творческа столица“, подкрепя финансово реализацията на непредставяни досега иновативни произведения на съвременните визуални изкуства в публично пространство, които да подпомогнат създаването на нови публики и отворен дискурс на срещата с изкуството. Специално сформирана творческа комисия към дирекция „Култура” на Столична община, съставена от експерти в сферата на визуалните изкуства и на урбанизма, ще оценява приетите предложения, като резултатите ще бъдат обявени в средата на месец декември и ще бъдат представени публично. Подкрепените проекти ще бъдат изложени на площадка „Мавзолей“ между три и девет месеца през 2019 г., като общата предвидена субсидия за реализацията им е в размер на 100 000 лв. Временната артинсталация „Бронзовата къща“, която беше осъществена благодарение на двустранен австрийско-български културен диалог и постави начало на обживяване на площадката на бившия мавзолей като пространство за изкуство в градска среда, ще бъде демонтирана в началото на 2019 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Седемнайсет предложения са получени в първата сесия на Програма „Навън“"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d1%80%d0%b0%d0%b7%d1%88%d0%b8%d1%80%d1%8f%d0%b2%d0%b0-%d1%81%d0%b8%d1%81%d1%82%d0%b5%d0%bc%d0%b0%d1%82%d0%b0/", "text": "Столична община официално обяви конкурс за организации по оползотворяване на отпадъците от опаковки, които да обслужват 22 от районите за срок от 5 години, съобщиха от пресцентъра на общината. В критериите за подбор на кандидатите са заложени увеличения в броя и обхвата на съществуващите съдове за разделно събиране на отпадъци от опаковки. Освен задължителното изискване кандидатите да са: Организации по оползотворяване на отпадъци от опаковки, притежаващи разрешение по чл. 81 от Закона за управление на отпадъците, Столична община залага допълнително критерии: кандидатите трябва да имат площадки и съоръжения за предварително третиране, в т.ч. сепариране на разделно събраните отпадъци. Участниците следва да представят подробен План за организиране на системите за разделно събиране на отпадъци, който ще бъде подложен на оценка и ще включва местонахождение, брой и вид на съдовете в предлаганата от тях система. За подписване на договори със Столична община ще бъдат избрани кандидати, които отговарят на предварително обявените минимални условия и получат най-висока обща оценка по критериите и показателите за оценка. „Разширяването на съществуващата система за разделно събиране на отпадъци от опаковки от домакинствата е резултат както на добре функциониращата общинска система за разделно събиране на отпадъци, така и на по-високите цели за подготовка за повторна употреба и рециклиране на битови отпадъци, заложени в пакета мерки „Кръгова икономика“ на ЕС. Според националното законодателство в срок до 1 януари 2018 г. общините трябва да постигнат най-малко 40% от общото тегло на отпадъците за подготовка за повторна употреба и рециклиране. През 2016 г. Столична община достига степен на рециклиране от 51%.“ Коментира новите изисквания зам.-кметът на СО по екология Йоана Христова. Срокът за подаване на документи е до 17.00 часа на 30.11.2018 г., като повече информация можете да намерите на сайта на СО. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Столична община разширява системата за разделно събиране на отпадъците"}
{"url": "https://trud.bg/%d1%81%d0%ba%d1%8a%d0%bf%d0%b0-%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b0-%d1%81%d0%b0%d0%bc%d0%be-%d1%81%d0%bb%d0%b5%d0%b4-%d0%ba%d0%b0%d1%82%d0%b0%d1%81%d1%82/", "text": "Плащаме повече, ако колата се ползва от двама Само при причиняване на катастрофа шофьорите трябва да купуват по-скъпа застраховка “Гражданска отговорност”, предлагат от Института за пътна безопасност по отношение на системата “бонус-малус”. За цената на застраховката единственият фактор са предявените претенции за причинени щети, посочват от Института. А в пуснатия за обществено обсъждане вариант на системата “бонус-малус” има завишение на цената (даване на малус за шофьора) за нарушения, които не са довели до произшествие и щети като например каране с превишена скорост от 10 км.\\час. Това e авансово налагане на санкция, преди фактическо събитие, което да породи плащане от застрахователя, посочват от Института. Според експертите с предложения вариант за “бонус-малус” шофьорите ще плащат по-скъпа полица, ако направят нарушения, но няма гаранция, че ще ползват бонус, ако спазват всички правила, защото застрахователите могат всяка година да вдигат базовата цена на застраховката. От Института предлагат базовата цена на полицата да зависи от възрастта на шофьора, годините и мощността на колата. Младите шофьори нямат опит, а възрастните имат забавени реакции. На следващ етап цената на полицата трябвало да бъде по-голяма, ако колата се кара от двама или повече души. От Института са подготвили и примери, според които цената на полицата за шофьор на 22 г. с 8-годишен автомобил и 6 наказателни точки през последните 6 месеца е 400 лв., а за 42-годишен шофьор без нарушения – само 156 лв. Цялото становище: АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.21", "title": " Скъпа „Гражданска“ само след катастрофа\t\t\t"}
{"url": "https://trud.bg/%d0%b3%d1%80%d0%b0%d0%b4%d0%be%d1%83%d1%81%d1%82%d1%80%d0%be%d0%b9%d1%81%d1%82%d0%b2%d0%be%d1%82%d0%be-%d0%b2-%d1%81%d0%be%d1%84%d0%b8%d1%8f-%d1%81%d0%b5-%d0%bd%d1%83%d0%b6%d0%b4%d0%b0%d0%b5-%d0%be/", "text": "Градоустройствената политика на Столична община е особено актуална тема напоследък. През последните години все по-често ставаме свидетели на обществени сблъсъци и конфликти между една или друга социална група в София, които на фундаментално ниво се коренят в неспособността на общината да предостави достатъчно задоволителни решения на актуалните градоустройствени проблеми на града. В новия ни доклад от ЕКИП се наехме с тежката задача да предложим именно такива политики, които биха могли да постигнат дългосрочно и устойчиво подобрение на качеството на градоустройството в София. На първо място цялостният подход на Столична община към градоустройството трябва да се промени. На фундаментално ниво е необходим по-децентрализиран подход, тоест, делегиране на повече свобода и отговорност на местните общности в града по квартали и техните локални общински власти. Такава децентрализация е необходима, защото когато говорим за толкова голям град като София, централната община не е способна да предложи адекватно и ефикасно решение на проблеми със строго локални специфики. По-децентрализиран подход е категорично необходим в сфери като зелените площи (конкретно малките такива) и опазването на културното наследство. Децентрализацията на стопанисването на по-дребните зелени площи към местни общности или частни бизнеси би освободило повече ресурс (времеви и паричен) за СО да се фокусира върху качественото стопанисване на големите паркове като Борисовата градина. При културното наследство ситуацията е много сходна- местните общности и общини имат много по-ясен поглед върху специфичната културна идентичност на своя квартал и много по-акуратно могат да преценят дали дадена постройка следва да се маркира като културна ценност (за да се запази тази идентичност) и какъв е най-ефективният метод, чрез който може да се постигне това. Високото строителство не би трябвало да е нещо, от което се боим. Напротив, високото строителство може да е изключително полезен инструмент за по-устойчивото развитие на всеки един съвременен град. Точно така- по-устойчивото и дори по-зеленото. Един голям мит, който се тиражира напоследък в рамките на своеобразната война срещу високото строителство, е, че то е вредно за околната среда и води до по-натоварен трафик в града. Нищо не би могло да е по-далеч от истината. Нонсенсът на подобни твърдения става ясен в момента, в който се замислим за това какво представлява по-високото строителство и какви се неговите директни ефекти върху усвояването на площ в рамките на територията на града. Очевидно е, че високото строителство позволява концентрацията на повече недвижими имоти, било то апартаменти, офиси, магазини или бизнес площи от друг тип, в рамките на фиксирана площ. На един и същ парцел площ един небостъргач с десетки етажи висок 200 метра може да събере много повече имоти (и съответно хора), отколкото една двуетажна къща. Очеизвадната импликация от това е, че колкото повече може да се строи вертикално (високо), толкова по-малко има нужда да се строи хоризонтално. Следователно, толкова по-малко площ е необходима за разширяването на града. А икономисването на площта до възможно най-голяма степен е от изключителна важност за голям град като София, който продължава да се разраства по население. Ако искаме до максимална степен да предпазим природата около София и зелените площи в самия град, то тогава трябва да подкрепяме дерегулацията на строителните ограничения, особено що се отнася до височината на сградите. По-високото строителство носи със себе си и икономически позитиви. Например, понеже позволява по-голяма концентрация на население в рамките на настоящите граници на града, то пести пари на Столична община от изграждането на нова инфраструктура в напълно нови квартали. Редица изследвания от САЩ сочат, че жителите в градове с по-високо строителство използват и по-малко автомобили и повече градски транспорт, велосипеди и дори придвижване пеша. Това е така поради по-високата степен на концентрация на населението, позволена от по-високото строителство. И като засегнахме темата за транспорта, нека не пропускаме да поговорим и за най-ефективния метод за олекотяване на натовареността на трафика в голям град като София- въвеждане на такса „задръстване“ (виж карето). Това е метод за ограничаване на трафика приложен в редица големи градове по света като Лондон, Стокхолм и Сингапур. На най-базово ниво представлява въвеждането на такса, която всеки шофьор на автомобил трябва да плати, за да използва най-натоварените пътни артерии на града в пиковите за трафика часове от денонощието.   Да има такса „задръстване“ Градският транспорт трябва да е качествен. Затова е силно препоръчително приходите от такса „задръстване“ да бъдат маркирани за инвестиции в подобряването и разширяването на мрежата на градския транспорт в града. И, за да се елиминира опасността от двойно облагане, данъкът върху автомобилите на тези жители на града, които не влошават трафика по най-натоварените пътни артерии, да бъде намален. Тоест, данъчната тежест върху моторните превозни средства да бъде изразена основно под формата на новата такса „задръстване“. На второ място е необходимо държавните (и общински) власти да спрат да блокират развитието на иновативни и по-ефикасни методи за автомобилен транспорт като различните видове споделено пътуване. *Авторът е част от ЕКИП – Експертен клуб за икономика и политика        ", "date": "2018.11.21", "title": " Градоустройството в София се нуждае от реформа\t\t\t"}
{"url": "https://trud.bg/%d0%b3%d0%b5%d0%bd-%d0%b4%d0%b8%d0%bc%d0%b8%d1%82%d1%8a%d1%80-%d0%b2%d0%bb%d0%b0%d0%b4%d0%b8%d0%bc%d0%b8%d1%80%d0%be%d0%b2-%d0%b1%d0%b8%d0%b2%d1%88-%d1%88%d0%b5%d1%84-%d0%bd%d0%b0-%d0%bd%d1%81%d0%be/", "text": "Доскоро наричахме Националната служба за охрана (НСО) „Преторианската гвардия на властта“ – по аналогия с войската от телохранители на римските императори, готови да пролеят кръвта си за тях. А напоследък я наричаме „Скъпата таксиметрова компания“ – по думите на финансовия министър Горанов, на когото му се свидят парите за бодигардове и специален превоз на някои от силните на деня. Защо е така променливо общественото мнение за тази служба, която пази държавните мъже на България? Търсим отговора на този въпрос от ген. Димитър Владимиров, който е ръководил НСО най-продължително, по време на управлението на трима президенти и 9 правителства. – Вие сте най-дългогодишният шеф на НСО, генерале. Управлявахте я близо 13 години. В следващите 14 службата смени петима началници – Миланов, Димитров, Коджейков, Антонов, Дяков. Изглежда, че държавната охрана е доста проветриво място? Така излиза. Аз в НСО съм работил с петима държавни глави. Бях при Живков и Петър Младенов, а като началник на службата – при Жельо Желев, Петър Стоянов и Първанов. С най-добри впечатления съм от Желев и Стоянов. Те застанаха зад мен, когато правихме реформите, с които НСО доби политически неутралитет и скъса с лошите практики на УБО. Като мина от МВР към президента, чийто мандат е 5 години, НСО стана независима от често сменящите се политически кабинети. Докато ръководех НСО, се смениха 9 правителства. Не съм ползвал и ден отпуск от 1989 до 2004 г. – подарих почивните си дни на държавата, не ми ги платиха. Като предавах длъжността на Румен Миланов, той каза: „Оставяте ми служба-слънце, генерале. Ще работя, без да руша съграденото от вас.“ Рушенето на институциите беше първата работа на всеки нов началник тогава. Както и сега. Ген. Миланов удържа обещанието си – запази структурите и състава, затова и днес в НСО го уважават. Но след като дойде с ловджийските си истории президентът Първанов, реформите продължиха във вид на деформации. Легендарни са и ловните излети на шефа на НСО Ангел Антонов в царското стопанство „Кричим“. С величествените угощения в хижата и ловните кучета, които се хранели в стола на НСО, се занима военната прокуратура. По-лошото е, че по това време реформите в НСО я върнаха назад, в годините на УБО. Част от деформациите влязоха в закон, сътворен от пенсионирани служители на МВР. Антонов ги докара в службата, а те от нея какво разбират? Тя се състои от около 1000 човека, а направиха в нея 8 отдела. Има и отдел от 5 човека – това го няма в никоя служба на света! Увеличиха с „калинки“ състава – с непрофесионалисти, меко казано. В НСО работят много свестни хора – знаещи, можещи, трудолюбиви. Но те се демотивират, като виждат, че отгоре толерират „калинките“. На служител с висше образование офицерска длъжност не му дават, стои си старшина. Друг пък 7 години – все капитан. Това не са единични случаи, а масова практика! За капак в НСО от 2009 г. не са увеличавали заплатите. Парите от бюджета изтичат. Една от причините е, че увеличават личните охрани на политиците. А мутренските времена уж отминаха? И ето отговорът на вашия въпрос – защо се смениха доста шефове на НСО? За да бъдеш шеф на тази служба, трябва да имаш стабилни познания, но и още нещо: да можеш да кажеш „не!“ на хората с власт, когато прекаляват – с претенциите си или в законодателството. – НСО до 2015 г. работеше без закон. Не знаехме какво точно прави и колко е различна от слугинското, живковото УБО. А сега… какво? – Сега закон за НСО има, но в него са смесени функции на разни служби. С последните промени в него, както и с поведението си, някои политици посрамиха службата. Оповестиха законодателни тъпотии! Служителите имали право да стрелят в гумите на колите! Можели да арестуват! При демонстрации можели да посягат на бременни жени! Идиотщини! Междувременно назначиха в НСО хора остро политизирани – едните на тая партия, други на друга… – Наричаха НСО Преторианска гвардия на властта – по аналогия с телохранителите на римските императори, готови да пролеят кръв за тях. Но вече я наричат „скъпа таксиметрова служба“. – Така я нарече Горанов, финансовият министър. А кой създаде тая „скъпа таксиметрова служба“? Не е ли той самият? И други политици? Кой купува за НСО през 2 години скъпи мерцедеси и аудита, вместо среден клас автомобили? Политиците. – Едно е ясно, ген. Владимиров. Авторитетът на НСО спадна с годините. – Не са виновни свестните момчета в службата. При посещението на президента Клинтън у нас, аз му бях представен от шефа на протокола му с думите: „Г-н президент, организирал съм ви посещения в 27 държави, но НСО е върхът. И ген. Владимиров“. Папата, като си тръгна, каза: „Поздравявам ви за дискретната и качествена охрана.“ Ами онази нощ срещу 11 януари 1997-а? Тогава НСО беше службата, която защити Народното събрание и предотврати кръвопролитието. Помощ от МВР не получихме. Помня думите на Кольо Добрев, тогавашния вътрешен министър: „Това, че парламентът не се превърна в скотобойна, дължим на НСО и ген. Владимиров!“… Но хората това не го отчитат. Те гледат: лъскав мерцедес, от него слиза някой политик, познат от телевизора, който не е заслужил или е загубил уважението им, по една или друга причина… – Познавам доста от свестните момчета в НСО, ген. Владимиров. Но аз съм забелязала и друго – че НСО прилича на шефовете си, както впрочем и другите институции. Едно е НСО на Владимиров, друго – на Миланов, трето на Коджейков и т.н. – Съгласен съм. Но бих добавил, че НСО се променя и според президента, на който по чл. 5 ал. 1 на закона е подчинена. Една беше НСО при Желев и Стоянов, друга – при Първанов. Мен ме освободиха, понеже на Първанов начело на НСО не му трябваше силна личност. Пък и не показвах много силно уважение към Бойко Борисов. Формалната причина да си ида беше, че служители на НСО охранявали бизнесдамата Ваня Червенкова и радиоводещия Боби Цанков. С ген. Миланов след мен Първанов и Борисов пак не случиха. И той е професионалист със самочувствие. Такъв е и сегашният шеф на НСО ген. Данчо Дяков – офицер от кариерата, с опит на ръководител от военна полиция, с практически познания за силите на НАТО, специализирал в САЩ и Франция… Да си шеф на тази служба не означава да служиш сляпо, а още по-малко да бъдеш слуга. Помня франкофонската среща на 129 президенти на о-в Мавриций, когато президентът Желев си беше забравил доклада. С какви комбинации влязохме в строго охраняваната зала и му го донесохме навреме от колата! А когато Желев трябваше да подпише пакта за мир в Мадрид? Поради лошото време самолетът от София не можеше да излети. Преместихме го във Варна и пътувахме дотам с отворени прозорци на колата – да не изгубим пътя в гъстата мъгла… Това не е слугинство! То е дълг към държавата, която президентът представлява. Някои шефове на НСО и политици не са наясно с тая разлика. Ген. Дяков, с подкрепата на президента Радев, може и трябва да върне достойнството на Националната служба за охрана. Радвам се, като виждам и чувам, че той е на път да го направи. В НСО работят хора, отдадени на професията и предани на държавата. Те го заслужават. – Президентите са в сложни отношения с правителството понякога. Помните ли речта на Желев на Боянските ливади? И онова „Иване, кажи си“ към премиера Костов от президента Стоянов? – Да? – Има-няма 2 години минаха, откакто законодателят превърна НСО в мощна полицейска войска с президента Плевнелиев, като главнокомандващ. Чувам, че се готвят да го преправят, като понижат НСО в ранг. Чудя се нужно ли е, или се прави, понеже службата е вече под егидата на президента Радев? – Разбира се, че си прави заради Радев. На празника на НСО при Плевнелиев идваха премиерът, министри, депутати. Тази година дойде само Караянчева. И изведнъж се оказа, че пари за НСО няма. – Ползва ли се НСО като шпионска централа? Доносничат ли гардовете на президентите за живота на министрите и депутатите, които пазят? И обратно? Донасят ли клюки за президентството на изпълнителната власт? – По мое време НСО никога не е използвана за това. Тя е служба без аналог в България. Не я бъркайте с МВР и разузнаването. Нейната мисия е да поддържа на ниво сигурността на държавното ръководство, на чуждестранни гости с висок ранг и други посочени в закона лица. Мен лично никой от президентите не ме е питал с кого се е срещал премиерът или някой от охраняваните министри. Не са ме питали и премиерите за президентите, с които съм работил – какво правят, къде ходят. Композиторът Стефан Димитров, съпругът на Богдана Карадочева беше директор на телевизията по времето, когато вицепрезидентът Кавалджиев претендираше, че има подслушвателни устройства в стаята му. Оказа се, че има само лъчение от телевизора зад стената. Отидох при Стефан да му го кажа, защото предстоеше по темата предаване. Той, между другото, спомена, че Петър Стоянов и жена му Антонина всяка седмица ходели с личната охрана на президента у тях, били семейни приятели. Учуди се, че аз не знам. „Не събирам информация от личните охрани“, казах му. – Но може някой бодигард да слухти и да събира компромати за президента, за премиера или за някой друг големец, когото пази? – По мое време личните охрани не събираха информация за охраняваните лица. Мисля, че не го правят и сега, когато шеф на НСО е ген. Дяков – един честен и почтен човек. Не вярвам да са го правили и при ген. Миланов, и при ген. Димитров, и при ген. Коджейков. За ген. Антонов не бих гарантирал. Но той работеше с президента Плевнелиев, който слушаше като ученик премиера Борисов, така че от шпионаж нямаше нужда. – Бившият служител на НСО Николай Марков неведнъж заявява, че тя служи за политическа употреба на силните на деня. Защо да вярваме не на него, а на вас? – Защото имам повече информация и никой никога не ме е хващал в лъжа. Марков беше охрана на Екатерина Михайлова – това е най-високото служебно място, което е заемал някога. Нееднократно е наказван за нарушения в работата. И говори неща, които нямат общо с истината – отговорно го твърдя. Ако е събирана от личните охрани информация, политиците щяха да я използват един срещу друг, нали така? Аз такова нещо не съм чул досега. Една друга нередност се сочи, която я виждам и аз – НСО охранява хора, които не подлежат на охрана. – Комисия от шефа на НСО, главния секретар на МВР и шефа на ДАНС решава дали да се охраняват лица извън посочените в закона, посегателство срещу които би отслабило властта. Тя е заседавала по сигнали за заплахи към Цацаров, Пеевски, Доган, Цветанов, Румен Петков, Местан… Като им дава мерцедеси с охрана, комисията показва уважение към тях. Какво нередно има в това? – Има нормативен документ, определящ степените на застрашеност, както в страните с развита демокрация. Помня един депутат – заплашвали го по телефона, получи охрана. Един ден ми звъни:“Г-н генерал, провалихте ми среща в 9 часа, сега е 8,30, а колата я няма! Как я няма – казвам – от 8 часа е пред вас! Не – вика – няма мерцедес пред нас! Да, обаче има лада. Някои са убедени, че мисията на НСО е да ги вози с мерцедес. Навремето работехме по Правилник за устройството и дейността на НСО от 1992 г. , изпълнявахме го стриктно и не цепехме басма никому. Има сигнал за заплаха – МВР до 2 месеца го изяснява. Ако не е основателен, след 2 месеца охраната се сваля. Тя е скъпа – коли, заплати, авангарди… Хора ровят в кофите у нас, а ние харчим, за да се харесаме на някой. От години охраняват по 24 часа Доган. Имал заплахи. Но откога? Пожизнена охрана няма. ДАНС и МВР да си свършат работата! Ген. Дяков непременно трябва да промени структурата на НСО, организацията и да оптимизира състава. Не може така! Депутат да не ходи на работа, а ходи с държавна охрана. Друг се охранява със 7-8 човека на смяна. Това се прави само, ако в момента е на прицел от атентатор. Впрочем, Георги Илиев и Димата Руснака ги застреляха, макар че по 12 души ги пазеха. – Вие сте обиколил по служба света. В коя друга държава политиците се явяват сред народа, пазени като колумбийски наркобосове от 7-8 бодигардове? – Никъде. В Германия и САЩ политиците ги охранява партийна или частна охрана, но дискретна, не се забелязва. Нашите правят демонстрации – вижте ме колко съм значим и заплашен. Общественото настроение срещу НСО се създава и от това. – Не само. Кортеж на НСО спря линейка във Варна и фейсбук избухна в гняв. Интернет е пълен с клипове – коли на НСО се движат бясно! Стари са, но лошата слава не остарява. – Видях репортажа с линейката. Тя е от едната страна, кортежът – от другата, а в средата полицай регулира движението и то зависи от него. От линейката му дали знак, че могат да чакат и той дал път на кортежа. Изкараха виновни колегите. Те си мълчат. Както мълчат, когато спасяват хора на пътя, нерядко. Ако карат бързо, то е, за да не пострада някой в колата при стрелба. – Гледахте ли записа с Доган на трибуната на НДК през 2013-а? Как някой си Октай опря в челото му пистолет, който засече, как Доган опита да го избие от ръката му и чак тогава притичаха гардове… – Гледах. Първият пропуск е на авангарда – въоръжен човек е влязъл в залата. Вторият е фрапантен. От двете страни на трибуната трябва да има двама от личната охрана на Доган и трети контролиращ зад завесата. Но нямаше. Нападателят бе обезвреден от активист на ДПС. После притича служител някъде откъм публиката. И други гафове съм гледал по телевизията: Борисов на съвещание, а един до него хвърля ези-тура! Антонов казва: Ние го следяхме този и при нужда щяхме да го застреляме. Хайде, де! А ако той преди това наръга с нож премиера?… Впрочем, премиерът като охраняемо лице не бива да шофира, вместо служителя на НСО – забранено е. – А не е ли забранено служител на НСО да разхожда дакела на бившия министър Соколов? – Това с дакела не е истина. Казах го на журналистката, която го написа. Тя ми отговори: Знам, но го написах за майтап. – В охранявания от НСО хотел „Маринела“ били подслушвани гостите на европредседателството. И това ли е майтап? – Това не е за вярване. Какви хора от Съвета на Европа дойдоха у нас, че да ги подслушва някой? Значими политици ли бяха? Или чиновници от ниските нива? – Все едно. НСО трябва да предотврати всяко подслушване! Евентуално. – А как? Как 8-те човека от техническия й отдел да проверят всички стаи в хотела? Три институции са отговорни за превенцията: МВР, НСО и разузнаването. Чух укори към НСО само. А не чух някой да похвали НСО за огромната работа по европредседателството. – Премиерът го похвали. „НСО свърши добра работа – каза. – И една кола не загасна.“ – Това, че ни една кола не е загаснала, не е най-същественото, за което може да бъде поздравено НСО. Колегите знаят защо. Нашият гост  Димитър Владимиров е роден на 15 юни 1949 г. в пернишкото село Главановци. Завършил ВИИ „К.Маркс“ (1975). Работи около година в завода за електронни преобразователни елементи, а после в МВР, където се издига от оперативен работник по издирването до началник на отделение (1976-1989). В йерархията на НСО минава по всички стъпала. Ръководи я от 1992 до 2004 г., като стига до чин генерал–лейтенант. Сега управлява VIP International service – Bulgaria, която осигурява персонална охрана на наши и чужди политици, бизнесмени, културни дейци и др.            ", "date": "2018.11.21", "title": " Ген. Димитър Владимиров, бивш шеф на НСО, пред „Труд“: Политици посрамиха службата, която ги пази\t\t\t"}
{"url": "https://trud.bg/%d0%ba%d0%b0%d0%ba-%d0%b4%d0%b0-%d0%bf%d0%be%d0%b2%d0%b8%d1%88%d0%b8%d0%bc-%d0%bd%d0%b8%d0%b2%d0%be%d1%82%d0%be-%d0%bd%d0%b0-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d0%b8/", "text": "Чуждестранни компании успешно разширяват своя бизнес В условията на общ подем на европейската икономика през последните години и използвайки прираста на капацитета, създаден след кризата, българската икономика излезе успешно от депресията преди четири години. Растежът  бе стабилизиран при 3.7 % средногодишен темп през 2015 – 2017 г. При сравнение, обаче с другите страни-членки на ЕС от Източна Европа, България отново е в опашката по темп на растеж. Това поражда големи проблеми – страната с най-ниско ниво на БВП на човек в ЕС най-бавно скъсява разстоянието по средноевропейските показатели. Могат да бъдат посочени редица условия и фактори за това придобиващо траен характер изоставане на България от повечето страни в групата.  Има обаче един основен фактор,  който трябва да бъде във фокуса на внимание при опитите за разработване на политики, съдействащи за постигане на стабилно висок растеж. Този фактор са инвестициите и свързаните с тях технологични иновации и развитие на сектори с по-висока добавена стойност. Не е нужно да се влиза в теорията, практиката го доказва по категоричен начин. Предлаганото сравнение по показателите за норма на инвестиции (към БВП) и средния темп на БВП в групата на страните, приети в ЕС в 2004 – 2007 г., достатъчно убедително потвърждава казаното по-горе. За осем години след кризата българската икономика има средногодишен растеж от 2 на сто и поделя последното място с Унгария по този показател, но тя има с 37 % по-висок БВП на човек и значително по-конкурентна икономика. Останалите страни в групата имат с 50 – 70 % по-висок темп от България. Напълно логично страната ни е в тройката страни с най-ниска средногодишна норма на инвестициите – около и под 20 %. Полша и Литва са в тази група, при тях обаче компенсиращ двигател на растежа през този период са износът и потреблението. Това са факторите, които направиха възможно Полша да избегне рецесията. За сравнение ще напомним, че в продължение на три години България беше рекордьор в ЕС по спад на продажбите в търговията на дребно (дефлиране). Съвсем закономерно страните, имащи едни от най-високите норми на инвестиции  и след кризата (около 25 %), имат най-високи резултати в догонването на средноевропейските показатели. Вместо хъс за инвестиции и иновации, наблюдаваме натрупването на значителна част от реализираната печалба в депозитни сметки и ръст на луксозното потребление. Тъкмо поради това над 90 % от ръста на средствата по тези депозити се генерира само от 5 – 6 % от вложителите. При положение, че данъчно облаганата печалба през последните години е 21 – 24 % от БВП, средно само около 1/3 от нея се използва за инвестиции. Отчитаният през последните две години известен ръст в частните вложения в основен капитал не променя основната характеристика – слаба инвестиционна активност на фирмите. Несъстоятелни са и оценките, че бързият ръст на работните заплати ограничава инвестиционните възможности на фирмите. Числата говорят за друго. Приемайки данните за корпоративния данък от Бюджет 2018 и допускайки ръст на заплатите в частния сектор през 2018 г. със средногодишния им темп за 2010 – 2017 г., получаваме следната картина: за девет години средногодишният ръст на работните заплати е 7.3 %, а на печалбата – 8.6 %. Заплатите изоставаха драстично  и това създава възможност за ускореното им увеличаване без вредни въздействия за икономиката. Това е и справедливо, и стимулиращо персонала. В същото време и държавата не проявява по-висока инвестиционна активност, която да компенсира до голяма степен спада в частния сектор.  Разчита се главно на парите от ЕС. И още – отчетите за изпълнението на бюджетите през годините след кризата показват системно неизпълнение на предвидените и без това неголеми разходи за капитални вложения. Именно от тях се икономисва, за да се отчита по-нисък дефицит или даже излишък. Порочна практика, която наблюдаваме и през последните три години. Инвестиционният двигател на икономиката отслабна  и поради значително намалените преки чуждестранни инвестиции – те са под 2 на сто от БВП. На фона на тази отрицателна тенденция се откроява една положителна структурна промяна – нарастващ дял от средствата се реализират в изграждане на високотехнологични производства. Очевидно бизнессредата играе роля при вземане на решения от външните инвеститори. Вътре в страната преобладават отрицателните оценки по отношение на условията за бизнес. Но и при сегашните условия стотици чуждестранни компании успешно разширяват своя бизнес в страната, а нови, макар и по-малък брой световно известни производители, правят значителни по размер инвестиции. Оплакванията са главно за трудностите при набиране на персонал. Може би мнозина ще приемат с резерва оценката на двама италиански инвеститори у нас, които през 2017 г. заявиха  на страниците на седмично издание, че бизнессредата в България е не по-лоша отколкото в Италия. Какво трябва и може да се направи, за да се постигне с 30 – 40 % повишаване нивото на инвестиции – докъм 25 – 28 % към БВП? Необходима е рязка промяна в поведението на държавата към провеждане на активна политика за подкрепа на икономическия растеж. Първо, сега и в обозрима перспектива значително по-голямо участие на държавата с инвестиции. Ускореното изграждане на развита инфраструктура, като едно от условията за стабилно икономическо развитие, зависи основно от държавата. Това налага безотлагателно увеличаване на публичните инвестиции, в това число и със заемен ресурс в рамките на поносимо увеличаване на държавния дълг.  Парадираме с факта, че сме в тройката на страните с най-нисък дълг – и какво от това? Пълен примитивизъм е клишето, че „не трябва да натоварваме следващите поколения“. Но нали срещу тези инвестиции ще им оставим по-развита и ефективна икономика. Безспорна е оценката, че за голямото изоставане в развитието на Северозапада една от основните причини е именно инфраструктурата. Северът на страната като цяло би получил сериозно ускорение в развитието си, ако бъдат решени ефективно пътно-транспортните му връзки с Южна България. Отлаганото десетки години изграждане на тунела под Шипка, например, струва на България загубата на немалка скорост на растеж. Това е мнението на експертите по регионална икономика. Ще си позволя да посоча за пример Унгария. Въпреки критиките на евроинституциите, през последните години чуждестранните инвестиции не намаляват, достигайки 3 – 4 млрд. долара годишно. Инвеститорите сочат като едно от основните преимущества на страната именно обширната и развита инфраструктура на Унгария. Второ, сериозен стимул за увеличаване на реинвестираната печалба би представлявало освобождаването й от корпоративен данък. Компенсацията на свързаното с това намаление на бюджетните приходи ще се получи от ускоряването на растежа – увеличаване на работните места, на доходите и потреблението ще са базата за допълнителни данъчни приходи. Тази политика би могла да включва известно повишаване на ставката на данъка за разпределяната към собствениците печалба. Единственият мотив за това – да се постигне дестимулиращ ефект по отношение на луксозното потребление.  Трето,  за привличане на чуждестранни инвеститори, особено на големи високотехнологични компании, трябва да се провежда активна политика. Ето основните моменти на такава политика: – Провеждане на политика на целенасочено търсене с конкретни оферти за приоритетни сектори  на световно известни компании (решение за подобна политика бе прието, но не последваха реални дейстивия); – При голямата конкуренция в региона за привличане на стратегически инвеститори, налага се и България да предлага максимума от преференции, възможни в рамките на европейското законодателство. Практиката показва, че тези инвеститори обикновено поставят като първи въпрос какви преференции предлага страната. Досега всички страни в региона са по-атрактивни от нас в това отношение; – Предвид състоянието на пазара на труда, държавата трябва да поема ангажимент за съвместни с големите инвеститори мерки по подготовка и осигуряване на необходимия персонал. Вече има успешни практики в това отношение, които трябва да се развият в система. Четвърто, нарастващият дефицит от квалифицирана работна сила се превръща в сериозен възпиращ фактор, както за големите външни инвеститори, така и за голяма част от българските фирми. Това налага без загуба на време да се осигури адаптиране на образователната система към подготовката на необходимите квалифицирани кадри със средно и висше образование.        ", "date": "2018.11.21", "title": " Как да повишим нивото на инвестиции?\t\t\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%bf%d1%80%d0%b8%d0%b5-%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b0-%d0%bf%d0%be%d0%bc%d0%be%d1%89-%d0%be%d1%82-%d0%b5%d1%81-%d0%b2-%d1%80%d0%b0/", "text": "Президентът на Турция Реджеп Тайип Ердоган подписа спогодба с ЕС в размер на 123 млн. евро, като част от финансовата помощ на Брюксел за Анкара през 2017 год. Подписът му е равносилен на откровено официално признание, понеже в приложението към спогодбата ясно се отправят предупреждения за „сериозните пропуски във върховенството на закона”, пише вестник „Джумхуриет”. По пътя на въпросната финансова помощ Брюксел цели Турция да гарантира именно върховенството на закона и задълженията си за спазване на основните човешки права и свободи. Спогодбата между Турция и ЕС вече е публикувана в „Държавен вестник”. Чрез нея се предвижда Анкара да получи 123 млн. евро, които да използва целенасочено в областите на „демокрацията и управлението” и на „върховенството на закона и основните права на човека”, посочва още „Джумхуриет”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.21", "title": " Ердоган прие финансова помощ от ЕС в размер на 123 млн. евро"}
{"url": "https://trud.bg/%d0%b1%d0%b0%d0%b1%d1%85-%d0%b8%d0%b7%d1%82%d0%b5%d0%b3%d0%bb%d0%b8-%d0%be%d1%82-%d0%bf%d0%b0%d0%b7%d0%b0%d1%80%d0%b0-90-000-%d0%b1%d1%80-%d1%8f%d0%b9%d1%86%d0%b0-%d0%b7%d0%b0-%d0%bc%d0%b5%d1%81/", "text": "90 000 бр. яйца и 2254 килограма храни са изтеглени и насочени за унищожаване при проверки на агенцията по храните през месец октомври 2018 г. Инспекторите от отдели „Контрол на храните” към областните дирекции по безопасност на храните извършиха официален контрол на обекти за производство, за търговия на едро и дребно с храни, и на заведенията за обществено хранене на територията на страната, съобщават от БАБХ. Обобщените данни за извършените проверки и предприетите мерки показват: Общ брой извършени проверки в цялата страна – 12 484 бр.  Издадени предписания – 806 бр.  Съставени актове за установяване на административни нарушения – 163 бр.  Общ брой затворени обекти с временно преустановена дейност – 7 бр. Най-често констатираните несъответствия при извършените проверки са:   Обработени сигнали и жалби: Към институции и ведомства – 29 бр.  Към фирми и граждани – 35 бр. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.21", "title": " БАБХ изтегли от пазара 90 000 яйца за месец"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-%d0%bf%d0%b0%d1%80%d0%b8-%d0%b8-%d0%b7%d0%bb%d0%b0%d1%82%d0%b5%d0%bd-%d1%81%d0%b8%d0%bd%d0%b4%d0%b6%d0%b8%d1%80-%d0%b7%d0%b0-3500-%d0%bb/", "text": "Сумата от 2000 лева и златен синджир са били откраднати от частен апартамент в кв.“Ст.Заимов“ в Сливен, съобщиха от полицията. Сигнал за престъплението е подал 56-годишният собственик на жилището. Неизвестно засега лице е проникнало в апартамента между 7,20 и 16,40 ч. на 20 ноември. Общата стойност на щетата възлиза на 3500 лева, казаха още от полицията. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.21", "title": " Откраднаха пари и златен синджир за 3500 лева от апартамент"}
{"url": "https://trud.bg/%d0%b1%d1%81%d0%bf-%d0%bf%d0%be%d0%b8%d1%81%d0%ba%d0%b0-%d0%b2%d0%b8%d0%ba-%d0%b4%d0%b0-%d0%be%d1%82%d1%82%d0%b5%d0%b3%d0%bb%d0%b8-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d0%b5/", "text": "Областният съвет на БСП-Благоевград изрази своето несъгласие с планираното увеличение на цената на водата в Пиринско с нарочна декларация. Социалистите заявиха,че предложението за новата цена не било подложено на необходимия обществен дебат и поискаха такъв. „В момент, когато страната ври от недоволство срещу високите цени, бедността и ниския стандарт на живот, да се вземе решение за рязко увеличение на цената на водата с около 20 % и то на територията на област Благоевград, където водоснабдяването се осъществява предимно с гравитачни води, при това тихомълком непрозрачно, в разрез със всичко обществени норми в една развита Европейска държава от 21 век, е меко казано скандално“, заявяват от БСП в своята декларация. Те настояват ръководството на ВиК Благоевград да оттегли това предложение, докато с него не бъде запознато населението в областта. Социалистите настояват във всяка една община да бъдат проведени нарочни срещи, на които да се обяснят причините, поради които се планира поскъпване на водата. Да се обсъди също така и бизнес планът на ВиК след евентуалното увеличение на цената на водата. „Факт е, че в много от общините ВиК мрежата е в лошо състояние, а инвестициите, които прави дружеството за подобряването й са минимални. Нека припомним, че в голяма част от общините водохващанията и другите крупни инвестиции са осъществени на предишни етапи – ПСПВ и ПСОВ, с което е осигурено пречистването на питейните и отпадни води, както и печелейки европейски средства чрез инфраструктурни проекти, общините подменят водоснабдителни и канализационни мрежи“, посочват в декларация Областния съвет на БСП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " БСП поиска ВиК да оттегли предложението си за по-висока цена на водата в Пиринско"}
{"url": "https://trud.bg/%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%b5%d0%b2%d0%b0-%d0%bc%d0%b0%d0%b9%d0%b4%d0%b5%d0%bb-%d0%b4%d0%be-2025-%d0%b3-%d0%bf%d0%b8%d0%bd-%d0%ba%d0%be%d0%b4/", "text": "„До 5-6 години оторизиране на плащане с биометрични данни като пръстови отпечатъци или лицево разпознаване вместо с ПИН код ще е стандартна процедура за повечето потребители. Желанието ми е лидерите в сферата на финансовите технологии да са европейски компании. Затова е нужно огромно усилие както от бизнеса, така и от законодателите, които имаме отговорната задача да създадем нужните условия за лесен достъп до финансиране, стимулиране на иновациите и високи стандарти за защита на плащанията.“ Това заяви българският евродепутат от ГЕРБ/ЕНП Ева Майдел по време на откриващата си реч на Третия годишен форум на Европейската федерация на платежните институции на 21 ноември 2018г. в Брюксел. „Ако доскоро се оглеждахме само за запад към САЩ, за да видим как се развиват технологиите и конкуренцията във финансовите услуги, вече трябва да го правим и на изток. Само за 1 ден, на 11 ноември 2018г, китайската платформа за онлайн търговия Алибаба регистрира транзакции на стойност 30 милиарда долара, 60% от които са били платени със сканиране на пръстов отпечатък или заснемане на селфи с телефона.“ Това допълни Ева Майдел, която работи в комисиите на Европарламента за Икономически и финансови въпроси и за Вътрешен пазар и защита на потребителите. Третият годишен форум на Европейската федерация на платежните институции събра някои от най-високопоставените експерти в сферата на плащанията като еврокомисарят за еврото Валдис Домбровскис, изпълнителните директори на Пейсейф и Амазон Пей, вицепрезидент на Американ Експрес, както и представители на Европейската централна банка, Европейската банкова федерация, потребителски организации и финансово-технологични компании. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.21", "title": " Евродепутатът Ева Майдел: До 2025 г. ПИН-кодовете за картови плащания ще отпаднат"}
{"url": "https://trud.bg/%d1%83%d0%b2%d0%be%d0%bb%d0%bd%d0%b5%d0%bd%d0%b0%d1%82%d0%b0-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%ba%d0%b0-%d0%be%d1%82-nbc-%d0%bc%d0%b5%d0%b3%d0%b8%d0%bd-%d0%ba%d0%b5%d0%bb%d0%b8/", "text": "Американската журналистка Мегин Кели ще получи 30 милиона долара като обезщетение за уволнението си от NBC, съобщава Page Six. В края на октомври Кели направи коментари, които бяха възприети като расистки и въпреки че се извини, ръководството на телевизията взе решение да я уволни. Новината за компенсацията беше потвърдена и от The Wall Street Journal. През 2017 година Кели подписа тригодишен договор за 69 милиона долара с Comcast, която е собственик на NBC. Според условията на договора при предсрочно прекратяване тя трябва да получи част от тази сума.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.21", "title": " Уволнената журналистка от NBC Мегин Кели получава получава 30 млн. долара компенсация"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0-%d0%be%d0%bf%d1%80%d0%b0%d0%b2%d0%b4%d0%b0%d1%82%d0%b5-4/", "text": "Оправдателната присъда по делото „Алабин“ е протестирана, съобщиха от държавното обвинение. На 19.11.2018 г., до административните ръководители на Софийска апелативна прокуратура и Софийска градска прокуратура е постъпил сигнал от адвокат Ина Лулчева, защитник на подсъдим по НОХД № 2065/2016 г. на Софийски градски съд /т. нар. дело „Алабин“/. Сигналът на адв. Лулчева касае изявления на наблюдаващия прокурор Милко Момчев, направени пред медии непосредствено след   по това дело /14.11.2018 г./, като копие от този сигнал адв. Лулчева е адресирала и до него /“до прокурора Момчев – за сведение“/. Твърди се, че изразената публично позиция от Милко Момчев – че вероятна причина за оправдаването на подсъдимите е настъпила на съдебното следствие „промяна“ на показанията на основен свидетел, представлява „заблуждаване на обществото и уронване на авторитета на правосъдието, за да се избегне лична професионална отговорност и да се оправдае поддържането на явно необосновани обвинения“. Според адв. Лулчева „такова поведение не би следвало да остане без последствия, защото според чл. 129 ал. 3 т. 5 от Конституцията на Република България /основание за освобождаване от длъжност на магистрат/, накърняването на престижа на съдебната власт може да представлява най-тежко дисциплинарно нарушение“. На 19.11.2018 г., едновременно с подаването на сигнала, в сайта „Медиапул“ е публикувана статия със заглавие „Сигнал срещу прокурора по делото „Алабин“, че лъже и манипулира обществото“. Административните ръководители на прокурор Милко Момчев считат, че няма каквито и да е основания за образуване на дисциплинарно производство срещу него. С изявленията си г-н Момчев по никакъв начин не е нарушил професионални задължения или етични правила. Предявяването на сигнал, визиращ основание за дисциплинарно освобождаване от длъжност на магистрат и публичното му оповестяване, се разглежда като опит за влияние върху наблюдаващия прокурор, осъществен в срока за протестиране на постановената оправдателна присъда, с оглед на решението му дали да протестира същата. Присъдата по НОХД № 2065/2016 г. на Софийски градски съд е протестирана от прокурор Милко Момчев пред Апелативен съд София, с искане за постановяване на нова, осъдителна присъда. Междувременно от ВСС излязоха с позиция по казуса с оправдателната присъда по делото „Алабин“ и медийното му отразяване: ПОЗИЦИЯ НА ВИСШИЯ СЪДЕБЕН СЪВЕТ  по повод – информации в медиите в периода 14-21.11.2018 г. за наказателни дела на Софийския градски съд и Специализирания наказателен съд; – декларация от Управителния съвет на Съюза на съдиите в България от 19.11.2018 г.; – петиция в Европейския онлайн портал “openpetition.eu“ за „Правосъдие на светло – съдиите да обясняват присъдите си и публично освен писмено“, инициирана от Любомира Будакова – главен редактор на Агенция „Монитор“; – подписка със същото искане до Висшия съдебен съвет сред журналистите, отразяващи работата на съдебната власт, както и – изявления на адвокати Висшият съдебен съвет със загриженост и тревога следи ескалиращото напрежение, породено от реакции на медии, съсловни организации и адвокати във връзка с постановени съдебни актове по неприключили дела; безпрецедентното и грубо нарушаване на независимостта на прокурори и съдии чрез внушения за определен правилен резултат по висящи производства; опитите за натиск върху Висшия съдебен съвет и провокациите към действия, противоречащи на конституционно определените му правомощия. ВСС представлява, осигурява и отстоява независимостта на съдебната власт, без да се намесва в дейността ѝ (чл. 16 ЗСВ). С отговорност за защита на магистратите от неправомерно вмешателство и натиск, както и за постигане на конструктивен диалог и партньорство с журналисти, медии, гражданското общество и държавната власт, ВСС стриктно спазва регламентите на „Комуникационната стратегия на съдебната власт 2014-2020“, „Медийната стратегия на съдебната власт“, правилата в областта на кризисния ПР за ВСС и органите на съдебната власт, както и „Стандартите за независимостта на съдебната власт“. ВСС счита за необходимо за пореден път да заяви, че всяко твърдение за неспазване на закона и процесуалните правила от български магистрати, основано на факти и доказателства, трябва да бъде своевременно отправено до компетентните органи. Законодателят изрично е предвидил възможността за съдебен контрол чрез инстанционното производство и отмяна на незаконосъбразни съдебни актове, както и чрез сезиране на ИВСС в случаите на нарушаване на правото на разглеждане и решаване на делото в разумен срок, при съмнения за почтеност и конфликт на интереси, при действия, накърняващи престижа на съдебната власт и независимостта на магистратите. Конституцията на Република България в чл. 121, ал. 3 и ал. 4 регламентира, че разглеждането на делата е публично, освен когато законът предвижда друго, а актовете на правораздаването се мотивират. Съгласно Наказателно-процесуалния кодекс (чл. 310) съдът обявява присъдата незабавно след подписването ѝ, като в случаите когато изготвянето на мотивите е отложено, се оповестява срокът, който не може да бъде по-дълъг от 15 дни (чл. 308, ал. 1), с изключение на делата с фактическа или правна сложност, по които срокът е 60 дни. През последните години органите на съдебната власт задължително публикуват съдебните актове и мотивите към тях на своите интернет сайтове, което е израз на публичността. Българското законодателство не предвижда съдията да обяснява мотивите за постановения съдебен акт, напротив препоръчва му въздържане от коментар по висящи дела с цел гарантиране на неговата равна отдалеченост от страните, безпристрастност и обективно решение – основаващо се на силата на доказателствата по делото и вътрешното му убеждение. Висшият съдебен съвет няма правомощия, не може да влияе или да задължи съдиите, прокурорите и следователите да правят публични разяснения във връзка с постановени от тях съдебни актове, дори по дела от обществен и медиен интерес. С разбирането, че отчетността е форма на независимостта на съдебната власт, ВСС многократно апелира към административните ръководители и магистратите – говорители, съобразно техните правомощия и компетентност, да предоставят информация, коментари и изявления по актуални въпроси, включително чрез лицата, отговарящи за връзките с обществеността. Административният ръководител, говорителят или експертът „Връзки с обществеността“, не трябва да допускат липсата на информация да провокира накърняване на независимостта на съдебната власт. При възникване на кризисна ситуация те незабавно трябва да реагират чрез публично изявление, право на отговор, предоставяне на уточняваща и/или допълнителна информация. С цел защита доброто име и професионалната чест на магистрата, е желателно да се информира обществеността за естеството, обхвата, ограниченията и сложността в работата на съда, както и за процесуалните действия по конкретни дела, а ВСС чрез своите колегии или Пленум да реагира при изключителни случаи – системност; ескалиране на напрежение; негативна кампания, при която са нарушени и/или засегнати фундаментални принципи и правомощия на съдебната власт и магистрата; политическо вмешателство или натиск от страна на друга държавна власт или медии. Професионалните сдружения, съсловните организации и магистратската общност също следва да подкрепят своите колеги при негативни публични изявления и медийни публикации, засягащи независимостта на съдебната власт. Отправянето на неоснователни упреци към съдебната власт и към ВСС, създаването на обществени очаквания Съветът да въздейства и влияе върху работата на магистрата, органи на съдебната власт, както и да ревизира действията им е напълно недопустимо, в нарушение на закона и води до неправилно разбиране за функциите на ВСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Прокуратурата протестира оправдателната присъда по делото „Алабин“"}
{"url": "https://trud.bg/%d0%b2%d1%83%d1%87%d0%b8%d1%87-%d1%87%d0%b5%d1%80%d0%bd%d0%b0-%d0%b3%d0%be%d1%80%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d1%85%d1%8a%d1%80%d0%b2%d0%b0%d1%82%d0%b8%d1%8f/", "text": "Сръбският президент Александър Вучич коментира   и заяви, че не е изненадан от гласуването на Македония, Черна гора, Хърватия, Словения, България, които гласуваха за приемане на Прищина, и Унгария, която се въздържа. По отношение на региона нямаше изненади. Черна гора, Македония, Хърватия, Словения, България винаги са против нас, каза Вучич за ТВ Пинк. Той напомни, че Сърбия е признала Република Македония с конституционното й име, а Скопие е признало независимостта на Косово. „И Скопие, и Подгорица имат свои приятели в Прищина. На тях албанците са им искрени приятели. На нас изпратиха ясно послание – вие сте ни второкласни приятели, по-малко важни приятели. Нашият отговор на това е, че ще имаме възможно най-добро сътрудничество, но добре разбрахме тяхното послание и добре разбрахме кой им е по-близък и по-важен“, каза Вучич. След коментара на Вучич със свое съобщение излезе и министърът на отбраната на Сърбия Александър Вулин. „Призовавам президента да преразгледа отношенията с Черна гора и Македония и да им покаже, че приятелските отношения със Сърбия трябва да се заслужат“, каза Вулин.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Вучич: Черна гора, Македония, Хърватия, Словения, България винаги са против нас"}
{"url": "https://trud.bg/%d0%b4-%d1%80-%d0%b4%d0%b0%d0%bd%d0%b8%d0%b5%d0%bb%d0%b0-%d0%b4%d0%b0%d1%80%d0%b8%d1%82%d0%ba%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d1%81%d1%82%d1%80%d0%b0%d0%bd/", "text": "Председателят на парламентарната Комисия по здравеопазването д-р Даниела Дариткова откри XII-ата национална среща на здравните медиатори. На четири информационни щанда във фоайето на Народното събрание бяха представени постиженията и дейността на здравните медиатори през последните години. В рамките на форума бяха обсъдени и резултатите от работата по проект „Инициатива за здраве и ваксинопрофилактика“. Малко са иницитивите, които са показали такава устойчивост и приемственост във времето и смятам, че днес сме свидетели как обединените усилия на парламентаристите, държавните институции, медицинската общност и неправителствения сектор дават възможност да се правят добри политики в сектора на здравеопазването, подчерта д-р Даниела Дариткова. Като пример за постигнат успех в тази област, тя посочи България като страна с най-малък брой случаи на морбили в сравнение с другите европейски държави. Председателят на Комисията по здравеопазването в Народното събрание отбеляза, че с воля и решимост здравните медиатори ще съумеят да наложат принципите на здравословния начин на живот във всяко българско семейство. Заместник-министърът на здравеопазването Светлана Йорданова определи здравните медиатори като значим фактор в здравната система. Когато институциите имат нужда от подкрепа и съдействие на терен, първо се обръщат към вас, допълни тя. Светлана Йорданова добави още, че с подобни инициативи обществото ще се убеди, че ваксинопрофилактиката е важна и съществена част от здравето на нашите деца. Проект „Инициатива за здраве и ваксинопрофилактика” обединява усилията на държавния, частния и неправителствения сектор за подoбряване на сътрудничеството между общопрактикуващите лекари, здравните медиатори и регионалните здравни инспекции. В дискусията участваха представители на държавни институции, съсловни организации в сферата на здравеопазването, професионални, неправителствени и пациентски организации, водещи български медицински специалисти и експерти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Д-р Даниела Дариткова: България е страната с най-малък брой случаи на морбили в Европа"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d1%81-%d0%bd%d0%be%d0%b2-%d1%88%d0%b5%d1%84-%d0%b8-%d1%81%d0%bf%d0%be%d0%bd%d1%81%d0%be%d1%80-%d0%b7%d0%b0-%d1%87%d0%bd%d0%b3/", "text": "Отборът на „Левски“ с два важни хода по Нова година. Публичната тайна, че Павел Колев ще заеме шефска длъжност на „Герена“ от 1 януари 2019-а стана обществено достояние. Мястото на настоящия изпълнителен директор Красимир Иванов е много вероятно да бъде поверено именно на един от шефовете в БФС. Колев започна работа като пресаташе във футболната ни централа, но се издигна до заместник-изпълнителен директор. Той натрупа опит и като делегат на мачове в Шампионската лига и Лига Европа. Освен това от миналата година е постоянен член на Комисията по статута и трансферите на футболисти и агенти към УЕФА. Колев е близък до Наско Сираков. Бъдещият шеф на „сините“ дори написа биографията на легендарния голмайстор преди 4 години. С чиновника от БФС е разговаряно няколко пъти в последната година относно възможността да заеме високия пост на „Герена“. Евентуално негово назначение ще върне Красимир Иванов на длъжността финансов директор. Другият ход на „Левски“ е обявяването на нов 3-годишен договор за спонсорство с българската букмейкърска компания „Ефбет“. Те и сега помагат на „сините“, но бъдещият контракт е със значително по-добри финансови условия за клуба в сравнение със стария, твърди „Спортал“. Сумите се пазят в тайна, но неофициалните информации гласят, че става въпрос за милионен договор. Снимка: СПОРТАЛ", "date": "2018.11.21", "title": " „Левски“ с нов шеф и спонсор за ЧНГ"}
{"url": "https://trud.bg/%d1%83%d0%bd%d0%b3%d0%b0%d1%80%d0%b8%d1%8f-%d0%bd%d1%8f%d0%bc%d0%b0-%d0%b4%d0%b0-%d0%b5%d0%ba%d1%81%d1%82%d1%80%d0%b0%d0%b4%d0%b8%d1%80%d0%b0-%d0%bd%d0%b8%d0%ba%d0%be%d0%bb%d0%b0-%d0%b3%d1%80%d1%83/", "text": "Унгарското правителство изключва възможността за екстрадиция на бившия македонски премиер Никола Груевски в Македония. Министърът на правосъдието Ласло Трочани обяви, че Груевски не може да бъде изпратен в страна, в която го преследват. Унгарската служба за имиграция и убежище вчера предостави политическо убежище на бившия македонски премиер. Никола Груевски избяга в Унгария на 13-ти ноември, вместо да се яви за изтърпяване на присъда от две години затвор за злоупотреба с влияние. В родината си той е обвиняем по още три дела. Еврокомисарят Йоханес Хан призова премиера Виктор Орбан да даде обяснение за решението да се даде убежище на Груевски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.21", "title": " Унгария няма да екстрадира Никола Груевски"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b7%d0%b0%d0%bf%d0%be%d1%87%d0%b2%d0%b0-%d0%b4%d0%be%d1%81%d1%8a%d0%b4%d0%b5%d0%b1%d0%bd%d0%be-%d0%bf%d1%80%d0%be-2/", "text": "На 26 ноември започва разглеждането по същество на съдебното дело срещу Емил Милев и двамата участници в организираната и ръководена от него престъпна група, съобщиха от държавното обвинение. Това реши Специализираният наказателен съд в разпоредително заседание, след като не намери пречки за започване на процеса. От задържането си на 11 януари 2018 г. Милев е в ареста. Две съдебни инстанции му определиха мярка за неотклонение „Задържане под стража“, впоследствие нито едно от исканията му съдът да измени мярката в по-лека не бе уважено от въззивната инстанция. На 24 октомври 2018 г. Специализираната прокуратура внесе в Специализирания наказателен съд обвинителен акт срещу тримата обвиняеми по делото. Освен за участие в организирана престъпна група, те бяха предадени на съд за извършване на въоръжен грабеж на 30 декември 2008 г. в магазин „Била“ в столичния кв. „Лагера“. Тогава, точно в 23 часа вечерта, те атакуват хипермаркета през служебен вход облечени в тъмни дрехи, с маски на лицата, бронежилетки с надпис „Полиция“ и въоръжени с автомат „Калашников“ и пистолети. Симулират полицейска акция, за да избегнат евентуална съпротива на охранителите и на двайсетината служители, намиращи се в магазина след края на работния ден. Разчитат на солидна плячка заради очаквания висок оборот в предновогодишния ден. Участниците пристигат пред рампата за зареждане със стоки с черен джип. Връзват с белезници охранителите, които ги посрещат, събират всички служители в едно от помещенията и прибират от трезора на магазина наличния оборот – 193 024 лева. Служителите в магазина разбират, че става дума не за полицейска операция, а за грабеж, едва когато чуват звъна от падащите на земята изпразнени касети в трезора, където се съхраняват оборотните средства. На десетата минута от влизането в магазина тримата напускат хипермаркета през главния вход. Стъклената врата за посетители в този час е заключена и се налага да бъде срината с автоматичен откос от Милев. Грабителите се качват на черния джип и заминават в неизвестна посока. Разследването по случая установява, че подготовката за „удара“ е продължила цели осем месеца. Милев организирал групата си през февруари 2008 г., като привлякъл двама доверени познати. По-късно дал вид, че включва в нея още две лица, които разполагали с пълна информация за работата на магазина, охраната, разположението на офисите и трезора за съхраненине на оборотните средства. Важно за него било, че имали и идеи как да приберат огромна сума. Милев им обяснил, че ще действат заедно с други „двама негови човека“, убедил ги да дадат пари за купуването на мощна кола, с която да се оттеглят. Насрочил дори дата и час за грабежа, но тогава на уреченото място не се появили нито той, нито „неговите двама човека“. Дни по-късно двамата „нови“ в групата разбрали, че грабежът е извършен без тяхното участие и че са използвани от Милев за събиране на информация. След задържането му на 11 януари 2018 г. Емил Милев е подал 33 жалби срещу съдии, прокурори, следователи, съдебни охранители (повечето от които работят в специализираните съдилища и прокуратури). Всички те са по повод единствеуно на досъдебното производство на Специализираната срещу групата му. Придружени са и с искания за образуване на досъдебни производства срещу магистрати и служители. Не малък е и броят и на жалбите на Милев до други институции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Прокуратурата започва досъдебно производство срещу Емил Милев двамата участници в организираната и ръководена от него престъпна група"}
{"url": "https://trud.bg/%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b4%d0%be%d0%b1%d1%80%d0%be%d0%b2%d0%be%d0%bb%d1%87%d0%b5%d1%81%d0%ba%d0%b0%d1%82%d0%b0-%d0%b8%d0%bd%d0%b8%d1%86%d0%b8%d0%b0%d1%82%d0%b8/", "text": "Продължава доброволческата инициатива за почистване на паметници във Велико Търново, която двамата великотърновци Мартин Митев и Георги Кръстев стартираха този месец. Младите хора измиха основно монумента на Петко Славейков, облагородиха градинката край него, ремонтираха и боядисаха оградата. Повод бе и 191-годишнината от рождението на бележития поет, публицист, фолклорист и политик. В края на миналата седмица деца от ОУ „Петко Р. Славейков“ почетоха своя патрон, като поднесоха цветя пред паметника, рецитираха кратки стихове и изнесоха открит урок за Дядо Славейков. Родолюбивото начинание на скулптора Мартин Митев и преподавателя по български език и литература Георги Кръстев веднага получи подкрепата на Община Велико Търново и Регионалния исторически музей. Те ще продължат инициативата и планират да почистят и ремонтират оградите на гробовете на бележити търновци, намиращи се парк „Дружба“ – Христо Иванов-Големия, Христо Караминков, Колю Фичето, Добри Войников, Иванка и Венета Ботеви и др. Мартин и Георги ще работят през остатъка от есенния сезон и през идната пролет, в зависимост от метеорологичните условия. Паралелно ще бъдат организирани събития с Регионалния исторически музей, Община Велико Търново и училища в града, посветени на бележитите търновци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Продължава доброволческата инициатива за почистване на паметници във Велико Търново"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-20-000-%d0%b7%d0%b5%d0%bc%d0%b5%d0%b4%d0%b5%d0%bb%d1%81%d0%ba%d0%b8-%d0%bf%d1%80%d0%be%d0%b8/", "text": "„Националната служба за съвети в земеделието заема важна роля в сектора. 20 000 земеделски производители се възползват от безплатните консултации за млади фермери и малки стопани по средно 3-4 пъти годишно, което ако го калкулираме им спестява милиони левове“. Това заяви министърът на земеделието, храните и горите Румен Порожанов при откриването на международната конференция „Настояще и бъдеще на системите за съвети в земеделието и тяхната роля за внедряване на иновациите“. Убеден съм, че на колегите не им е лесно, те трябва да разбират от всичко, но смятам, че си вършат добре работата, каза още Румен Порожанов. И добави, че дейността трябва да се надгражда, особено в контекста на предизвикателствата относно бъдещата Обща селскостопанска политика, съобщават от земеделското министерство. Службата ще бъде прецизен инструмент при изпълнение на политиките на министерството, заяви и изпълнителният директор на НССЗ Младен Младенов. Представителите на съветническите служби на Сърбия, Хърватска, Словения и Македония поздравиха българската страна за установяването на партньорството между тях през 2015 г. в София. Целта на конференцията е да се обменят широк кръг от знания, опит и идеи от участниците и да се обсъдят възможностите за развитие на консултантските услуги в областта на земеделието през новия програмен период 2021-2027 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Министър Порожанов: 20 000 земеделски производители получават безплатна консултантска помощ от службата за съвети в земеделието"}
{"url": "https://trud.bg/%d1%80%d0%be%d0%b4%d0%b5%d0%bd-%d0%bf%d1%80%d0%b5%d0%b7-%d1%85%d1%85i-%d0%b2%d0%b5%d0%ba-%d0%b8%d0%b3%d1%80%d0%b0-%d0%b7%d0%b0-%d0%b8%d1%82%d0%b0%d0%bb%d0%b8%d1%8f/", "text": "Мойс Кийн, нападател на „Ювентус“, влезе в историята като първият играч на Италия, който е роден през ХХI век. Талантът се появи в игра от пейката в приятелската среща срещу САЩ. Талантът Кийн е роден на 28 февруари 2000 година. 18-годишният футболист за 3 сезона мина през всички национални формации на Италия. Кийн дори го направи по впечатляващ начин. Той се разписа за всяка една от възрастовите формации. За „Ювентус“ е вкарал веднъж в 3 мача. Италия победи САЩ с 1:0. Единственото попадение отбеляза Матео Политано в 94-ата минута. Четирикратният световен шампион си заслужи победата, след като доминираше през целия мач. “Скуадра Адзура” не само, че владееше много повече топката – в 73% от времето, но и отправи редица удари по посока на противниковата врата – 17 срещу едва 3 за американците.", "date": "2018.11.21", "title": " Роден през ХХI век игра за Италия"}
{"url": "https://trud.bg/4-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d0%b8-%d0%b4%d0%b2%d0%b5-%d0%b6%d0%b5%d0%bd%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8/", "text": "Две жени – на 52 и на 24 години и 4-годишно момче пострадаха при пожар в столичния квартал „Света Троица“, съобщиха от СДВР. Само за последната седмица са възникнали почти 200 битови пожара, при които са загинали петима души, а други 13 човека са пострадали. Не оставяйте без наблюдение работещи електрически и отоплителни уреди, призовават от СДВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " 4-годишно дете и две жени пострадаха при пожар в София"}
{"url": "https://trud.bg/%d0%b3%d1%80%d0%b0%d1%84%d0%b0-%d0%b3%d0%be%d1%82%d0%be%d0%b2-%d0%b7%d0%b0-%d1%82%d1%80%d0%b0%d0%bc%d0%b2%d0%b0%d1%8f/", "text": "Ремонтът на трамвайното трасе по ул. „Граф Игнатиев“ в София е на финалната права. До 30 ноември то ще бъде готово. В момента се довършва настилката около новите релси и се работи по битумната фуга. Това отчете пред комисията по архитектура в Столичния общински съвет фирма „Джи Пи Груп“, която ремонтира зоната около ул. „Граф Игнатиев“. След като трасето е готово, трябва да бъде прието от ДНСК и оттам тестово да мине трамвай. Готов е участъкът от площад „Гарибалди“ до „Славейков“, чака се контрол от приемателната комисия на възложителя. Работата по двата площада обаче продължава. Изпълнителят обяви, че при изминали 47% от времето на проекта са изпълнили 86% от работата. В следващите седмици ще махат поетапно загражденията, за да имат хората по-лесен достъп до търговските обекти и сградите в района, без ремонтът да е приключил. При строителните работи, които изискват допълнителни мерки за безопасност, ще се слагат временни огради. Ще бъде положен втори пласт асфалт по ул. „Цар Иван Шишман“ в участъка от ул. „Граф Игнатиев“ до ул. „Паренсов“, продължава работата по тротоарите. Асфалтовата настилка ще е временна, защото ремонтът на ул. „Цар Иван Шишман“ предстои през следващата година. Тогава временният пласт асфалт ще бъде разбит, за да се постави настилката, която е по проект. Този пласт се полага за сметка на фирмата – изпълнител, разясниха пред „Труд“ от „Джи Пи Груп“. По проект тротоарът от страната на жилищните сгради и магазините, който в момента е около 1,60 м. ще бъде увеличен до 3 м., обясни проектантът арх. Радомира Методиева. От строителната фирма докладваха, че са изпълнили голяма част от препоръките на търговците и са провели с тях среща на 9 ноември. Дървените плоскости за пешеходци се подменят с такива, които са безопасни при дъжд и сняг, увеличено е осветлението в района на 6 ОУ, вече се пускат и обновените улични лампи. За хората, които работят и живеят в района, всеки четвъртък след 11 ч. представители на строителите и проектанта приемат сигнали и дават информация във временния комуникационен център на ъгъла на улиците „Паренсов“ и „Цар Иван Шишман“. Столичната община обмисля и как да компенсира търговците по улицата за техните загуби заради ремонта й, обяви кметът на София Йорданка Фандъкова. Идеите не са в насока финансова помощ, а по-скоро варианти, с които да увеличат печалбите им като рекламни компенсации, научи „Труд“. В момента градската управа уточнява каква стъпка би била законово обоснована и обсъжда действията си по казуса на срещи с търговците. Освен това, по пред комисията по архитектура беше представен и напредъкът на работата по градинките „Кристал“ и „Св. Климент Охридски“, и тротоарите на бул. „Васил Левски“ и ул. „Московска“. Там основната работа приключва до края на месеца, отчетоха от фирмата изпълнител „ПСТ Груп“. Настилките и голяма част от новото озеленяване в градините са почти готови. Ще има довършителни работи и през декември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.21", "title": " „Графа“ готов за трамвая\t\t\t"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0-%d0%b6%d0%b5%d0%bd%d0%b0-%d0%be%d1%82-%d1%85%d0%b0%d1%81%d0%ba%d0%be%d0%b2%d0%be-%d0%b4%d0%b0%d0%b4%d0%b5-26-%d1%85%d0%b8%d0%bb%d1%8f%d0%b4%d0%b8/", "text": "80-годишна жена от Хасково е измамена с 26 хиляди лева, съобщи БНР. Жената получила обаждане по домашния си телефон от мъж, представил се за следовател. След като била заблудена по схемата „съдействие на полицията“, жената изтеглила от банката всичките си спестявания и по-късно хвърлила парите през балкона на жилището си. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Възрастна жена от Хасково даде 26 хиляди лева на телефонни измамници"}
{"url": "https://trud.bg/%d0%b4%d0%b6%d0%be%d1%88%d1%83%d0%b0-%d1%89%d0%b5-%d0%bc%d0%be%d0%b6%d0%b5-%d0%b4%d0%b0-%d0%be%d1%82%d0%bb%d0%b0%d0%b3%d0%b0-%d0%ba%d0%be%d0%b1%d1%80%d0%b0%d1%82%d0%b0/", "text": "Надеждите на Кубрат Пулев да се изправи скоро в бой за титлата със световния шампион в тежка категория Антъни Джошуа бяха попарени от Международната боксова федерация  (IBF).  Българинът си върна статута на задължителен претендент с победата на британеца Хюи Фюри в София миналия месец. Но централата явно няма намерение да му даде скоро шанс да предизвика притежателя на пояса. IBF  призна, че Световната боксова организация  (WBO)  има предимство и Джошуа ще трябва да брани първо тази титла. Британецът я спечели през пролетта срещу Джоузеф Паркър  ( Нова Зеландия )  и още не я е бранил. Последната защита на пояса на  IBF  беше в края на миналата година, когато Кобрата се оттегли от насрочения мач заради скъсан гръден мускул и бе заменен от Карлос Такам (Франция),   който загуби със спорен нокаут в края на мача. Тази есен пък Джошуа защити титлата на Световната боксова асоциация  (WBA)  срещу Александър Поветкин  ( Русия ). WBO  все още не е обявила претендента си, но се очаква това да е лидерът в ранглистата й Дилиън Уайт. Британецът от ямайски произход, избягал от мач с Пулев през лятото, е клиент на мениджъра Еди Хърн, който работи и с Джошуа. Възможно е обаче и тази защита да бъде отложена за сметка на обединителен мач с шампиона на Световния боксов съвет  (WBC).  Засега това е Дионтей Уайлдър  ( САЩ ),  но идната събота той има двубой с Тайсън Фюри.", "date": "2018.11.21", "title": " Джошуа ще може да отлага Кобрата"}
{"url": "https://trud.bg/%d0%ba%d0%b0%d0%bd%d1%8f%d1%82-%d0%b3%d0%b8%d0%bc%d0%bd%d0%b0%d1%81%d1%82%d0%b8%d1%87%d0%ba%d0%b8%d1%82%d0%b5-%d0%bd%d0%b0-%d1%88%d0%be%d1%83-%d0%b2-%d0%b8%d1%81%d0%bf%d0%b0%d0%bd%d0%b8%d1%8f/", "text": "Най-добрите български състезателки в художествената гимнастика бяха поканени да участват на шоуто „EUSKALGYM 2018“, което ще се проведе на 24 ноември в Билбао  ( Испания ).  Националният женски ансамбъл и индивидуалистките Катрин Тасева и Невяна Владинова ще блеснат в 13-ото издание на събитието, което дава среща на всички спортове от гимнастическото семейство. Българките бяха сред най-добрите в спорта на грациите през изминалия сезон. Ансамбълът спечели злато на обръчи и бронз в многобоя на световното първенство в София, а индивидуалистките взеха сребро в отборната надпревара.", "date": "2018.11.21", "title": " Канят гимнастичките на шоу в Испания"}
{"url": "https://trud.bg/%d1%81%d0%be%d1%84%d0%b8%d1%8f-%d0%be%d1%83%d0%bf%d1%8a%d0%bd-%d1%81%d1%8a%d1%81-%d1%81%d0%bf%d0%be%d0%bd%d1%81%d0%be%d1%80-%d0%be%d1%82-%d0%b0%d0%b2%d1%81%d1%82%d1%80%d0%b0%d0%bb/", "text": "Тенис турнирът „София оупън“ се сдоби с нов спонсор след оттеглянето на турския строителен гигант „Гаранти Коза“. Австралийският производител на биопродукти „ Grow Green”  е новият генерален партньор на най-голямата тенис проява у нас. „ За нашата компания е чест да се присъедини към „София оупън“ и вярваме, че с подкрепа та ни  ще се подсигури още по-благоприятна почва за развитието на тенис турнира и занапред“, заяви Димитър Благоев, изпълнителен директор на компанията за Европа. Любопитно е, че спонсорът от Зеления континент се появи след като австралиецът Пол Макнами се оттегли като директор на надпреварата. Следващото издание през февруари обещава да е най-силното в 4-годишната история, а наградният фонд също е рекорден – 524 340 евро.", "date": "2018.11.21", "title": " „София оупън“ със спонсор от Австралия"}
{"url": "https://trud.bg/%d0%b5%d0%ba%d1%81%d1%82%d1%80%d0%b0%d0%b4%d0%b8%d1%80%d0%b0%d1%82-%d0%b1%d0%b0%d0%bd%d0%b5%d0%b2%d0%b8-%d0%be%d1%82-%d1%84%d1%80%d0%b0%d0%bd%d1%86%d0%b8%d1%8f/", "text": "Френският апелативен съд в град Екс-ан-Прованс е решил Николай и Евгения Баневи да бъдат екстрадирани в България. Адвокатите на обвиняемите имат три дни да обжалват решението. Френският защитник на семейството Венсан Пенар потвърди новината пред БНР. Баневи бяха задържани на 26 октомври в Ница по обвинения на българската прокуратура за източване на девненския завод „Полимери“, укриване на данъци и финансови машинации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.21", "title": " Екстрадират Баневи от Франция"}
{"url": "https://trud.bg/%d1%88%d1%83%d0%bc%d0%b5%d0%bd-%d0%bf%d0%be%d1%81%d0%b2%d0%b5%d1%89%d0%b0%d0%b2%d0%b0-%d1%81%d0%b5%d0%b4%d0%bc%d0%b8%d1%86%d0%b0-%d0%bd%d0%b0-%d0%b2%d0%be%d0%b9%d0%bd%d0%b8%d0%ba%d0%be%d0%b2/", "text": "Регионалният исторически музей в Шумен организира поредица от инициативи, посветени на 185 години от рождението на бележития шуменец Добри Войников, на 160 години от основаването от него на първия български многогласен ученически хор и 150 години от дебюта на сцена на първите български актриси. От четвъртък градът е домакин на международен научен форум „Музикалната  дейност на енциклопедиста Добри Войников“. Конференцията събира учени, които ще разискват за възрожденеца като музикален педагог, оркестров диригент и като първия педагог, започнал системно да преподава многогласна музика.  В града бе представена и книгата „Ръкописни сборници с музикални творби от Добри Войников“. Тя обединява автентични нотописи, съхранявани в къщата музей „Добри Войников“ в Шумен и провокира вниманието както на изследователите, така и на всички читатели с интереси в областта на музиката и преподаването й. В събота пред къщата музей „Добри Войников“ се организира флашмоб, чийто гости ще видят изпълнения на училищни песни от Войников. Веднага след това в дома на бележития шуменец ще бъде представен откъс от неговата пиеса „Криворазбраната цивилизация”. Както „Труд“ писа, по-рано, на 10 ноември, навръх рождения му ден, честванията за Войников бяха изнесени и в Браила, Румъния, на сцената на театър „Мария Филоти“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Шумен посвещава седмица на Войников"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b2-%d0%b1%d1%83%d1%80%d0%b3%d0%b0%d1%81-%d0%bd%d0%b0%d0%bc%d0%b0%d0%bb%d0%b8-%d1%81-4-%d0%b3%d0%be%d0%b4%d0%b8%d0%bd%d0%b8-%d0%bf%d1%80%d0%b8%d1%81%d1%8a%d0%b4%d0%b0/", "text": "Апелативен съд – Бургас измени присъда и намали наказанието на младеж, признат за виновен в убийство на възрастен мъж. От 15 години затвор, присъдата била намалена на 11 години затвор.  Извършителят е Станислав В. признат за виновен в убийството на 72-годишния Васил П. от село Люлин, община Стралджа. Със свое решение въззивната инстанция измени присъдата на Окръжен съд – Ямбол, като намали наказанието на Станислав В. с четири години. В останалата част присъдата е потвърдена. С нея другият участник в престъплението Марио М., внук на убития възрастен мъж, е осъден на 17 години лишаване от свобода. Двамата подсъдими от гр. Бургас ще изтърпят наказанията си при първоначален „строг“ режим. Марио М. (23 г.) и Станислав В.(28г.) са признати за виновни за това, че на 20.09.2016 г., около 20,00 – 21,00 часа, умишлено са умъртвили в дома му дядото на Марио – Васил П., като деянието е извършено по особено мъчителен за убития начин. До престъплението се стига след като конфликтът между дядо и внук за пари ескалира при отказа на дядото за пореден път да помогне на своя родственик със средства. Възрастният мъж умира след задушаване с въже, като по тялото му са открити счупвания и следи от множество наранявания. Въззивната инстанция е намерила, че в наложеното на подсъдимия Станислав. В. наказание от 15 години „лишаване от свобода“ е налице явна несправедливост. Пълните самопризнания на Станислав в хода на досъдебното производство в голяма степен са допринесли да разкриването на обективната истина. Според Апелативния съд не е достатъчно оценен фактът, че подсъдимият Станислав е верен и лоялен приятел и готов на всичко, за да помогне на хората, на които държи и това е водещия му мотив да закара до с. Люлин приятеля си от детинство Марио с лекия автомобил на сестра му. Именно неговата пословична /според свидетелските показания и заключението на комплексната психолого-психиатрична експертиза/ лоялност и готовност да помогне са водещи и при участието му като съизвършител в умъртвяването на дядото на Марио. Не са отчетени и съобразени в достатъчна степен много добрите характеристични данни на подсъдимия, за които има приложени по делото характеристики на предходните му работодатели. Въззивният съд е намерил, че са налице многобройни смекчаващи вината обстоятелства и следва да наложи на Станислав В. наказание от 11 години „лишаване от свобода“, приемайки, че този размер се явява съобразен и с ниската му степен на лична обществена опасност. С така коригираното наказание на подсъдимия биха се постигнали целите на генералната и специална превенция на закона, отбелязват апелативните съдии. По отношение на наложеното на Марио М. наказание от 17 години „лишаване от свобода“ въззивната инстанция е посочила в решението си, че е несправедливо занижено. Неглижирана е основната му и водеща роля при осъществяване на убийството както и трайната му неприязън към човека, който го е отгледал и възпитавал в продължение на много години. Не са отчетени и съобразени в достатъчна степен от първоинстанционния съд и постоянните му опити да се домогне до парите на възрастния човек, за когото открито говори ,че е “стиснат“ и е „длъжник“ на него и баба му, т.к не дава пари за тяхната издръжка. Бургаският апелативен съд няма законова възможност да завиши наказанието на Марио М. поради липсата на протест от страна на държавното обвинение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Съдът в Бургас намали с 4 години присъда за смърт на пенсионер"}
{"url": "https://trud.bg/%d1%82%d1%80%d0%b0%d0%b2%d0%bc%d0%b0-%d0%be%d1%82%d0%bb%d0%b0%d0%b3%d0%b0-%d1%81%d1%82%d0%b0%d1%80%d1%82%d0%b0-%d0%b7%d0%b0-%d0%b2%d0%be%d0%bd/", "text": "Линдзи Вон ще пропусне сериозен шанс да увеличи актива си от победи в Световната купа по ски-алпийски дисциплини. Американката няма да може да застане на старт в първия уикенд със скоростни дисциплини в Лейс Луис  (Канада) идната седмица, тъй като е получила контузия при падане на тренировка. „ Добрата новина е, че няма да има нужда от операция, а лошата – че няма да карам в Лейс Луис – написа 34-годишната Вон, която се подготвяше именно в канадския зимен център. – Много съжалявам, че трябва да пропусна точно тези състезания. Но не се притеснявайте за мен – може да съм паднала, но не съм зад борда.“ Така тя ще пропусне две спускания и един супергигантски слалом. Вон има 18 победи в 44 старта на същата писта, която минава за любимата й от календара. Американката има общо 82 в Световната купа и преследва рекорда от 86 на шведската легенда при мъжете Ингемар Стенмарк. През лятото Вон призна, че това е последният сезон от кариерата й.", "date": "2018.11.21", "title": " Травма отлага старта за Вон"}
{"url": "https://trud.bg/%d0%b0%d0%b9%d1%81%d0%b1%d0%b5%d1%80%d0%b3%d0%b8-%d0%bf%d1%80%d0%b5%d1%87%d0%b0%d1%82-%d0%bd%d0%b0-%d0%bf%d0%bb%d1%83%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%81%d1%82%d0%be%d0%b9%d1%87/", "text": "Разпаднал се ледник наложи отлагането на състезанието по плуване в ледени води край бреговете на Антарктида, в което ще участва и родната легенда Петър Стойчев. 15 състезатели от 9 страни трябва да стартират в 1000-метрова надпревара, първа в историята на Ледения континент. „ При пристигането ни се оказа, че се намираме в залив, пълен с лед, нещо като ледена каша – разказа Стойчев. – Абсолютно невъзможно за плуване. Състезание със сигурност ще има,  но  в момента се правят нови изчисления за мястото на старта.“ Той добави, че температурата на водата на мястото е -1,4 градуса, а на въздуха -3,7 по Целзий, но постоянно духа силен вятър.", "date": "2018.11.21", "title": " Айсберги пречат на плуването на Стойчев"}
{"url": "https://trud.bg/%d0%b4%d0%b0%d0%b2%d0%b0%d1%82-%d0%bd%d0%b0-%d1%81%d1%8a%d0%b4-%d1%88%d0%be%d1%84%d1%8c%d0%be%d1%80%d0%ba%d0%b0-%d0%b1%d0%bb%d1%8a%d1%81%d0%bd%d0%b0%d0%bb%d0%b0-%d0%b8-%d1%83%d0%b1%d0%b8%d0%bb%d0%b0/", "text": "Окръжна прокуратура – Враца е внесла за разглеждане в съда обвинителен акт срещу И.А. за предизвикано от нея пътно-транспортно произшествие, причинило смъртта на мъж, съобщиха от държавното обвинение. Обвиняемата И.А. е правоспособен водач от 1977 г., като има множество административни нарушения на Закона за движение по пътищата. На 14.12.2017 г. жената пътувала с лек автомобил „Опел“ от гр. Враца за гр. Криводол. В района на път III – 101 тя шофирала със скорост 65 км/ч. По същото време там се движел велосипедист – В.П., с около 10 км/ч. Мъжът нямал светлоотразителна жилетка, както и поставен отзад на ППС червен светлоотразител. Обвиняемата не забелязала В.П. и без да намалява скоростта на движението, ударила с предната дясна част на автомобила задното колело на велосипеда. Мъжът се плъзнал по капака на „Опел“-а, след това се ударил в предното стъкло и тавана, като бил отхвърлен вдясно на пътя в канавката. И.А. спряла автомобила и отишла при пострадалия велосипедист, напръскала го по лицето с вода и съобщила за инцидента на телефон 112. Пристигналият на място лекарски екип констатирал смъртта на В.П. От заключението на съдебномедицинската експертиза е видно, че мъжът е починал вследствие на съчетана травма – черепно мозъчна, гръдна и счупване на тялото на шести шиен прешлен. В трупа на пострадалия е установена алкохолна концентрация 1,66 %. Предстои делото да продължи в съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Дават на съд шофьорка, блъснала и убила пиян велосипедист"}
{"url": "https://trud.bg/%d1%80%d0%b5%d1%81%d0%bf%d0%b5%d0%ba%d1%82-%d0%bf%d1%80%d0%be%d0%b2%d0%b0%d0%bb%d0%b8%d0%bb-%d0%bc%d0%b0%d1%80%d0%b8%d1%86%d0%b0-%d0%b2%d1%8a%d0%b2-%d1%84%d1%80%d0%b0%d0%bd%d1%86/", "text": "Женският волейболен шампион „Марица“ загуби с 0:3  ( -17, -12, -20 )  като гост на френския „Безие“ в първия си мач от група „А“ на Шампионската лига. Треньорът Иван Петков смята, че причината момичетата са били прекалено респектирани и затова не са оказали почти никаква съпротива на домакините. „ Французойките играха много добре срещу нас, но не заслужаваха чак такъв респект от наша страна – призна Петков. – На нашия отбор му липсва сработване, видя се във всяко едно звено и във всеки един момент от играта. Късното идване на разпределителката Катлийн Вайс си дава отражение. Имаме много резерви и потенциал.“", "date": "2018.11.21", "title": " Респект провалил „Марица“ във Франция"}
{"url": "https://trud.bg/%d0%b1%d0%b0%d0%bb%d0%ba%d0%b0%d0%bd-%d1%81%d1%80%d0%b5%d1%89%d1%83-%d0%bb%d0%b5%d0%b2%d1%81%d0%ba%d0%b8-%d0%b2-%d0%b5%d0%b2%d1%80%d0%be%d0%bf%d0%b0/", "text": "Българско „дерби“ ще има във втората групова фаза на ФИБА Къп, след като стана ясно, че „Левски Лукойл“ и „Балкан“ попадат в група  „J”  във втората фаза на турнира. До тази развръзка се стигна, след като „зелените“ си осигуриха първото място в квартет „В“ с победата със 78:75 при гостуването на белгийския „Белфиус Монс Ено“. Късно снощи бе последният мач между кипърския АЕК (Ларнака) и беларуския „Цмоки“ (Минск), но и двата тима нямаха шансове за изместят ботевградчани заради по-лошите си показатели в директните двубои. Мачът беше много оспорван, а изходът бе решен в последните секунди, когато Брандън Браун показа железни нерви от линията за наказателни удари. Той бе най-резултатен за успеха с 18 точки, но положителният изход не успокои старши треньора Небойша Видич. „ Смутен съм, защото водя отбор, който направи 22 грешки – заяви сърбинът. – Бяхме ужасни, единственото хубаво нещо е, че победихме. Неслучайно в съблекалнята казах на играчите, че ако играем така, ще завършим с шест загуби в следващата фаза.“ „ Левски Лукойл“ пък приключи участието си в първата фаза с гостуване на гръцкия „Арис“  ( Солун )  късно снощи, но тимът си осигури още преди седмица първото място на тима в група  „G“ . Така двата български отбора ще се засекат в една група на следващия етап. Те ще мерят сили с още два тима – вторите от групи  „D“  и  „F“,  мачовете от които също бяха снощи .", "date": "2018.11.21", "title": " „Балкан“ срещу „Левски“ в Европа"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2%d0%b4%d0%b8%d0%b3%d0%bd%d0%b0-%d0%bb%d0%b5%d1%82%d0%b2%d0%b0%d1%82%d0%b0/", "text": "България вдигна летвата с представянето си в Лига на нациите и ще гоним класиране на Евро 2020 от два фронта. Тимът ни остана под върха в своята група в новия турнир на УЕФА, но в крайното класиране на нашата трета дивизия „C“ сме втори от тимовете, които не намират място на плейофите. Силното представяне пък ни осигури изкачване от четвърта в трета урна за предстоящото теглене на жребия за европейските квалификации, който ще се тегли на 2 декември в Дъблин. Така България се разминава с отборите на Словакия, Турция, Ейре, Северна Ирландия, Шотландия, Сърбия, Норвегия, Израел, Унгария, които също са в трета урна. Това означава, че в квалификациите ще имаме само два силни съперника, с които ще спорим за първите две места, даващи квота за Евро 2020. Oт трета урна не може да ни се падне отбор. Остават четвърта, пета и шеста, от които ще изтеглим по-леки съперници, поне на теория. Това се дължи именно на доброто представяне в Лигата на нациите. А какво следва да се случи в новия турнир на УЕФА? След края на квалификациите за европейското ще останат 4 квоти, които ще бъдат попълнени от четирите дивизии на Лигата на нациите. Тези плейофи ще се изиграят през март 2020 г. В тях участват победителите в групите, но само ако не са се класирали за европейското. Тъй като повечето отбори от първите 2 дивизии ще си гарантират място още през квалификациите, много от овакантените места ще бъдат запълнени с тимове от по-долни дивизии. Такъв най-вероятно ще бъде случаят с България. В Лигата на нациите участват общо 55 отбора. От тях 20 ще се класират за Евро 2020 през квалификациите, а други 16 ще играят за 4 квоти в плейофите. България се намира от 29-та до 32-ра позиция в крайното класиране в Лигата на нациите. Това би трябвало да позволи заемане на едно от тези 16 места, ако не си пробият път към европейското през квалификациите. Голямото предимство на отборите, спечелили своите групи в Лигата на нациите е – в плейофите не могат да играят със съперници от горна дивизия. За воденият от Петър Хубчев тим дори е доста вероятно да попадне във финалната четворка на горната втора дивизия „B”, където потенциално може да срещне по-силни тимове. Летвата вече я вдигната, остава и най-после да бъде прескочен. И за целта България има два опита. Снимка: СПОРТАЛ", "date": "2018.11.21", "title": " България вдигна летвата"}
{"url": "https://trud.bg/%d0%b2%d0%ba%d0%b0%d1%80%d0%b0%d1%85%d0%b0-%d0%b2-%d0%b7%d0%b0%d1%82%d0%b2%d0%be%d1%80%d0%b0-%d0%bf%d1%80%d0%b5%d1%81%d0%b5%d0%bb%d0%bd%d0%b8%d1%86%d0%b8-%d0%bd%d0%b5%d0%b7%d0%b0%d0%ba%d0%be%d0%bd/", "text": "За три дни са приключили наказателни производства срещу чужденци, незаконно преминали през българо-румънската граница Районна прокуратура – Оряхово е постигнала споразумения с граждани на Ирак, незаконно преминали границата на страната между България и Румъния, съобщиха от държавното обвинение. На 12.11.2018 г., без разрешение на надлежните органи на властта – служителите на ГД „Гранична полиция“, чуждите граждани излезли през ГКПП Оряхово – Бекет. За целта те се укрили в изготвен тайник в товарната част на микробус „Iveco“, с неустановена собственост. Сред тях имало предимно млади хора – жени и мъже от кюрдски произход от област Шенгал в Ирак. Някои от подсъдимите заявявали в съдебна зала, че целта им е била да отидат в Германия. Съдът е одобрил сключените между страните споразумения като на седемте подсъдими иракски граждани са наложени наказания от по три и шест месеца „Лишаване от свобода“ с тригодишен изпитателен срок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Вкараха в затвора преселници, незаконно минали през българо-румънската граница"}
{"url": "https://trud.bg/%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d0%b5-61-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%bf%d0%be/", "text": "С опасност за живота е 61-годишна жена, пострадала при катастрофата на път I-9 Варна – Бургас. Това съобщиха от пресцентъра на ОДМВР – Варна. Днес около 12:55 часа, малко след с. Старо Оряхово, в посока Варна, възникна   с участието на т.а. „Мерцедес“ и микробус „Ивеко“. При инцидента е загинал мъж на 27 години, а жена на 61 г. е пострадала тежко и е настанена за лечение в болнично заведение, с опасност за живота. Водачът на т.а. „Мерцедес“ (61 г.) е настанен за наблюдение с комоцио. Пътят Варна – Бургас е отворен за преминаване. Огледът на мястото на инцидента е приключил. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " С опасност за живота е 61-годишна жена, пострадала при катастрофата на пътя Варна-Бургас"}
{"url": "https://trud.bg/%d0%bc%d1%8a%d0%b6-%d0%b2%d0%bb%d1%8f%d0%b7%d1%8a%d0%bb-%d0%b2-%d0%ba%d0%bb%d0%b0%d1%81-%d0%b8-%d1%88%d0%b0%d0%bc%d0%b0%d1%80%d0%be%d1%81%d0%b0%d0%bb-%d0%bf%d0%b5%d1%82%d0%be%d0%ba%d0%bb%d0%b0%d1%81/", "text": "Обвиняем, нахлул в училище и ударил петокласник от гр. Оряхово, е изправен на подсъдимата скамейка, съобщиха от държавното обвинение. Районна прокуратура – Оряхово е внесла в съда предложение за освобождаване от наказателна отговорност и налагане на административно наказание спрямо Б.К. за хулиганство. На 21.02.2018 г. обвиняемият К., който е близък на ученик в СУ „Христо Ботев“ в гр. Оряхово, нахлул в сградата на училището. По време на учебния процес той влязъл в кабинета на занималнята без разрешение на възпитателя и упражнил сила спрямо ученик от 5-ти клас, като му ударил шамар по бузата. Предстои делото за продължи в съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Мъж, влязъл в клас и шамаросал петокласник, отива да съд"}
{"url": "https://trud.bg/%d1%88%d0%be%d1%84%d1%8c%d0%be%d1%80%d1%8a%d1%82-%d0%bf%d1%80%d0%b0%d0%b2%d0%b8%d0%bb-%d0%b4%d1%80%d0%b8%d1%84%d1%82-%d0%bf%d1%80%d0%b5%d0%b4-%d0%bd%d1%81-%d0%bf%d0%be%d0%bb%d1%83%d1%87%d0%b8-%d0%b5/", "text": "Владислав Антонов получи една година условно с 3 години изпитателен срок за дрифта пред Народното събрание, предава  . Той беше задържан, след като направи няколко опасни маневри с колата си до протестиращи в района на парламента. Съдът отнема голфа в полза на държавата, защото с него е извършено престъплението. Това е споразумение и влиза в сила незабавно. Според съда договореното преди това наказание от 3 месеца условно между Антонов и прокуратура е „обидно ниско“ и затова налага 1 година с 3 години изпитателен срок и пробация, още повече, че Антонов е съден за хулиганство тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Шофьорът, правил дрифт пред НС, получи една година условно с 3 години изпитателен срок"}
{"url": "https://trud.bg/%d1%82%d1%80%d0%b0%d0%b2%d0%bc%d0%b8-%d0%bd%d0%b0-%d0%bc%d0%b1%d0%b0%d0%bf%d0%b5-%d0%b8-%d0%bd%d0%b5%d0%b9%d0%bc%d0%b0%d1%80-%d1%83%d0%bf%d0%bb%d0%b0%d1%88%d0%b8%d1%85%d0%b0-%d0%bf%d1%81%d0%b6/", "text": "Контузии на големите звезди Килиан Мбапе и Неймар притесниха сериозно ръководството на ПСЖ. Двамата нападатели напуснаха принудително терена в сряда вечер по време на контролни срещи на Франция и Бразилия. Най-скъпият играч в света пострада при успеха на „селесао“ с 1:0 над Камерун. Юношата на „Сантос“ бе заменен още в 5-ата минута, след като получи болки в слабините. След срещата докторът на бразилците Родриго Ласмар побърза да увери френския гранд, че състоянието на футболиста е добро. Същото призна и самият Неймар.  „Благодаря на всички за съобщенията, с които ми пожелахте бързо възстановяване – написа играчът в своите профили в социалните мрежи. – Мисля, че няма нищо сериозно.“  Бившият футболист на „Барселона“ все пак ще мине обстойни прегледи в Париж.  В същото време Мбапе удари рамото си при съприкосновение със стража Мартин Кампаня в двубоя с Уругвай. „Петлите“ спечелиха с 1:0 след гол на Оливие Жиру от дузпа. Състоянието на нападател обаче притесни щаба на световния шампион. Големият талант също мина снощи прегледи, за да стане ясно доколко е сериозна травмата.  Двете неприятни новини обаче изнервиха ПСЖ, тъй като пред тима предстои изключително важен мач с „Ливърпул“ в Шампионската лига идната седмица. Именно от него до голяма степен зависи дали шампионът на Лига 1 ще се класира за елиминационната фаза. След първите 4 мача в групите, отборът на Томас Тухел взе само 5 точки и е на трета позиция. А всичко освен успех срещу мърсисайдци може да означава ранно отпадане в турнира.", "date": "2018.11.21", "title": " Травми на Мбапе и Неймар уплашиха ПСЖ"}
{"url": "https://trud.bg/%d0%b8%d0%ba%d0%b0%d1%80%d0%b4%d0%b8-%d1%80%d0%b0%d0%b7%d1%81%d1%82%d1%80%d0%b5%d0%bb%d1%8f-%d0%bf%d1%8a%d1%80%d0%b2%d0%be-%d0%bc%d0%b5%d0%ba%d1%81%d0%b8%d0%ba%d0%be-%d0%b0-%d1%81%d0%bb%d0%b5%d0%b4/", "text": "Мауро Икарди, голямата звезда на „Интер“, вкара първия си гол за Аржентина. Нападателят бе точен при успеха с 2:0 срещу Мексико в своя осми мач на национално ниво. Въпреки че през последните два сезона той вкара над 50 гола в Серия А, таранът не попадаше в сметките на предишния селекционер Хорхе Сампаоли. А обществена тайна е, че зад тази причина стои Лионел Меси. Мегазвездата на „Барселона“ зае страната на Макси Лопес, след като Икарди взе жена му Уанда Нара.  „Чувствахме се великолепно- призна след срещата Икарди. – Бях в националния отбор и в миналия цикъл, но климата тогава не беше добър, нямаше приятелство и дух. Надявам се тази атмосфера да се запази. В момента имаме млад състав, разбираме се отлично, резултатите ни са добри. Преди, с опитните играчи не беше така. Всички разбираме, че това е ново начало и се опитваме да спечелим доверието както на треньора, така и на съотборниците си.“  Икарди обаче отказа да атакува Меси, който не игра, тъй като доскоро лекуваше травма: „Всички го чакаме в отбора, той е най-добрият в света!“", "date": "2018.11.21", "title": " Икарди разстреля първо Мексико, а след това и Сампаоли"}
{"url": "https://trud.bg/%d1%88%d0%b5%d1%81%d1%82-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-23-%d0%b3%d0%be%d0%b4%d0%b8%d1%88%d0%b5%d0%bd-%d0%b6%d0%b8%d0%b2%d1%8f%d0%bb-%d1%81/", "text": "По внесен обвинителен акт на Районна прокуратура-Казанлък e осъден Е.Ч., на 23 г., за това, че от месец октомври 2017 г. до 30.03.2018 г. в гр.М., обл. Стара Загора, като пълнолетно лице, без да е сключил брак е заживял съпружески с лице от женски пол, ненавършило 16 годишна възраст /на 15 години/, съобщиха от държавното обвинение. По споразумение, одобрено от Районен съд-Казанлък, на Е.Ч. е наложено наказание от 6 месеца „Лишаване от свобода“, което да изтърпи при първоначален „строг“ режим и наказание „Обществено порицание“. От 2012 г. до момента Е.Ч. е трикратно осъждан – за кражба и грабежи. Споразумението е влязло в законна сила и не подлежи на протест и обжалване. От началото на 2018 г. по актове на Районна прокуратура – Казанлък са осъдени 53 лица за извършено престъпление по чл.191 от Наказателния кодекс. -за извършено престъпление по чл.191 ал.1 от Наказателния кодекс, когато пълнолетно лице, което без да е сключило брак, заживее съпружески с лице от женски пол, ненавършило 16-годишна възраст, са осъдени общо 25 лица: -за извършено престъпление по чл.191 ал.2 от Наказателния кодекс, когато пълнолетно лице, което склони или улесни непълнолетно лице от мъжки пол и лице от женски пол, което не е навършило 16-годишна възраст, да заживеят съпружески, без да са сключили брак- са осъдени общо 15 лица. -за извършено престъпление по чл.191 ал.3 от Наказателния кодекс – ако деянието по предходните алинеи е извършено с лице, ненавършило 14-годишна възраст – общо осъдени са 13 лица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.21", "title": " Шест месеца затвор за 23-годишен, живял с непълнолетна"}
{"url": "https://trud.bg/%d0%bd%d0%be%d0%b2%d0%b8%d1%8f%d1%82-%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80-%d0%bd%d0%b0-%d1%82%d1%80%d1%8a%d0%bc%d0%bf-%d0%ba%d0%b0%d1%86%d0%bd%d0%b0-%d0%bf%d1%80%d0%be%d0%b1/", "text": "The Drive публикува снимки на хеликоптер Sikorsky VH-92 Marine One, предназначен за редовните полети на президента на САЩ. Снимките са от учебно кацане на моравата на Белия дом през септември. Изданието отбелязва, че техническите показатели на машината засега не са известни, но конструктурите имат някои забележки – хеликоптерът деформира почвата при кацане, а вихърът от витлата влияе негативно върху околната растителност. Другите качества на машината получават добра оценка. В момента президентът Доналд Тръмп използва хеликоптери VH-3D и VH-60N. Те го придружават при всяко пътуване, дори той да използва друг транспорт. Очаква се новият хеликоптер да бъде предаден на Белия дом най-късно през 2020 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Новият хеликоптер на Тръмп кацна пробно пред Белия дом"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%be-%d0%b7%d0%b0-%d1%83%d0%b1%d0%b8%d1%82-%d0%b2%d0%b5%d0%bb%d0%be%d1%81%d0%b8%d0%bf%d0%b5%d0%b4%d0%b8%d1%81%d1%82/", "text": "Шофьор, блъснал велосипедист и причинил смъртта му, беше наказан от Окръжния съд в Шумен с 9 месеца затвор при 3-годишен изпитателен срок. М.М./26 г./ от Сливен е лишен и от книжка за 1 г., съобщават от съдебния пресцентър след произнесеното наказание в сряда. Пътният инцидент станал на 8 юли 2016 г. на главен път ІІ-73, в близост до разклона за село Ивански. При управление на лек автомобил „Опел“ шофьорът е нарушил правилата за движение, като се е движил в тъмната част на денонощието със скорост 90км/ч. Тя е по-висока от тази, с която би могъл да спре в границите на осветената зона от късите светлини на фаровете на автомобила – 77,9 км/ч. По непредпазливост е причинил смъртта на велосипедиста Р.Д./54г./, който починал седмица след произшествието. След неравния сблъсък шофьорът направил всичко, зависещо от него, да окаже помощ на пострадалия. По данни на полицията веднага след произшествието, колелото е било без светлоотразители и фар, а велосипедистът без светлоотразителна жилетка. Делото приключи в едно съдебно заседание, по реда на съкратената процедура. Съдът е длъжен след определяне на наказанието да го намали с една трета, уточняват от пресцентъра.  По делото няма предявени граждански искове. Разноските за обвиняемия са 2 266 лв.  Присъдата подлежи на обжалване и протест пред Апелативен съд – Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Условно за убит велосипедист"}
{"url": "https://trud.bg/%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d1%86%d0%b5%d0%bd%d0%b0%d1%82%d0%b0-%d0%b7%d0%b0-%d0%b1%d0%be%d0%ba%d0%bb%d1%83%d0%ba-%d0%bd%d0%b0-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "Община Шумен повиши цената за депониране на боклук на Регионалното сметище край кв.“Дивдядово“. Общините, които го ползват, ще плащат от началото на следващата година 24,97 лв/тон без ДДС. В момента цената е 20,61 лв/тон. Решението бе одобрено единодушно от представителите на девет общини на заседание на Регионалното сдружение за управление на отпадъците в сряда. Несъгласна е само община Велики Преслав. Повишението е нужно за издръжка и нормално функциониране на депото. Трябва да бъдат назначени 4-ма служители за ремонт на техниката, която обработва отпадъците, обоснова се шефът на общинското предприятие „Чистота“ Евгени Цанков, което отговаря за депото. Нужен е ремонт на оградата и на свлачище в района. Факт е и ново законово изискване собствениците на депа за смет да им правят ежегодно амортизационни отчисления. Повишението за депониране на боклука няма да вдигне таксата смет за гражданите, стана ясно от изявления на общините. Кметството в Шумен е в напреднала фаза на преговори за терен с германски инвеститор, който иска да строи завод за отпадъци. Ако това се реализира, общините ще предават сметта си без пари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Вдигнаха цената за боклук на шуменското сметище"}
{"url": "https://trud.bg/%d1%81%d0%bf%d1%80%d1%8f-%d1%81%d0%b0%d0%b9%d1%82%d1%8a%d1%82-%d0%bd%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d1%84%d0%b8%d0%bd%d0%b0/", "text": "Сайтът на Министерството на финансите не работи, показа проверка на „Труд“. На началната страница на ведомството излиза надпис „Error 522“. За момента причината за възникналия проблем не е ясна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Спря сайтът на Министерството на финансите"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%bd%d1%81%d0%be-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%b7%d0%b0%d1%80%d0%b0%d0%b4/", "text": "От НСО разпространиха позиция във връзка с видеозапис във фейсбук, на който се вижда как катаджия спира мерцедес на службата в центъра на София и последва шумно пререкание между охранителите и полицая. „По случая се извършва проверка, разпоредена от началника на службата. Ако в хода на проверката бъдат установени неправомерни действия от страна на служители на НСО, спрямо тях ще бъдат предприети всички предвидени в закона мерки“, уверяват от НСО. „Законите трябва да се спазват от всички. Служителите на НСО не правят изключение“, уверяват от службата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.11.21", "title": " Шефът на НСО разпореди проверка заради спрян от катаджия Мерцедес на службата (ВИДЕО)"}
{"url": "https://trud.bg/%d1%81%d0%bb%d0%b0%d0%b3%d0%b0%d1%82-%d1%82%d0%b0%d0%b2%d0%b0%d0%bd-%d0%bd%d0%b0-%d0%b7%d0%b0%d0%b5%d0%bc%d0%b8%d1%82%d0%b5-%d1%81%d0%bf%d0%be%d1%80%d0%b5%d0%b4-%d1%80%d0%b0%d0%b7%d0%bc%d0%b5%d1%80/", "text": "ЕЦБ приветства промяната БНБ ще може да въвежда изисквания за съотношението между размера на заема и годишния доход на кредитополучателя. На практика това означава, че според официалния годишен доход може да се сложи таван на отпускания от банката кредит. БНБ ще може да въвежда и изисквания са съотношението между размера на кредита и стойността на обезпечението. Европейската централна банка приветства създаването на законодателна рамка, която дава възможност БНБ да използва в надзорните си функции мерки, базирани на изисквания за кредитополучателя. Това се посочва в писмо на председателя на ЕЦБ Марио Драги до министъра на финансите Владислав Горанов. В писмото ЕЦБ подкрепя законодателните промени, които са подготвени от държавата във връзка с кандидатурата ни за влизане в Банковия съюз и „чакалнята за еврото“. ЕЦБ отбелязва като положително обстоятелството, че БНБ ще може да задейства всички или част от горепосочените инструменти, като така ще може да реагира гъвкаво и пропорционално на потенциалните рискове за финансовата стабилност, пише в писмото. Одобрените от ЕЦБ законодателните предложения вече са внесени в парламента от председателя на бюджетната комисия Менда Стоянова между първо и второ четене на промените в Закона за БНБ. Част от предложенията предвиждат, че поне един от членовете на ръководния орган на дадена кредитна институция трябва да е независим. А за значимите банки и кредитните институции, чиито акции са допуснати до търговия на борсата, независимите членове трябва да са поне една трета от общия брой членове на ръководния орган. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Слагат таван на заемите според размера на дохода\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%be%d1%84%d0%b8%d1%8f-%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d0%be/", "text": "Наградата е учредена от Съюза на печатарската индустрия в България и Университета по библиотекознание и информационни технологии. На събитието присъстваха ректорът на УниБИТ Стоян Денчев и председателят на УС на Съюза на печатарската индустрия в България Красимир Илиев, съобщиха от Столична община. „За мен е чест да получа тази награда. Книгите са били огромна ценност по времето, когато работи Яков Крайков. Вярвам, че книгите са огромна ценност и днес – каза столичният кмет Фандъкова след получаването на приза. – Приемам тази наградата като награда за София и за софиянци, за това, че София е четящ град. През последните години всички виждат, че все повече читатели има в библиотеките, откриват се все повече книжарници. Често пъти, когато разговарям с български писатели, те отбелязват това възраждане на книгата. Четенето е това, което събужда въображението и ни прави по-креативни, научава ни да живеем заедно, да приемаме и да уважаваме различията си. Това е награда за духовното присъствие на всички вас в нашия град“ – каза още Фандъкова. Столичният кмет припомни, че през последните години Столичната библиотека с различни кампании и работа е удвоила своите читатели и поздрави директора Юлия Цинзова и екипа на библиотеката. „Столичната библиотека разполага с над 1 милион и 200 хиляди книги и има 51 хиляди читатели. През последните години открихме детска читалня в „Люлин“ и филиал в район „Студентски“. За да стигат книгите по-лесно до своите читатели, пуснахме първия в България Библиобус и организирахме читални на открито в Градската градина, в Южния парк, в „Борисовата градина“, на Витоша, читалня отвори врати и в ретро трамвая. Предстои да бъде отворена и училищна библиотека в с. Бистрица. Невероятна възможност за нашия град са срещите със съвременни писатели, които се провеждат в училищата, в читалните. Тези срещи стимулират младите хора да четат, да се интересуват“ – посочи още Фандъкова. В Столичната библиотека е изграден Дигитален център и електронна платформа и днес читателите имат достъп до 250 хиляди тома книги. Посредством специално разработен софтуер част от дигитализираните единици от Столична библиотека, Софийската градска художествена галерия и Регионален исторически музей – София са публикувани в европейската мрежа за информация и обмен в областта на културното наследство – «Европеана» – и достъпни за потребителите в чужбина. Според столичния кмет отношението към книгите започва още от семейството и се развива в детската градина, училището и университета, ето защо родителите трябва да четат на децата си още от най-ранната им възраст. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Кметът на София Йорданка Фандъкова получи националната награда „Яков Крайков“ за принос към българската духовност"}
{"url": "https://trud.bg/%d1%80%d0%be%d0%b1%d1%8a%d1%80%d1%82-%d0%b4%d0%b5-%d0%bd%d0%b8%d1%80%d0%be-%d1%81%d0%b5-%d1%80%d0%b0%d0%b7%d0%b2%d0%b5%d0%b6%d0%b4%d0%b0-%d1%81%d1%8a%d1%81-%d1%81%d1%8a%d0%bf%d1%80%d1%83%d0%b3%d0%b0/", "text": "Носителят на Оскар Робърт де Ниро и съпругата му Грейс Хайтауър се разделят след 21 години брак, съобщават световните агенции, макар че информацията не е потвърдена от актьора. От известно време 75-годишният Де Ниро и 63-годишната Хайтауър живееха разделени. Агенцията цитира информации за раздялата, излезли в изданията „Холивуд рипортър“, „Пийпъл“ и „Ти Ем Зи“. Говорителят на Де Ниро не пожела да коментира публикациите. Де Ниро и Хайтауър се венчаха през 1997 година и имат две деца – Елиът и Хелън. Това е вторият брак на актьора, който има и извънбрачни близнаци от връзката си с модела Туки Смит – Джулиан Хенри и Арън Кендрик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Робърт де Ниро се развежда със съпругата си"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%bc%d0%b0%d0%b9%d0%ba%d0%b8%d1%82%d0%b5-%d0%be%d0%b1%d1%8f%d0%b2%d0%b8%d1%85%d0%b0-%d0%ba%d1%80%d0%b0%d0%b9-%d0%bd%d0%b0/", "text": "Майките обявиха край на протестите. Поклон за всички майки, които излязоха на улицата, но днес вече излизат бащите и синовете, защото България не може да живее по този начин. Това каза говорителят на ПГ на „БСП за България“ Елена Йончева пред БТВ. Тя коментира, че хората излизат на улиците заради арогантното поведение на властта, не само на Валери Симеонов. „Валери Симеонов просто подпали недоволството“, поясни Йончева. Тя не е чула аргументи- защо г-жа Николова е избрана за вицепремиер. „Това, което също ни смути е, че премиерът Борисов отсъстваше от пленарната зала, а се прави такава важна рокада и то в критична ситуация за България. Би трябвало да изслушаме аргументите на г-н Борисов“, добави Йончева. Тя коментира, че 53% от българите са работещи бедни и получават чисти доходи 460лв., в същото време българското правителство говори за икономически растеж. „Растежът не е от работеща икономика, той е поради факта, че българи изпращат от чужбина пари на своите роднини и семейства“, каза народният представител. Тя обясни, че всяка година 2.5 млрд. лв. изпращат работещите българи в чужбина и става дума само за сумата, която е по банков път. Тя изтъкна, че според БАН цифрата е 2 пъти по- голяма. „Говорим, че е спаднала безработицата- тя спада и най- вероятно е спаднала в най- бедните райони, защото хората заминават“, допълни Йончева. „Вижте какво става с преките чуждестранни инвестиции- за последните 10 години са паднали повече от 10 пъти“, каза тя. Йончева припомни доклад на Световната банка, според който има три причини за това-корупция, липса на добра съдебна система, липса на предвидимост. Тя коментира, че се вдигат данъците на най- онеправданите хора, вдигат се данъци на старите коли, увеличават се цените на дрехите и обувките, вдигат се осигуровките и хората стават все по- бедни. “ За всяка корупционна схема, която сме разнищвали през последната една година, сме внасяли документи в прокуратурата, мои колеги са внасяли по различни теми сигнали в прокуратурата и до ден днешен- няма реакция. Как да си обясним това?“, попита Йончева. На въпрос за поисканата оставката на Елена Йончева от строителния бранш тя каза : „Ние не рушим имиджа им. Това, което искаме, е в тяхна защита“. Тя припомни, че се иска от АПИ да разрешат да бъдат взети проби от участъците на 4-те магистрали, построени през последните 5 години. „Това за моя изненада предизвика бурна реакция“, каза Йончева. Тя поясни, че на практика няма нужда да се иска такава техническа експертиза, защото хората, които пътуват по тези пътища, виждат какво се случва с тях. „Нека погледнем какво казва докладът на Държавния департамент за България, за ситуацията в нашата страна. Корупцията е огромна, особено при реализирането на големи инфраструктурни проекти и в енергийния сектор“, каза Йончева. Тя попита- дали е вярно, че 40 % от големите инфраструктурни проекти се връщат към властимащите. „С една такава проверка не само ще дадем цялостна картина, но с такава проверка ние ще докажем дали това е така. Дали има обосновани съмнения за едно такова предположение“, каза още Елена Йончева. Тя каза, че ще се докаже дали и другите пътища са строени по начина, по който е строен участъкът в Своге „Моята среща с много експерти, професори, доценти показва, че не са строени както трябва и то, не защото нямаме добри специалисти, ние имаме много добри специалисти, много добри фирми, които строят качествено, които строят отговорно, но те са поставени в много специфични условия“, добави Йончева. Тя каза, че от АПИ все още няма отговор. „Ние настояваме независимата експертизата да бъде направена в лицензирана европейска лаборатория, която няма бизнес в България, за да отпаднат всякакви съмнения“, заключи Елена Йончева. „Не съм казвала,че се чувствам застрашена. Винаги съм карала личен автомобил, като депутат никога не съм ползвала кола на парламента. Предложиха ми да ползвам автомобил от БСП, защото имат определена информация. Приех предложението“- коментира Йончева по другата тема- за нейната сигурност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.21", "title": " Елена Йончева: Майките обявиха край на протестите, но излизат бащите и синовете, защото България не може да живее по този начин"}
{"url": "https://trud.bg/%d0%b1%d0%be%d1%80%d0%b1%d0%b0%d1%82%d0%b0-%d0%b7%d0%b0-%d0%bf%d0%be-%d1%87%d0%b8%d1%81%d1%82-%d0%b2%d1%8a%d0%b7%d0%b4%d1%83%d1%85-%d0%bf%d0%be%d1%80%d0%b0%d0%b6%d0%b4%d0%b0-%d0%b8-%d1%81%d0%be%d1%86/", "text": "Въглищата продължават да са енергиен източник номер 1 В последните години борбата за по-чист въздух и опазването на климата от драстични промени се превърнаха във фиксидея за брюкселските чиновници. Примката около топлоелектрическите централи, използващи фосилни горива, както и големите заводи, периодично се стяга все повече и повече по отношение на отделяните от тях вредни емисии в атмосферата. Последното затягане на възела бе с приемането в края на април 2017 г. на Директива 2010/75/ЕС с нови още по-строги изисквания по отношение на големите горивни инсталации и промишлеността. Завишените критерии по отношение отделянето от ТЕЦ-овете във въздуха на серен двуокис, азотен окис, живак и фини прахови частици бяха приети от специален комитет на страните членки на ЕС въпреки съпротивата на България и още седем държави. Новите по-строги изисквания влизат в сила от 2021 г. и засягат и българските централи: ТЕЦ “Марица Изток 2” ЕАД, ТЕЦ “ЕЙ И ЕС Гълъбово”, ТЕЦ “КонтурГлобал Марица изток 3”, ТЕЦ “Брикел”, ТЕЦ “Марица 3”, ТЕЦ “Бобов дол”, “Топлофикация Перник”, “Топлофикация Сливен” ЕАД и “Топлофикация Русе” ЕАД. Eвродирективата позволява известни изключения за централи, които за да отговорят на новите по-строги правила за пречистване на емисиите си, ще трябва да увеличат драстично цените на произвежданата от тях електроенергия, а това би се отразило негативно върху битовите и бизнес потребителите и върху икономическото състояние на регионите. Но в България все още не е ясно ще има ли някаква отсрочка за централите и за кои. И макар редица експерти и от екоминистерството, и от Изпълнителната агенция по околна среда да са категорични, че централите в Източно-Маришкия басейн – държавната ТЕЦ – “Марица Изток 2” ЕАД, и двете американски централи – ТЕЦ “ЕЙ И ЕС Гълъбово” и ТЕЦ “КонтурГлобал Марица изток 3”, отговарят в най-пълна степен на новите изисквания за опазване на въздуха, а и са от критична важност за енергийната система на страната, и би следвало да получат дерогация, отговор за това от държавните институции все още няма. В същото време производството на електроенергия от въглища продължава да е ключово за ЕС, а в частност и за България. През 2017 г. в ЕС благодарение на въглищата са произведени 694 ТВтч електроенергия, което отрежда на въглищата второ място като енергиен източник в Съюза след ядрената енергия и са използвани 234 млн. тона н. е. (нефтен еквивалент). На глобално ниво картинката е още по-красноречива. За света въглищата продължават да са енергиен източник номер 1, като за 2017 г. са използвани над 373 млрд. тона н. е. и са произведени повече от 9723 ТВтч енергия, което показва ключовото значение на въглищната индустрия за Европа, а и за света. По-строгите климатични изисквания на ЕС и т. нар. енергиен преход към нисковъглеродна енергетика обаче поставят под голям въпрос бъдещето на въглищния сектор. А заедно с това и съдбата на стотици хиляди работни места, пряко ангажирани във въгледобивната индустрия и въглищните централи. Според разчетите на EURACOAL – Европейската асоциация за въглища и лигнити, ако ЕС затвори въгледобивната си индустрия, това би є струвало 13 млрд. евро и закриването на повече от 700 хил. работни места. По груби изчисления само ТЕЦ-овете в Маришкия басейн и държавните мини там дават хляб на около 70 000 души – пряко и непряко ангажирани с дейностите. ТЕЦ “ЕЙ И ЕС Гълъбово”, например, осигурява – пряко и косвено, над 4500 работни места. Най-новата и най-модерна въглищна ТЕЦ в България работи с местен енергиен ресурс, като използва само български въглища от Маришкия басейн. Годишно ТЕЦ “ЕЙ И ЕС Гълъбово” използва около 5 млн. тона лигнитни въглища, което представлява около 27% от годишното производство на “Мини Марица изток”. Така експлоатацията само на ТЕЦ “ЕЙ И ЕС Гълъбово” осигурява работа за около 2000 миньори и гарантира стабилността на енергийната система на страната. В същото време ТЕЦ “ЕЙ И ЕС Гълъбово”, бидейки най-новата и високотехнологична въглищна централа в България, е проектирана и работи в съответствие с емисионните норми за серен диоксид, азотни оксиди и прах и постига степен на сероочистване до 98%. Нещо повече, централата така е изградена, че не може да произвежда енергия, ако сероочистващите инсталации не работят, което е гаранция за опазване на въздуха. Освен това ТЕЦ “ЕЙ И ЕС Гълъбово” предлага бърза балансираща услуга ± 6 MW/минута стъпка на натоварване на блок, по-голям капацитет на блоковете за осигуряване на вторичен контрол, 180 – 343 MW брутен диапазон на блок. Централата може да реализира натоварване от ± 15 MW на блок за 30 секунди, като поддържа постигнатото натоварване в продължение на 30 минути в първичен контрол. Екологичните мерки на Брюксел обаче засягат не само въглищната индустрия, но и заводските централи, топлофикационни дружества, големите промишлени производители. Което означава, че негативните социални и икономически ефекти за страната ни ще бъдат още по-тежки. Така за България, за работниците във въгледобивния бранш и ТЕЦ-овете се задават трудни времена. Което несъмнено поражда недоверие у обществото за смисъла на тези мерки, както и за необходимостта от такава спешност и безапелационност. Без да искат, брюкселските чиновници някак си създадоха несигурност за хляба на милиони работници в замяна на очаквани климатични ефекти, за които вече има много съмнения. Защото опазването на климата и въздуха, който всички дишаме, безспорно е от първостепенно значение, но не по-малко важен е и насъщният.", "date": "2018.11.21", "title": " Борбата за по-чист въздух поражда и социален риск\t\t\t"}
{"url": "https://trud.bg/%d0%ba%d0%be%d1%81%d0%be%d0%b2%d0%be-%d0%bd%d0%b0%d0%bb%d0%b0%d0%b3%d0%b0-100-%d0%bc%d0%b8%d1%82%d0%b0-%d0%b7%d0%b0-%d0%b2%d0%bd%d0%be%d1%81-%d0%bd%d0%b0-%d1%81%d1%82%d0%be%d0%ba%d0%b8-%d0%be%d1%82/", "text": "Правителството на Косово взе решение за увеличаване на митата за внос на стоки от Сърбия на 100%, като обяви, че скоро ще бъдат наложени допълнителни мерки, предава македонската информационна агенция „Макфакс“. Съответната информация бе разпространена чрез пост в социалната мрежа туитър на вицепремиера Енвер Ходжай. „Сърбия продължава агресивната си кампания срещу Косово на международната сцена. Това подкопава процеса на нормализиране“, написа Ходжай, допълвайки, че решението за увеличаване на митата е с цел защита на жизнените интереси на Косово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Косово налага 100% мита за внос на стоки от Сърбия"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%b8-%d0%b6%d0%b0%d0%bd-%d0%ba%d0%bb%d0%be%d0%b4-%d1%8e%d0%bd%d0%ba%d0%b5%d1%80-%d0%be%d0%b1%d1%81%d1%8a%d0%b6%d0%b4%d0%b0%d1%82-%d0%b2-%d0%b1/", "text": "Министър-председателката Тереза Мей се срещна днес с председателя на Европейската комисия Жан-Клод Юнкер, за да обсъди бъдещите отношения между Великобритания и ЕС, предаде Ройтерс. Целта на срещата е да бъдат договорени най-общите рамки за бъдещите отношения преди срещата на върха на евролидерите в неделя и да бъдат поети ангажименти, които да потушат бунта на някои британски депутати консерватори, обявили се против проектоспоразумението за Брекзит.  Двамата лидери се ръкуваха пред телевизионните камери в централата на Еврокомисията, но не пожелаха да отговорят на журналистически въпроси. Сред неуредените проблеми е заплахата на Испания да блокира т.нар. политическа декларация заради нерешения още въпрос с Гибралтар, както и резервите на други държави по въпроса с риболова и бъдещите търговски отношения. Обсъжданият днес документ е от около 20 страници по информация на европейски източник. Той ще бъде без юридическа стойност, но ще е от голямо политическо значение. Идеята е да създаде рамка за търговските преговори, които официално могат да започнат чак след излизането на Обединеното кралство от ЕС, на 30 март 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Тереза Мей и Жан-Клод Юнкер обсъждат в Брюксел бъдещите отношения Великобритания -ЕС"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-288/", "text": "Правителствена става детска мегаболница 300 000 деца на година се приемат за лечение в различни клиники у нас. През 1978 г. бе направена първа копка на педиатрична клиника.       Посланикът на САЩ: Ф-16 е най-добрият изтребител за България Това ще засили стратегическото партньорство между САЩ и вашата страна, смята Н. Пр. Ерик Рубин.         Сянката на Валери Силует на новоизбраната вицепремиерка Марияна Николова.               Кога ДДС става 0% Данъчен консулт на „Труд“.           Нужно е изменение на новия закон против корупцията 1400 държавни служители са под наблюдение за евентуални изкушения, казва д-р Николай Николов, бивш шеф на Комисията за конфликт на интереси, в интервю за „Труд“.         Гърция дължи репарации на България Забравеното българско гробище на остров Трикери, което липсва от историята. Съществуват две паралелни истории от същия период и в същия район – анализ на Бойка Атанасова, кореспондент на „Труд“ в Атина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Вижте акцентите в броя на вестник „Труд“ в четвъртък, 22 ноември 2018"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%b5%d0%bd%d0%b0-%d1%81%d1%82%d0%b0%d0%b2%d0%b0-%d0%b4%d0%b5%d1%82%d1%81%d0%ba%d0%b0-%d0%bc%d0%b5%d0%b3%d0%b0%d0%b1%d0%be%d0%bb/", "text": "През 1978 г. бе направена първа копка на педиатрична клиника Болница „Лозенец”, позната като Правителствена, ще бъде първата у нас детска болница. Това се разбра след днешното заседание на Министерския съвет (МС). На него правителството одобри проект на Закон за изменение на Закона за лечебните заведения. Промяната предвижда да се създаде възможност МС да вземе решение по отношение на статута на болницата, превръщайки я в първото многопрофилно лечебно заведение за болнична помощ, осигуряващо комплексно лечение на деца. България е единствената страна в Европа, които няма национална педиатрична болница, а лечението на малчуганите е разхвърляно между клиники в столицата и страната. По данни на Здравната каса 300 хиляди деца годишно се хоспитализират у нас. В София лечението на малчуганите се извършва в 17 болници, а за изследвания и диагностициране родителите са принудени да обикалят от едно място на друго. Преди седмица на среща на Инициативен комитет за изграждане на Национална детска болница с министъра на здравеопазването Кирил Ананиев е било потвърдено, че изграждането на високотехнологична многопрофилна педиатрична болница не търпи отлагане. Ресорният министър се ангажира да има развитие по проблема до Коледа. Според него съществуващата структура е крайно неефективна както от медицинска, така и от икономическа гледна точка. За национална детска болница се говори от 40 години. През 1978 година Тодор Живков направи първата копка на голяма детска болница и резултатът днес е недостроена сграда, която не става за нищо, в кампуса на Медицински университет – София. Българската педиатрична асоциация периодично повдига въпроса, че е крайно време в София да има болница, която да обединява всички специалисти, работещи в сферата на детското здраве. За последно създаването на детска болница бе обсъждано през 2013 г. Тогава бе решено проектът за нея да се придвижи към МС, но пет години по-късно развитие по казуса нямаше. В Правителствена болница обаче към момента е ситуиран трансплантанционен център за присаждане на черен дроб и бъбреци, очакваше се, че там ще се правят и белодробни трансплантации. Дали центърът ще остане там засега не е ясно. Няма яснота и къде ще практикуват студентите по медицина от Софийския университет „Свети Климент Охридски”. Правителствена болница в момента е база за обучението им. Болница „Лозенец“: Идеята на премиера ще намери добро професионално развитие Ръководството на Университетска болница „Лозенец“ приветства решението на българското правителството за разширяване на профила на болницата с изграждането на допълнително лечебно заведение за болнична помощ, осигуряващо комплексно лечение на деца. Убедени сме, че това ще допълни широкия спектър от високопрофесионални здравни услуги, предлагани в болницата, както и ще даде възможност на студентите да обогатят знанията си по още една изключително важна за страната специалност – педиатрията. Сигурни сме, че идеята на премиера Бойко Борисов ще намери добро професионално развитие и тя несъмнено ще повиши авторитета на болница „Лозенец“ като едно от най-професионалните лечебни заведения в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Правителствена става детска мегаболница\t\t\t"}
{"url": "https://trud.bg/%d1%84%d1%80%d0%b5%d0%bd%d1%81%d0%ba%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d1%87%d0%b0%d1%81/", "text": "Френската прокуратура разследва източник, финансирал със 144 000 евро кампанията на Еманюел Макрон за президентските избори през 2017 г., заяви източник от прокуратурата, цитиран от Ройтерс. Проверката започнала, след като Националната комисия за финансиране на предизборни кампании и политически партии не успяла да проследи някои дарения за партията на Макрон „Република, напред!“, направени с чек или по електронен път. Неосчетоводените средства представляват малка част от финансирането на предизборната кампания на Макрон, отбелязва Ройтерс. Според комисията той е събрал общо 16,8 милиона евро, което е под установения по закон таван във Франция и е похарчил почти цялата сума. Парижката прокуратура разследва и дали има нередности при предизборните разходи на лидера на радикалната левица Жан-Люк Меланшон. Той беше разпитан от полиция, а миналия месец централата му беше обискирана. „Ще обискират ли и дома на Макрон? Ще изземат ли и неговия списък с членове и дарители? Или това ще бъде проява на двоен стандарт“, написа Меланшон в Туитър. Крайнодясната партия на Марин Льо Пен „Национален сбор“ и центристката партия „Демократично движение“ са разследвани за предполагаема злоупотреба с европейски средства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.21", "title": " Френската прокуратура разследва част от финансирането на кампанията на Макрон"}
