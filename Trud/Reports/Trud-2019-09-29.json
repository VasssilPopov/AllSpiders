{"url": "https://trud.bg/%d0%bf%d0%be%d1%80%d0%b5%d0%b4%d0%bd%d0%b0-%d0%bf%d1%80%d0%be%d0%b2%d0%be%d0%ba%d0%b0%d1%86%d0%b8%d1%8f-%d0%be%d1%82-%d0%bb%d0%b0%d1%80%d1%81-%d1%84%d0%be%d0%bd-%d1%82%d1%80%d0%b8%d0%b5%d1%80/", "text": "Най-противоречивия и скандален филм в селекцията на Седмицата на скандинавското кино е “Къщата, която Джак построи” на датския провокатор Ларс фон Триер. Творбата е копродукция на Дания, Швеция, Франция и Германия. Действието се развива в САЩ през 70-те години и следва изключително интелигентния Джак за период от 12 години и представя убийствата, които той извършва като творец на смъртта. Престъпленията му се явяват свирепа метафора за творческото развитие на самия режисьор Триер. В ролите са Мат Дилън, Бруно Ганц, Ума Търман, а в кадрите звучат изпълнения на Дейвид Бауи, Глен Гулд, музиката на Вагнер, Бах и още класики.", "date": "2019.09.29", "title": " Поредна провокация от Ларс фон Триер"}
{"url": "https://trud.bg/%d0%b5%d0%b2%d1%82%d0%b8%d0%bd%d0%b8-%d0%ba%d1%80%d0%b5%d0%b4%d0%b8%d1%82%d0%b8-%d0%b7%d0%b0-%d0%b6%d0%b8%d0%bb%d0%b8%d1%89%d0%b0-%d0%bd%d0%b0-%d0%b1%d0%b5%d0%b4%d0%bd%d0%b8/", "text": "Ще бъдат предприети стъпки за изграждане на общински жилища и настаняване в тях на най-нуждаещите се, пише в Национална програма за развитие на България до 2030 г., която е пусната от Министерството на финансите за обществено обсъждане. Същевременно ще бъдат търсени и алтернативни решения, като например предоставяне на кредити при преференциални условия за целевите групи, посочват авторите на документа, но без да дават подробности как отпускането на евтини заеми може реално да бъде осъществено. След другите намерения на правителството е внедряване на електронен подпис в документите за самоличност на всички граждани. В документа е посочено, че визията за развитие на страната предвижда през 2030 г. България да е притегателна сила за инвестиции и човешки капитал. А българският гражданин да има богати възможности за личностно и професионално развитие и да живее в справедливо и толерантно общество.", "date": "2019.09.29", "title": " Евтини кредити за жилища на бедни"}
{"url": "https://trud.bg/%d0%b2%d0%b0%d1%81%d0%b8%d0%bb-%d0%b2%d0%b0%d1%81%d0%b8%d0%bb%d0%b5%d0%b2-the-zuek/", "text": "От този уикенд започва празникът на българското кино – фестивалът „Златна роза”. Един от основните претенденти за всички награди е филмът на Стефан Командарев – „В кръг”. Естествено продължение на предишната му лента „Посоки” – първият български филм в официална селекция на Кан от над 30 години. А неизменно като четирилистна детелина в кастинга на Командарев присъства Васил Василев – Зуека.  От „Пансион за кучета”, през първия наш филм в кратката селекция на оскарите – „Светът е голям и спасение дебне отвсякъде”, „Съдилището” и до днес, той е в командаревата звездна армия на успеха. „С Мики Манойлович по време на снимките на филма „Светът е голям и спасение дебне отвсякъде” се шегувахме, че със Зуека положението е „Пуцай, куме!”. И то най-вече защото Зуека, освен страхотен киноактьор и верен приятел, е и мой кум. А това са много специални отношения и определено Мики е „специалист” по тях”, разказва Стефан Командарев. Разбира се, Зуека е гаранция за успех на всяко начинание. Той е чист късмет – и като актьор, и като приятел. Независимо дали е в киното, телевизията или на театралната сцена, зрителите полепват към образа му като парчета стиропор върху наелектризирана коприна. Не защото зрителите са лековерни, а защото талантът и себеотдаването на Васил са чиста материя, чиста енергия. Той е търсената неизвестна частица в големия адронен колайдер на сцената. Васил Василев-Зуека е роден на 30 април 1965 г. в Сливен. Завършва НАТФИЗ „Кръстьо Сарафов” в класа на проф. Илков през 1992-а. В началото на деветдесетте с актрисата Нина Димитрова се превръщат в един от най-успешните независими тандеми в театъра, с техния театър „Кредо”. Постановката „Шинел” по Гогол става чудовищен хит, с над 450 представления в целия свят и участва в над 150 международни фестивали в Европа, Азия и Америка, а зрителите се редят отново и отново на опашка, за да съпреживеят миниа­тюрната куклено-актьорска адаптация на класиката. Двамата играят „Шинел” на осем различни езика. Този успех в театъра щеше да е немислим, ако Зуека не беше се отказал за дълго от телевизията. Той става известен на цяла България благодарение на телевизионното предаване „Ку-ку” и неговото естествено продължение – „Каналето”. Камен Воденичаров, Васил Василев-Зуека и тяхното попфолк допълнение Слави Трифонов беше тризъбецът на популярното някога шоу. Без да има причина, без да има скандали, без никакъв финансов повод (точно обратното) Зуека напусна славата и хонорарите в името на театъра. Днес театърът копира „Каналето” в търсенето на масовата култура, а театралът се върна на екрана за щастие на предтелевизорната маса. „Господари на ефира”, „Като две капки вода”, а днес и в „Маскираният певец” са немислими без необяснимата чрез наука химия между Зуека и Рачков. Васил е толкова добър, безумен професио­налист, че дори може да си парт­нира и с Рачков, доколкото Митака е ракета „Кинжал” с нескончаемо гориво и без зададена цел. Трудно е да потърсиш информация за Васил в интернет и да не ти излезе Димитър с притеснителната му усмивка. Ако перифразираме един политически слоган от преди години – „Поръчваш Зуека, получаваш Рачков”. „Маскираният певец”, което и двамата водят в момента, с лекота отнесе конкуренцията и се превърна в любимия десерт за българското семейство. А десертът за Зуека е киното. Там той се вживява истински и е награда да бъде в екипа ти. „Извън роднинските отношения, работата в киното със Зуека е страхотно удоволствие. Много отговорен актьор, той подхожда отдалече към всяка роля, анализира героя си, персонифицира го, взискателен е към всеки детайл. За всеки от моите филми, започвайки още от „Пансион за кучета” (1999) и стигайки до последния „В кръг”, сме минавали месеци в обсъждания, редакции, репетиции, докато стане ролята му естествена и убедителна”, казва за него Командарев. В новия филм на режисьора – „В кръг”, двамата със Стоян Дойчев играят двойка патрулиращи полицаи. Зуека е опитният „ветеран”, а Стоян е „новобранецът”. „Много време и двамата посветиха на изграждане на „характера” на тяхната двойка, с противоречия­та, закачките, конфликтите та до хумора между тях. Толкова станаха истински, че май и досега още си говорят на „старши” и „младши”…”, разказва Стефан Командарев.  Васил Василев получава наградата „Икар” на Съюза на артистите в България – Специална награда ИКАР за принос в популяризирането на българското театрално изкуство по света (2008).   Прякорът му е от детството Прякорът „Зуек” Васил получава още като ученик. Понеже бил много скоклив и закачлив, което ние виждаме и днес на екрана по Нова телевизия. Приятелите му измислили странната комбинация между две иначе различни по същност животинки – заек и суек. Ето така се ражда и Зуека. Актьорът признава, че в чужбина понякога е било трудно да произнесат дори и собственото му име. Особено в испаноговорящите държави, където го наричали Басил Басилев, а да не говорим в Китай.   За него Винаги е на върха Зузи пак е на гребена на вълната. Изключителен човек и невероятен професионалист. Всяко едно шоу, в което той е водещ, е супер хит. Ето, сега стартирахме „Маскирания певец” и резултатите са повече от супер. Той, заедно с Митко Рачков, като най-великата двойка в ефира, пак водят най-коментираното и обичано шоу в ефира на България.   Прекрасен човек Зуека го познавам някъде от 1990-а, което означава… много… близо 30 години. Спомням си толкова много и хубави мигове от работата си с него, от приятелството. Когато говоря за него, първото нещо, което ми идва на ум в съзнанието, е колко сърдечен и добър човек е Зуечето. Спомням си годините в „Ку-ку”, когато трябваше да влезе в една вана в резиденция „Перла”, но не да се къпем, а защото бяхме най-малогабаритните и да движим куклата Ку-ку. Прекрасен човек.   Живее с персонажите си Най-силният ми спомен е, когато в един кадър трябваше да заснемем епизода на убийството от страна на героя на Зуека на корумпирания банкер по време на снимките на филма „Посоки”. Толкова беше влязъл в емоционалното състояние на персонажа си, че в паузите между дублите, той трепереше буквално целият. Цялото му същество беше трансформирано в образа на изнудвания малък човек, притиснат до стената. Може би това стана една от най-силните му роли досега.", "date": "2019.09.29", "title": " Васил Василев – The Zuek"}
{"url": "https://trud.bg/%d1%81%d0%b5%d0%b1%d0%b0%d1%81%d1%82%d0%b8%d0%b0%d0%bd-%d0%ba%d1%83%d1%80%d1%86-%d1%89%d0%b5-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d0%b2%d1%81%d0%b8%d1%87%d0%ba%d0%b8-%d0%bf/", "text": "Председателят на консервативната Aвстрийска народна партия Себастиан Курц, която   за Австрийския национален съвет (долната камара на парламента), заяви, че възнамерява да разговаря за сформирането на бъдещо правителство с всички политически сили, които влизат в парламента, предаде TACC. „Изключително сме благодарни. Това е невероятен резултат. Ние сме прекалено щастливи и ще направим всичко, за да уважаваме доверието на избирателите“, каза Курц след публикуването на първите предварителни резултати. „Ще направим това, което обещахме: ще преговаряме с всички партии, които са представени в парламента. Ще се опитаме да постигнем взаимно уважително сътрудничество с всички партии, за да работим за доброто на Австрия.“ Според него е необходимо да се работи не в интерес на партиите, а в интерес на Австрия. „Не очаквахме такъв резултат. За нас това е исторически ден. Не е имало такава разлика между първото и второто място на изборите“, подчерта Курц. По предварителни данни, предоставени от екзитпола на OE24.TV и информационната агенция APA, пет политически партии преодоляха четирипроцентовата бариера и влизат в Австрийския национален съвет.", "date": "2019.09.29", "title": " Себастиан Курц ще разговаря с всички парламентарни партии в Австрия за сформиране на кабинет"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b1%d0%b0%d0%bd%d0%be%d0%b2-%d0%bf%d0%be%d0%b4%d0%b0%d1%80%d0%b8-%d0%b8%d0%ba%d0%be%d0%bd%d0%b0-%d0%be%d1%82-%d0%b0%d1%82%d0%be%d0%bd-%d0%bd%d0%b0/", "text": "Благодаря сърдечно на турската страна, на областната и на общинската управа в Одрин, за голямата подкрепа при опазването на нашето богато наследство, както и за усилията, които се полагат за реализирането на взаимната ни воля за културно общуване. Убеден съм, че отношенията между двете страни ще продължат да се развиват в дух на истинско добросъседство и приятелство. С тези думи министърът на културата Боил Банов се обърна към заместник-областния управител на Одрин Юсуф Гюлер, към заместник-кмета на Одрин, директора на бюрото на външно министерство в Одрин, генералния консул на Република България в Одрин Васил Вълчев, посланика на Република България в Република Турция Надежда Нейнски, председателя на Съюза на тракийските дружества Красимир Премянов, духовните и официалните лица и гостите на честването на 150-годишнината на българската православна църква „Св. Св. Константин и Елена” в Одрин, съобщиха от МК. Отслужена бе и тържествена света литургия. Министър Банов посочи, че благодарение на ползотворния диалог на българската държава с турските власти на централно и местно ниво е реставрирана тази българска светиня, която днес, век и половина по-късно, грее със своята красота и привлича интереса на туристите като една от знаковите забележителности на Одрин. По повод значимата годишнина на храма министър Банов подари специална икона на Света Богородица, изработена на Атон. В приветствието си по повод годишнината на храма заместник-областният управител на Одрин Юсуф Гюлер подчерта, че съществуването на тази църква на това географско място е изключително важно за приятелските отношения между България и Турция. „Поздравявам Ви за активния обмен между двете ни държави, с отворено сърце Ви приветствам за съвместната ни работа“, допълни той. Посланикът на Република България в Република Турция Надежда Нейнски подчерта, че днешният ден е истински празник за България. „Празник, защото в този ден нашата вяра става още по-силна. По-силна, защото тези, които са вдигнали и изградили тази църква, ни показаха, че когато хората искат нещо, Бог им помага да го сътворят, дори само за шест месеца“, допълни посланик Нейнски. Тя изрази радостта си, че за добруването на страните ни са се събрали заедно и българи, и турци, и гърци – за да подкрепят този български празник. Приветствие по повод тържествения ден произнесе и Васил Лиязе, председател на българското църковно настоятелство в Истанбул. Сред официалните гости бе и Емил Велинов, директор на Дирекция „Вероизповедания“ на МС. В края на церемонията министърът на културата Боил Банов отличи с грамоти и плакети четирима български художници, които работят по изписването на българските обекти в Одрин. Организатори на честването са Генералното консулство на Р. България в Одрин, съвместно с Фондацията на православните църкви на Българската Екзархия в Истанбул. Храмът „Св. Св. Константин и Елена” в гр. Одрин е построен през 1869 г. със средства, събрани от родолюбивите българи, населявали града по това време. Той е бил една от четирите български църкви, съществували в края на XIX в. и началото на XX век в районите с българско население в Одрин. Храмът е бил действащ до средата на 40-те години на XX в. Основно реставриран със съдействието и експертната помощ на българската държава и отворен отново за посетители е на 14 септември 2008 г. През 2010 г. в двора на църквата е поставен паметник на първия български екзарх в новата ни история – Екзарх Антим I.", "date": "2019.09.29", "title": " Министър Банов подари икона от Атон на църквата „Св. Св. Константин и Елена” в Одрин"}
{"url": "https://trud.bg/%d0%b4%d1%8a%d1%80%d0%b2%d0%be-%d0%bf%d0%b0%d0%b4%d0%bd%d0%b0-%d0%b2%d1%8a%d1%80%d1%85%d1%83-%d0%ba%d0%be%d0%bb%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2/", "text": "Няколко сухи клони паднаха върху автомобил в пловдивския квартал „Гладно поле“, съобщи  . Няма жертви и пострадали. Екип на пожарната веднага се е отзовал на подадения сигнал от съседи. Огнеборците са отстранили останалите опасни клони от дървото. Няма други пострадали коли. Жена е минала под изсъхналото дърво секунди преди да падне, за щастие не е пострадала.", "date": "2019.09.29", "title": " Дърво падна върху кола в Пловдив"}
{"url": "https://trud.bg/%d0%b8%d0%b7%d0%ba%d1%83%d0%bf%d1%83%d0%b2%d0%b0%d1%82-%d1%87%d0%b0%d1%81%d1%82%d0%bd%d0%b8-%d0%b3%d0%be%d1%80%d0%b8-%d0%be%d1%82-%d0%b3%d1%80%d0%b0%d0%b6%d0%b4%d0%b0%d0%bd%d0%b8%d1%82%d0%b5/", "text": "Взимат терени до 50 дка От 1 октомври стартира прием на документи от кандидатите За втори път гражданите, които имат частни гори, ще имат възможност да ги продадат на държавните горски предприятия. От 1 октомври стартира прием на документи за закупуване на поземлени имоти в горски територии, които са собственост на физически лица, обявиха от Министерството на земеделието. През 2016 г. процедурата беше обявена за първи път и предизвика изключително голям интерес. Изкупуването ще се извършва от 6-те държавни горски предприятия. Целта е към държавните гори да бъдат присъединени малки горски имоти, които не могат да бъдат поддържани в добро състояние от настоящите им собственици. Заявления ще се приемат до 15 януари 2020 г. В документите трябва да бъдат описани предлаганите за купуване терени, да бъдат посочени техните собственици и приложени копия от документи за собственост. В отделен непрозрачен плик трябва да има и исканата от собственика цена. За улеснение на хората, ценовото предложение ще се попълва във формуляр по образец. Първоначално предложените за продажба гори ще бъдат класирани като повече точки ще получат тези, които граничат с държавни гори, имат специални и защитни функции, и са по-малки по размер. След това ще бъде направена оценка на частните гори, разходите за което ще бъдат поети от държавните горски предприятия. Като в рамките на наличните средства първо ще бъдат изкупени горите, при които има най-голяма разлика между стойността им на декар според оценителите и поисканата от собственика цена. Ако собственикът е поискал цена по-висока от оценката, гората няма да бъде изкупувана. Държавните горски предприятия няма да купуват поземлени имоти в горски територии, които са собственост на общини, юридически организации и сдружения. Няма да бъдат изкупувани и гори, които са били предмет на договор за замяна между държавата и граждани или фирми, както и земеделски територии, придобили характеристиките на гора по смисъла на Закона за горите. Въвежда се нов праг от 50 дка за максималната обща площ на терените, които един собственик може да предложи да бъдат купени в рамките на една процедура. Ще бъдат изкупувани само терени, които са с площ от поне 1 дка. При проведената през 2016 г. първа процедура за изкупуване на гори от граждани бяха финализирани сделки за 126 имота с обща площ 1029 дка, на стойност близо 600 хил. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.29", "title": " Изкупуват частни гори от гражданите\t"}
{"url": "https://trud.bg/%d0%bf%d0%be%d0%ba%d0%b0%d0%b7%d0%b0%d1%85%d0%b0-68-%d1%82%d0%b2%d0%be%d1%80%d0%b1%d0%b8-%d0%b2-%d0%b8%d0%b7%d0%bb%d0%be%d0%b6%d0%b1%d0%b0-%d0%bd%d0%b0-28-%d1%81%d0%b2%d0%b8%d1%89%d0%be%d0%b2%d1%81/", "text": "По време на първия от празничните дни на „Свищовски лозници” в художествена галерия „Николай Павлович” бе открита 42-та изложба на свищовски художници.  „Тази година има рекорден брой участници – 28, които представят 68 творби, предимно живопис, керамика, графика, скулптура, дърворезба, приложно изкуство”, съобщи главният уредник на галерията Пламен Симеонов. Сред официалните гости бе директорът на дирекция „Култура и културно наследство” Росен Маринов, а изложбата официално откри временно изпълняващата длъжността кмет на община Свищов Анелия Димитрова. Тя поздрави всички участници, отдаде им признание за техния труд и талант, и им пожела здраве и благоденствие. И този път всички гости на тържественото откриване бяха посрещани и получиха много внимание от уредника на галерията Цонка Караджова и от Анита Заранкова – организатор „Изложбена зала”. Заради големия брой творби на свищовските художници тази година експонатите им са разположени в две зали на галерията и могат да бъдат видяни от жителите и гостите на града до 31 октомври.", "date": "2019.09.29", "title": " Показаха 68 творби в изложба на 28 свищовските художници\t"}
{"url": "https://trud.bg/%d1%81%d1%80%d1%83%d1%82%d0%b2%d0%b0%d1%89-%d1%81%d0%b5-%d0%b3%d0%bb%d0%b5%d1%82%d1%87%d0%b5%d1%80-%d0%b7%d0%b0%d0%bf%d0%bb%d0%b0%d1%88%d0%b2%d0%b0-%d1%85%d0%b8%d0%bb%d1%8f%d0%b4%d0%b8-%d1%85%d0%be/", "text": "Експерти смятат, че надвисналото бедствие е резултат от глобалното затопляне Част от глетчер върху склоновете на Мон Блан – планински масив в Алпите, който е най-високият в Западна Европа, е пред срутване. Заплахата от такова бедствие принуди италианските власти да затворят пътища и да евакуират алпийски селища, а премиерът Джузепе Конте да отправи тази седмица спешен призив за действия срещу глобалното затопляне, предадоха световните агенции. Ледената маса от приблизително 250 000 кубически метра заплашва да се срути по планинския склон, предупреди в изявление цитирано от Ройтерс, кметът на близкото градче Курмайор, Стефано Мизерочи. Той е разпоредил затварянето на два участъка от местни пътища и евакуирането на високопланинските хижи и заслони, след като експерти предупредиха че ледникът Планпинсьо се спуска с увеличаваща се скорост към долината Фере. Между края на август и началото на септември долната част на глетчера е започнала да се смъква с между 50 и 60 см на ден. „Този феномен за пореден път показва до каква степен планината изживява период на големи промени, които са в резултат на климатичните фактори, както и колко е уязвима”, се казва в изявлението на Мизерочи. Италианският премиер Конте, който в момента е в Ню Йорк за заседанието на Общото събрание на ООН, обяви от трибуната на световната организация, че „новината за заплахата от срутване на ледника е предупреждение, което не трябва да оставя света безразличен, а да ни накара да се мобилизираме”.", "date": "2019.09.29", "title": " Срутващ се глетчер заплашва хиляди хора\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%b5-%d1%81-%d0%b2%d0%bb%d0%be%d1%88%d0%b5%d0%bd%d0%be-%d0%b2%d0%be%d0%b4%d0%be%d0%bf%d0%be%d0%b4%d0%b0%d0%b2%d0%b0%d0%bd/", "text": "Началникът на ВиК „Йовковци“- Район Свищов Румен Линев обясни, че причината за основния проблем, свързан с лошото водоподаване в Свищов е авария на довеждащия водопровод, който е изграден през 2008 г. и все още е в гаранция. Спукването на въпросния водопровод и загубата на 5-6 хиляди кубика вода, е това, което е довело до влошаване на водоподаването, а маловодието на кладенците в село Вардим и повишената консумация на вода по време на трите празнични дни допълнително е спомогнало за задълбочаване на проблема. Румен Линев подчерта, че няма да има режим на водата и няма опасност градът да остане без вода. Има вариант за справяне с проблема и ВиК дружеството не е в безизходица. «Заедно с община Свищов ще вземем необходимите мерки, за обезпечаване на гражданите с вода», категоричен бе той. Инж. Росен Трифонов потвъди, че основната причина за проблема е спукване на довеждащия водопровод, както и критичният минимум на кладенците във водоснабдителния район в зоната на Помпена станция – село Вардим. Той подчерта, че през почивните дни екипите на «Вик Йовковци» не са спирали да работят и отстраняват аварии. «Имаме и друго решение, с което се надяваме до 10-12 дни да се отстрани проблема, но до тогава ще има зони с по-ниско налягане и по-малко вода. За сега положението е овладяно.», каза още той. На въпрос на журналист, каква е причината за честите аварии по довеждащия водопровод експертите от «Вик Йовковци» бяха категорични, че некачественото изпълнение на проекта е причина за това. Инж. Трифонов подчерта, че община Свищов е завела дело срещу фирмата – изпълнител, за некачественото изпълнение на проекта за изграждане на довеждащия водопровод, а ВиК дружеството, като оператор на територията на Общината от 2017 година, е отказало да приеме обекта, тъй като е в гаранция и е изключително компрометиран. При всяко отстраняване на авария, възниква следваща, а основната причина е некачествени материали и некачествено изпълнение на проекта. За справянето с текущия проблем представителите на «Вик Йовковци» обясниха, ще че включат допълнителна мощност от един кладенец, който не е използван от няколко години, но за това е необходимо технологично време да се изчерпи водата и да се направи анализ на качествата ѝ. Ще бъде включен в употреба и един стар водопровод, който също трябва да се ревизира и за това ще са необходими 10-12 дни. Те успокоиха жителите на Свищов, че водата, която в момента тече по водопреносната мрежа, макар да е замътена, не е с влошено качество и могат да бъдат спокойни, че е обеззаразена и се контролира редовно от «Вик Йовковци» и РЗИ – Велико Търново. Всички мерки, които е трябвало да бъдат взети са взети. Относно глобаното решение на проблема, те бяха категорични, че е необходима цялостна подмяна на «новия» довеждащ водопровод, който беше официално открит през 2010 година и за който Общината връща заем в размер на 2 млн. лв., а държавата е финансирала с още два.", "date": "2019.09.29", "title": " Община Свищов е с влошено водоподаване\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d1%80%d0%b5%d0%b3%d1%8a%d1%80%d0%bd%d0%b0-%d0%ba%d0%b8%d1%82%d0%b0%d0%b9-%d0%b2-%d0%b7%d0%b0%d0%bb%d0%b0-%d0%b1%d1%8a%d0%bb%d0%b3%d0%b0/", "text": "Апогеят на празненствата по случай 70-годишния юбилей от установяването на българо-китайските дипломатически отношения беше по време на концерта на Камерния оркестър на Забранения град на 29.09.2019 г. Събитието беше организирано от посолството на Народна република Китай в България с личното участие на Негово Превъзходителство посланик Дун Сяодзюн и на културното аташе Гуан Шин. Публиката в зала „България” успя да се наслади на най-представителния ансамбъл от фолклорни инструменти в Китай, съставен от преподавателите в Пекинската консерватория. По време на 11-годишната си история оркестърът е извоювал успехи в почти всички европейски страни, както и в САЩ, Австралия, Нова Зеландия. Това е третото гостуване на музикантите в България. В първата част на концерта българската публика беше потопена в омайната атмосфера на древната китайска история и митология, както и в спиращата дъха нейна природа. Изпълнени бяха произведенията: „Врани си играят край водата“ (древна мелодия от Чаоджоу), „Кукли на конци“ (фолклорна мелодия от Шаанси), „Лунно отражение във водата на втория извор“ (композитор – Хуа Йендзюн) и др. За публиката това беше незаменим шанс да почувства китайската духовност, изразена чрез музика, която е толкова различна от тази, която всички сме свикнали да слушаме в зала „България”. Не само в тематично и темброво отношение, но и в хармонически-ладово, слушателите се запознаха с музика както от най-голямата етност в Китай – хан, така и от някои от 55-те етнически малцинства. Във втората част оркестърът на Забранения град показа, че китайската народна музика не е музеен експонат, застинал във времето. Важна част от неговия репертоар са колаборации със съвременни композитори от цял свят, като по този начин се осъществява пряк контакт между източната и западната култура, резултиращ в нова жива музика, написана по най-модерните композиторски практики. Беше представена сюитата за пиано и камерен оркестър „Ни рак, ни риба“ на Гао Пин, където в звукова картина с неповторимите тембри на китайските инструменти се смесваше и този на пианото, както и на самия пианист, който изпълняваше и вокална партия. За българската публика определно най-интересно беше произведението „Среднощни песни и поеми“ на Георги Арнаудов, вдъхновено от четири класически китайски поеми и което е посветено на оркестъра на Забранения град и неговия диригент проф. Лиу Шън. Овациите на публиката заслужено получи Ян Дзин – изпълнителката на четириструнна китайска лютня за солистичната си интерпретация на „Властелинът слага оръжие“. Музикантката показа неоспоримо майсторство, изпълнявайки тази древна мелодия по военна тематика, а изкуството ѝ прекрачи границата на езиковата бариера и докосна сърцата на българската публика. В концерта участваха също така: Шън Чън и Джан Итао (лъков двуструнен инструмент), Джао Чънуей (дърпащ триструнен инструмент), Ди Ян (средна кръгла четириструнна лютня), Ян Лин (китайска цитра), Луо Юен (китайски цимбал), Уан Хуа (бамбуков кавал), Лин Бо (бамбуков орган за уста) и Джън Ю (ударни инструменти).", "date": "2019.09.29", "title": " България прегърна Китай в зала „България”"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d1%81%d0%b5-%d1%81%d0%b1%d0%be%d0%b3%d1%83%d0%b2%d0%b0-%d1%81-%d0%b6%d0%b0%d0%ba-%d1%88%d0%b8%d1%80%d0%b0%d0%ba-%d1%81%d0%bd%d0%b8%d0%bc%d0%ba%d0%b8/", "text": "Последна почит към бившия френски президент Жак Ширак. Тленните му останки бяха изложени за общонародно поклонение в Дома на инвалидите в Париж. Това е мястото, където са погребани прочути френски държавници, сред които и Наполеон Бонапарт.   Там около 14 часа пристигна кортежът с останките на бившия френски държавен глава. По желание на семейството му ковчегът на Ширак беше изложен за поклонението в предверието на катедралата в Дома на инвалидните, информира Нова ТВ.   Официалната част на погребалната церемония ще бъде утре. Очаква се на нея да присъстват над 30 държавни глави на страни от целия свят, сред които и Владимир Путин. В понеделник следобед Жак Ширак ще бъде погребан в семейната гробница в „Монпарнас” до дъщеря си Лоранс.  ", "date": "2019.09.29", "title": " Франция се сбогува с Жак Ширак (СНИМКИ)"}
{"url": "https://trud.bg/%d0%be%d1%82%d0%b1%d0%be%d1%80%d0%b8-%d0%be%d1%82-%d1%88%d0%b5%d1%81%d1%82-%d0%b3%d1%80%d0%b0%d0%b4%d0%b0-%d1%81%d0%b5-%d0%b2%d0%ba%d0%bb%d1%8e%d1%87%d0%b8%d1%85%d0%b0-%d0%b2-%d0%b4%d0%b5%d1%81%d0%b5/", "text": "По време на традиционните празници „Свищовски лозници” се провеждат множество спортни събития в крайдунавския град. На откритата площадка в спортен комплекс „Свищов” бе открит Десетият турнир по хокей на трева за купа „Цветан Радославов”. В него се включиха 9 отбора, представящи 6 клуба в различни възрастови групи. Участниците са от София, Байкал, Тръстеник, Червен бряг, Пловдив и Свищов. За кръглата годишнина в Свищов пристигнаха председателят на Българската федерация по хокей на трева (БФХТ) Йорг Шенк, изпълнителният директор на БФХТ Антонио Антонов, вицепрезидентът на федерацията Бончо Златев, Адриан Турко – представител на румънската федерация по хокей на трева и други гости. Община Свищов също уважи събитието. Участниците бяха поздравени от временно изпълняващата длъжността кмет на община Свищов Анелия Димитрова. На откриването на турнира присъстваха още секретарят на Общината Любомира Петрова и Румяна Кузева – началник на отдел „Образование”. Кръглата годишнина на турнира бе уважена и от Великотърновския митрополит Григорий, който е почетен член на СКХТФ „Дунав”. Заедно с отец Михаил Миронов отслужиха водосвет за здраве и успехи. На събитието бяха обявени и наградени тримата нови почетни членове на СКХТФ „Дунав” – Йонг Шенг, Бончо Златев и Николай Павлов от Червен бряг. Председателят на Българската федерация по хокей на трева Йорг Шенк връчи специална награда от името на федерацията на Мариана Маркова – „Почетен знак – бронзов”. Отличието й се връчва за заслуги и принос в развитието, популяризирането и утвърждаване просперитета на хокейната игра в Република България. Мариана Маркова е и председател на СКХТФ „Дунав”. Срещите от турнира се провеждат в две възрастови групи – при 12-годишните и при 14-годишните, а призьорите ще станат ясни след изиграване на всички срещи.", "date": "2019.09.29", "title": " Отбори от шест града се включиха в Десетия турнир по хокей на трева в Свищов"}
{"url": "https://trud.bg/%d1%82%d1%8a%d0%bc%d0%bd%d0%b8-%d0%b7%d0%be%d1%80%d0%b8-%d0%b8-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b8%d1%8f%d1%82-%d0%b7%d0%b5%d0%bc%d0%b5%d1%82%d1%80%d1%8a/", "text": "Плъзва мълвата, че малкият формат на изда­нието е нарочно избран, за да се крие в дамска чанта или ученически джоб Скандалните книги чакат да излязат на светло. Те се спотайват в мазето на българската литература. Ония, които са оцелели, защото има унищожени.   Скандалните книги са изгаряни и спасявани. Дописват по свой начин развоя на свободното слово. Без тях книжнината мирише на застояло. Като добре сготвено, но мухлясало ястие.   . Поругани, четени в тъмна доба, старателно крити под одъра. Започваме с “Тъмни зори”, първият фройдистки роман у нас. “Тъмни зори” е първата фройдистка книга, родена от български талант. Романът се появява през лятото на 1920 г. и предизвиква обществен земетръс. Негов автор е Кирил Христов. Поет, белетрист, драматург и преводач, той е най-конфликтната фигура в историята на нашата литература. Биографията му е разпъната от стълкновения. Класически е погромът върху вестник “Жило”, който дръзва да сипе хули върху достолепната му особа. Кирил влиза в редакцията с въпроса: “Къде сте, гълъбчета, къде сте драскачи?” Развърта бастуна си и троши всичко наред. Нахвърля се върху ръкописите, накъсва ги на парчета. После вади револвер и стреля три пъти в тавана. Скандалният Кирил Христов дели българския народ на “полово гладувал” и “поло­во преяждал”. Между двете категории слага онези, които “спокойно ядат сухия здрав хлебец на любовта”. Писателят отсъжда: “Величайшите беди на България са били винаги дело на първата категория луди – главно като политико-общественици и вестникари.” “За мене – сочи ученикът на Фройд – отдавна не е останало никакво съмнение, че не само специфичната наша залисаност, но и познатата стихийна българска злоба, липсата на чувство за справедливост, въпиющата безетичност, лесната склонност към престъпления са форма на неутолен сърдечен глад през най-хубавата възраст и на свързаните с него извратености.” “Тъмни зори” е художествена интерпретация на тази теория. Главният герой Асен е гимназист, дошъл в столицата от Стара Загора (родния град на К. Хрис­тов). Героинята Младена е знойна жена, току-що оста­нала вдовица (с черти на ед­на от авторовите приятел­ки). Асен прекрачва прага на Големия грях, а Младена е безсилна пред Голямото изкушение. Тя се отравя. Той се за­стрелва. Още с мирис на печатар­ско мастило, романът е раз­пънат на кръст от критика­та. Малчо Николов се гне­ви в списание “Златорог”: “Всич­ки злоупотребяват с поло­вото чувство: възрастните само много ядат, пият и го­ворят и вършат постоянно мръсотии, юношите се от­дават на тайния порок. На­чинът, по който Кирил Христов е изобразил всич­ко това, неумереното сгъстяване на краските и склон­ността му вредом да намира изключително само груби животински полови проя­ви, всичко това не само не убеждава, но извиква него­дувание.” В списание “Слънце” Борис Зографов нарича романа “порнографически”. Плъзва мълвата, че малкият формат на изда­нието е нарочно избран, за да се крие в дамска чанта или ученически джоб. Възмутени майки пи­шат до просветното минис­терство. Говори се за конфискация и претопява­не на тиража. Кой би спасил “Тъмни зори” от кладата, ако не литератур­ният патриарх Иван Вазов. Още повече че той има сетива за еротиката. Като юноша е страс­тен поклонник на френския поет Еварист Парни, написал прочутите Еротически стихове (1778). Самият Вазов е автор на стихосбирката Майска китка (1880), за която по-късно признава: “Сега просто ме е срам, че съм печатал такива цинич­ни неща.” Вътре могат да се прочетат шедьоври от сорта: Твойте ненки страстни не видя в тоз час,  но че са прекрасни туй догаждам аз.  Може би приличат на два портокаля,  затуй ме привличат, та да ги погаля. Кирил Христов праща книгата на народния поет. “Аз с право мислех, че едно вмешателство на Вазова би я спасило”, на­дява се авторът. Вазов оба­че му отговаря: “Книгата прочетох с увлечение, как­то е четена, вярвам, от всички, които са я имали под ръ­це. Да пиша обаче за нея, както вие желаете, психо­логически ми е невъзмож­но. При среща ще ви обясня затруднението и вярвам и вие ще се догаждате отде иде.” Кирил Христов е убеден, че е създал морално четиво за трагедията на две съще­ства, сблъскали се с устои­те на лъжеморала. Писате­лят знае: българинът няма нищо против еротиката, той е срещу показната еро­тика. Нашенецът скришом ще си ку­пи “Майска китка” и “Тъмни зори”, тайно ще ги чете и ще ги крие под одъра. “Любопитно е, че за “Тъмни зори” не ми се раз­сърди нито една жена – свидетелства Кирил Хрис­тов. – И възрастни, и мал­ки момичета – студентки и ученички – го четоха лако­мо и при разговор с мене върху “опасните глави” се смееха дяволито и ме уверяваха, че няма нищо опасно и преувеличено, че всичко е тъкмо така, както бива. Те се само удивляваха, че аз зная толкова много от тех­ния скрит живот.” И други харесват книга­та. Една сутрин Трифон Кунев възторжено спира авто­ра на забранения плод: “А бе какъв дяволски роман си написал? Снощи си лягам и го взех да проче­та няколко глави, преди да заспя, та хайде пет, та още пет, та още, че цяла нощ. Отзарана съм отишъл в 6 часа в Борисовата градина да го дочета. Не си спомням кни­га, написана с по-голяма свежест.” След отказа на Вазов да съдейства Кирил Христов иска помощ от министъра на просвета­та Стоян Омарчевски. Бла­годарение на него романът е спасен. Защо обаче народният поет се сепва от историята на Асен и Младена? Защо­то е в навечерието на бляскав юбилей по случай не­говата 70-годишнина и по­ловинвековна кни­жовна дейност. Точно сега ли трябва да защитава една съмнителна литературна кауза. “Той е напълно прав, като твърди, че психологи­чески му е невъзможно да се намеси. Аз го разбрах и ни най-малко не ме огорчи отказът му да стори това”, отбелязва Кирил Христов. Поетът обаче не е от тия, дето лесно преглъщат. Когато на 22 септември 1921 г. Иван Вазов склапя завинаги очи, комисията по погребението заръчва над­гробното слово тъкмо на Кирил Христов. “Добре, приятели, ще се съглася, но ще кажа надгробна реч не за Вазова, а за себе си – ре­шава той. – И ще кажа та­кива пиперати работи, де­то, ако слушателите не са съвсем волове, не може да не ги смъдне.” Така минава Иван Вазов в отвъдното – със слово не за покойника, а самовъзхвала на авто­ра на скандалния роман “Тъмни зори”.", "date": "2019.09.29", "title": " „Тъмни зори” и общественият земетръс\t"}
{"url": "https://trud.bg/%d1%81%d0%b0%d0%bb%d0%bc%d0%b0-%d1%85%d0%b0%d0%b9%d0%b5%d0%ba-%d0%be%d0%b1%d0%b8%d1%87%d0%b0%d0%bc-%d0%b4%d0%b0-%d0%b3%d0%be%d1%82%d0%b2%d1%8f-%d0%bd%d0%b0-%d0%bc%d1%8a%d0%b6%d0%b0-%d0%bc%d0%b8/", "text": "Никога не е късно за флирт Важно е децата отрано да бъдат научени, че има неща, които не могат да имат, а понякога и не трябва да имат Не съм по диетите и спорта  Имам колекция от откраднати сърца Разкошната мексиканска екранна атракция Салма Хайек навърши 53 години в началото на септември и отпразнува повода като пусна снимки по бански и демонстрира, че времето не се е отразило на нейната прочута пищна фигура. Хайек една от най-големите латиноамерикански звезди в Холивуд. Тя пробива в голямото кино с роли в “От здрач до зори” и “Десперадо” на Робърт Родригес. През 90-те се превръща в световна секс икона и е една от най-желаните жени в публичното пространство. Салма се утвърждава като качествена актриса с драматични изпълнения във филми като “Фрида” и “Диваци” на Оливър Стоун. Днес тя продължава да бъде смятана за една от най-красивите и атрактивни жени в развлекателната индустрия и участва в престижни проекти за киното и телевизията. – Салма, Вие също се включвате в световната супергеройска комикс мания с роля в предстоящия филм Eternals на “Марвел”. Какво Ви привлече към проекта?  – Тези истории наистина владеят популярната култура и за мен беше удоволствие да приема да се снимам в Eternals. Екипът е чудесен, а историята – страшно мащабна и вълнуваща. Това е сага за раса от безсмъртни същества, които са оформили историята на планетата Земя и са изиграли ключова роля в създаването и унищожаването на човешките цивилизации. Нямам търпение до премиерата и ще ми бъде много интересно да видя реакциите на феновете на комикси и супергери и как точно този филм ще се впише в огромната мозайка от свързани истории на “Марвел”. – След толкова много роли и успехи, Вие продължавате да работите на пълни обороти. Какво Ви мотивира?  – Чувствам се като страшна късметлийка. На моята възраст съм постигнала много неща. Но най-огромно щастие ми доставя откриването на любовта. Открих любовта и това ме кара да смятам себе си за изключително голяма късметлийка.  – Това за мен е №1, най-голямото ми постижение. Несъмнено. Имам до себе си фантастичен партньор, с когото мога да споделя живота си и в когото още съм влюбена. Той ме подкрепя, вдъхновява ме, стимулира ме да израствам като личност. Късметлийка съм също, защото имах възможността да родя дете. То се появи късно в живота ми и бе напълно вероятно да не успея да имам собствено потомство, но все пак стана. Съпругът ми Франсоа има три деца от друга връзка и сега двамата имаме общо четири, а аз обичам децата страшно много. В момента мога да имам едновременно кариера и голямо семейство, което е страхотно. Обичам да готвя на мъжа ми и на дъшеря ни. Защото често жените на моята възраст имат проблеми в Холивуд, казвали са ми, че няма как да работя тук, за съжаление в развлекателната индустрия има нещо като срок на годност за жени и той често изтича, след като те навършат 30. А не трябва да е така. Никога не е късно да направиш кариера, да намериш любовта, да флиртуваш, да бъдеш себе си, да откриваш нови неща. Възрастта не трябва да ни спира. – Колко важен е за Вас мексиканският произход?  – Има нещо наистина красиво в латиноамериканската култура. С филма “Как да бъдеш латино любовник” се опитахме да го пресъздадем през моя персонаж, да го въплътим в образа. Ние не обичаме да предаваме нашите хора, имаме силно чувство за общност. Държим страшно много на семейството. Имаме капацитет да прощаваме. Винаги сме готови да отворим вратите си и да подкрепяме своите хора в добри и лоши времена. За нас кръвната връзка е особено силна и мексиканците държат изключително много на нея. Това ме кара да се гордея със своя латиноамерикански произход. Уважаваме по-възрастните. В Америка забелязвам много хора, които просто се отказват от своите остаряващи родители и близки, защото в един момент те стават пречка за тях, превръщат се в препятствие, развалят комфорта. Вярвам, че трябва да се справим с това и да надмогнем подобни поведенчески модели. Чувствам, че сме длъжни да уважаваме мъдростта на по-възрастните, да обичаме и почитаме техния опит и живот. Те са ни отгледали, дали са ни ценни житейски напътствия, превърнали са ни в личности. Да се уважават възрастните хора е добродетел, от която се нуждае. – Как усещате днес латино общността в САЩ?  – Много съм щастлива, че живея в епоха, която донесе толкова много промени за латиноамериканската общност. Трябва да работим постоянно. Сега всичко е различно. Когато започвах своята кариера, беше несравнимо по-трудно да пробиеш и да успееш. Положението на жените също се промени. Животът ми предложи страшно интересни ситуации и събития, станах свидетел на толкова прекрасни неща и промени. Също така философията ми за живота, сега като съм на половин век, вече диктува да релаксирам повече. Не е проблем да не съм най-красива или най-секси. Разбирате ли какво имам предвид. Сега хората могат да вникнат и в другите страни от моята личност, защото няма да са толкова разсеяни от младостта и красотата. Чувствам се комфортно във възрастта и кожата си. Дори белите коси не са ми проблем, преди време ги пуснах, но трябваше да ги боядисам за филм. – Планирате ли някакви подмладяващи промени?  – Засега ще се огранича с боядисването на косата и ползването на качествена козметика. Нямам ботокс и други интервенции. Може би на по-късен етап ще променя мнението си, но засега нямам никакви проблеми с това да бъде една жена, прехвърлила 50-те. Искам да изглеждам добре, но аз никога не съм имала тялото на супер модел. Не съм слабичка или мускулеста. Не съм по диетите и спорта. Винаги съм притежавала пищни форми. – Играете майка в “Как да бъдеш латино любовник”. Как сравнявате персонажа с действителната си майчинска роля в живота?  – С героинята ми от филма, която се казва Сара, споделяме множество майчински техники. Аз също не давах на моята дъщеря да ползва смартфон, когато беше по-малка. Важно е децата отрано да бъдат научени, че има неща, които не могат да имат, а понякога и не трябва да имат. Трябва да знаят, че ще получат някои неща, които желаят сега, чак след години. Важно е да осъзнаят, че не всяка тяхна прищявка ще бъде изпълнена автоматично, механично и на момента. Всички деца в класа на дъщеря ми вече имат смартфони, но това не ме интересува и аз все още не съм купила устройство за нея. Има още време, докато порасне за личен телефон. Но иначе не съм особено строг родител, не съм стриктна с нея и я окуражавам да пробва различни неща, да експериментира, да бъде любопитна към света около нея. Само в някои отношения съм стриктна и принципна и държа на тях, държа да има няколко основни правила, които да се спазват. На мнение съм, че балансът между правила и лична свобода е от изключително значение за развитието на децата и изобщо не е лесно да бъде постигнат. Индивидуалността на всяко дете е много важна, защото не всички деца са еднакви и един родител никога не трябва да забравя това.", "date": "2019.09.29", "title": " Салма Хайек: Обичам да готвя на мъжа ми\t"}
{"url": "https://trud.bg/%d0%bd%d0%b5%d0%b9%d0%bc%d0%b0%d1%80-%d1%89%d0%b5-%d1%81%d0%b8-%d0%b4%d0%b0%d0%b2%d0%b0-%d0%b6%d0%b8%d0%b2%d0%be%d1%82%d0%b0-%d0%b7%d0%b0-%d0%bf%d1%81%d0%b6/", "text": "Неймар съвсем обърна палачинката и вече е до живот верен на „Пари Сен Жермен“. След като цяло лято публично опитваше да напусне клуб, сега в трети мач с гол донесе победа с 1:0 – този път срещу „Бордо“. „ Отношенията бяха като с жените ни – каза Неймар. – Понякога си лош, но с прегръдки и много любов нещата се оправят. В Париж съм, за да дам живота си за ПСЖ. Това е моят отбор! Най-важното е не, че съм вкарал три победни гола, а че сме спечелили.“ За попадението на Неймар асистира завърналия се след контузия Килиън Мбапе. Двамата не бяха играли заедно от април. Клуб №1 на Франция през новия век – „Лион“, не победи в седми мач поред. Тимът падна с 0:1 от „Нант“ у дома.", "date": "2019.09.29", "title": " Неймар ще си дава живота за ПСЖ"}
{"url": "https://trud.bg/%d1%85%d1%83%d0%b1%d1%87%d0%b5%d0%b2-%d0%bd%d0%b5-%d1%81%d0%b5-%d0%bf%d0%bb%d0%b0%d1%88%d0%b8-%d0%be%d1%82-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86/", "text": "Дербито на върха в следващия кръг между „Лудогорец“ и „Левски“ в Разград няма да е най-трудният мач на „сините“ за сезона, твърди треньорът Петър Хубчев. Отборът му се справи без особени проблеми с „Ботев“ (Враца) на „Герена“ – 3:1. „ Кажете ми един лесен мач за „Левски“ – призова Хубчев. – Гостуването в Разград приемам като двубой, от който можем да спечелим три точки. Трудно ни беше и срещу „Ботев“ (Враца). Футболистите са хора, а не машини. Нормално е да има спадове.“ Хубчев не се ангажира с мнение кога голмайсторът Станислав Костов ще се върне в игра. Нападателят претърпя операция в Германия и ще остане още няколко дни в клиниката. След 11 месеца исландският национал Холмар Ейолфсон вкара първия си гол за „Левски“. Защитникът лекува тежка контузия на коляното. „ Благодаря на феновете за страхотната подкрепа, която ми оказаха – рече исландецът. – Нямаше ме дълго време на терена, но те показа търпение. Преди мача Мазурек дори ми каза как ще вкарам гол и така се случи. Не изиграхме най-добрия си мач, особено през второто полувреме. Важното е, че дори когато не играем силно, печелим. Сами си направихме мача труден. Трябваше да взимаме по-добри решения при пресата на „Ботев“.“ Треньорът на гостите Сашо Ангелов разкритикува съдийската бригада, че не е отсъдила ъглов удар за „Ботев“, а след тази ситуация „Левски“ вкара третото си попадение и предреши изхода. „Преди това допуснахме два евтини гола“, недоволстваше Ангелов.", "date": "2019.09.29", "title": " Хубчев не се плаши от „Лудогорец“"}
{"url": "https://trud.bg/%d0%b2%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%b5%d0%b4%d0%bd%d0%be-bg-%d1%87%d0%b5%d0%bb%d0%be-%d0%b2-%d0%bf%d0%b0%d0%bb%d0%b0%d1%82%d0%b0-%d0%bd%d0%b0-%d0%b5%d0%bc%d0%b8%d1%80/", "text": "Завършва Музикалната академия в София в класа на Христо Танев, млад преподавател с много отворено мислене, който я вдъхновява и подкрепя да експериментира в музиката Преди 4 години тя решава сама да менажира себе си и започва да проучва как се правят собствени видеа Представете си нежните звуци на чело – темата от анимацията „Красавицата и звяра”, и една красива млада жена, която сякаш гали струните, а тихият дубайски ветрец развява воалите на фееричната є рокля, на фона на красив пейзаж с палми и море на хоризонта… Релакс и безвремие… „Сама си правя всичко – свиря, записвам, снимам” – веселият смях на Веси кънти в стаята, сякаш е близо, а не в Дубай. Младата челистка се смее на изненадата ми, че прави всичко сама – от свиренето, през звукозаписа до видеото. Весислава Тодорова е „ютуб криейтър”, или човек, който създава видео съдържание за най-голямата платформа за видео споделяне Youtube. Прави аранжименти за чело на съвременни мелодии и ги публикува в канала си. До момента е събрала над 7, 5 милиона гледания на видеата си и 55, 300 свои почитатели от цял свят, които са се абонирали за канала є, като най-многобройната є аудитория е от САЩ, Максико и Бразилия. В профила си в аудио платформата Spotify събира 35 хиляди слушателя всеки месец. „Винаги ми е било интересно това, което правят американците. Гледала съм изпълнители като The piano guys, Линдзи Стърлинг, 2Chellos, които представят класическа музика в един нов, по-атрактивен вид – казва Весислава. – Смятам, че няма нищо лошо в това един класически музикант да прави кавъри на поп, рок, реге тон, траш. Не съм съгласна, че сваляш нивото си, като свириш поп на чело”, коментира дамата. „Много обичам да свиря мелодии от филмите – казва тя. – Следя и хитовете на всеки нов артист, който излиза на американския пазар, и свиря интерпретации на чело. Но най-обичаните ми кавъри са на класическа рок музика – Scorpions, свирила съм по ивенти парчета на Metallica, Whitesnake, Bon Jovi.” Преди 4 години Весислава решава сама да менажира себе си и започва да проучва как се правят собствени видеа. Гледа така наречените туториалс – видеа, в които известни маркетингови мениджъри, аудиоинженери, видеографи обясняват в youtube на начинаещи като нея, какво да правят стъпка по стъпка. За две години тя постига гледаемост 2 милиона и половина на темата от „Красавицата и звяра” и милион и 400 хиляди на темата от филма „Кръстникът”. Българката се захваща сериозно на работа за популяризиране на марката „Весислава”, като разработва свой сайт и акаунти в Инстаграм, Фейсбук и другите социални мрежи. „Преди 2 години започнах много сериозно да се занимавам с моя брандинг. Правя клипове почти всяка седмица, поствам възможно най-много снимки в Инстаграм, Фейсбук. Моята известност в социалните мрежи е една огромна победа за инструменталистите в България. Давам пример на моите колеги какво би могъл всеки да направи съвсем сам, без някакви огромни бюджети. Трябва много работа всеки ден, и много всеотдайност”, казва амбициозната българка. Доскоро тя е записвала свои интерпретации за чело на предимно релаксираща музика. Напоследък започва да композира. През август излезе първият є проект по нейна авторска музика Black Magic („Черна магия”). Гордее се, че е изцяло български. За песента е вдъхновена от „Игра на тронове”. Аранжиментът и целият оркестров съпровод са дело на Тихомир Христозов, талантлив млад композитор, чиято музика вече се включва с успех в холивудски продукции. Видеото, направено като филм, в стил епик, е на талантливия видеограф Жоро Ставрев и компанията му „Кино продакшън”. Весислава е родена в Пловдив и майка й Адриана Тодорова е човекът, който я подтиква да се занимава с музика. „Тя е много силна жена, бизнес дама, успяла в този мъжки свят, и винаги е била мой идол и ментор. Баща ми пък, Христо Тодоров, артист по душа, ми осигури силната подкрепа, когато трябваше да се финансира развитието ми – уроци по музика, инструменти, пътувания по музикални конкурси”, споделя Веси. Майка й забелязва, че обича да пее още от много малка и я записва в музикална паралелка. Учителката є по музика казва, че има заложби и я преслушват в музикалното училище „Добрин Петков” в Пловдив. Майка є я записва на уроци и избира виолончелото. Тогава Веси е на 7 години и є купуват малко чело четвъртинка. В V клас е приета в музикалното училище. „Много е важно зад теб да има силно родителско тяло, да те подтиква да продължиш. Имала съм моментни кризи – „Ох, болят ме ръцете”, „Искам да отида навън”, „Не искам да свиря, а да стана актриса”, „Искам да пея”. Родителите ми обаче не ми позволиха да се откажа”, споделя Веси. Тя завършва Музикалната академия в София в класа на Христо Танев, млад преподавател с много отворено мислене, който я вдъхновява и подкрепя да експериментира в музиката. Първоначално пътува из Европа, прави няколко класически концерта със свои колеги. Печели няколко първи и втори награди от различни конкурси в България и Чехия. Тогава получава оферта заедно със свои колежки – цигуларка и виолистка, да замине за Индия за 6 месеца. „Всичките ми роднини ми казваха: „Къде ще ходиш в дивата Индия”, но не ми пукаше. Когато си млад, ти се струва, че си недосегаем”, смее се Веси. Трите момичета живеят в Делхи, но изнасят концерти из цялата огромна страна и пътуват почти всеки ден със самолет, с кола. „Висшата каста можеше да си позволи да си наеме така наречените бели музиканти. За тях това беше въпрос на престиж”, смее се Веси. Трите момичета отиват с нагласата да свирят класика, но им нареждат да учат индийска музика. Връчват им записи на индийски песни и им казват да аранжират вокалните партии в тях за инструменти. „Изпаднах в ужас, как ще го свирим. Транскрипта на първата песен правих цял ден”, разказва дамата. Следващата є покана е за Дубай. Там установява, че заможните дубайци ценят и могат да си позволят да платят за концерти с класика или поп на техните многобройни и разточителни партита, сватби, корпоративни събития или дори на една тяхна вечеря. „В Обединените Арабски емирства не всички жени са забулени, а най-известните – Дубай и Абу Даби и са най-отворени към западната култура и туристи”, казва Веси. След една година в Дубай тя е поканена да свири като резидент, или представителен музикант не къде да е, а в „Емирейтс палас” – Двореца на емира. „Изглеждаше наистина като палат от приказките, целия в злато, един Версай на арабския свят. Да ти е кеф да свириш там”, споделя Веси. „Емирейтс палас” вече не е действащ дворец, а емирът решава да го превърне в хотел, за да бъде емблематична зона за туристите в Абу Даби, да нощуват и да се снимат в истински емирски покои. Днес той е направил 4 пъти по-голям дворец – „Президентшъл палас”, с невероятни градини, разказва дамата. Весислава свири 3 години в палата всеки ден без неделя на специална сцена, а в кафенето до нея сервират кафе, поръсено със златен прашец. Дали красавицата е имала неприлични предложения от принцовете на Абу Даби? Това е тема табу за Веси и тя само се смее в отговор. Но е силно впечатлена от емира, който почти всяка седмица пие кафето си заедно с първата си съпруга. Пристигат с бляскавите си тоалети, а седят много скромно, на най-обикновена масичка, и пият минерална вода единствено от местния извор. Подкрепят всичко местно. Арабите са много по-романтични от европейците и американците и подкрепят местната култура, впечатлена е Веси. Кралското семейство финансира концертите на местните музиканти из Америка, за да популяризира културата им. В елита на емирствата арабките са толкова съвършени и изпипани в облекло и грим, че изглеждат нереални, споделя българката. Като минат, оставят лек омайващ полъх на благовония и непознати за нашите сетива парфюми. „Арабската жена може да покаже само едни нокти, китки и краченцето, и малко коса, ако е по-отворена, но има поглед, от който може да паднеш”, коментира дамата. Казва, че не е срещнала любовта в лицето на арабин, а на англичанин, а после – на американец. Минусът на живота в арабските емирства е, че наемите на добрите апартаменти са около 10 хиляди дирхама, или 5 хиляди лева. Затова пък повечето жилища са с басейни и вградени климатични инсталации. Самата тя живее в по-скромно жилище, но є е добре така и 40-градусовите температури не я притесняват. В арабските емирства има сезон на ивентите през зимата. През останалото време Весислава взема ученици по виолончело. „Дали ме мъчи носталгия по България? Сто процента, много си обичам страната, много се гордея, че идвам от държава, в която има толкова много успели хора навън. Бих искала някога да се върна да живея в България. Ако моята мечта се сбъдне да пътувам на концерти, сигурно следващата дестинация ще е Америка, където имам най-много почитатели. Всяка година си идвам по 2 пъти, много си обичам родния Пловдив. Откакто ни обявиха за Европейска столица на културата, градът е станал кукла!”, вълнува се Веси. Много й топли сърцето, когато местните хора в Дубай є кажат: „Машаллах, българка!”, след като я чуят. Тя разказва на своите почтатели от САЩ как се празнува Коледа в България, как се приготвят български ястия, как са танцували хоро. „Тук ние, музикантите се държим здраво един за друг – така наречената българска мафия. Шегичка”, смее се Веси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.29", "title": " Весислава –  едно BG чело в палата на емира\t"}
{"url": "https://trud.bg/%d0%b8%d0%bd%d1%82%d0%b5%d1%80-%d0%b8%d0%b7%d1%80%d0%b0%d0%b2%d0%bd%d0%b8-%d1%80%d0%b5%d0%ba%d0%be%d1%80%d0%b4-%d0%be%d1%82-%d0%bf%d0%be%d0%bb%d0%be%d0%b2%d0%b8%d0%bd-%d0%b2%d0%b5/", "text": "„ Интер“ изравни свой рекорд на 53 години! За последно през 1966-а „нерадзурите“ спечелиха първите си шест мача в Серия А. Под ръководството на новия треньор Антонио Конте тимът вече е реален претендент за титлата. Шестата победа дойде като гост на „Сампдория“ – 3:1. Първи гол за „Интер“ вкара дошлият от „Манчестър Юнайтед“ Алексис Санчес. Чилиецът по-късно получи червен картон. Тази седмица ще е кръстопътна за „Интер“ – предстои гостуване на „Барселона“ в Шампионската лига и домакинство на шампиона „Ювентус“. „Нямаме време за празненства, а трябва да се възстановим бързо – каза Конте. – Всички знаят срещу кого са следващите ни два мача.“ В Торино Джанлуиджи Буфон стигна нов рекорд. При 2:0 над СПАЛ ветеранът изигра 903 мач и подобри постижението на Паоло Малдини, който носи само екипа на „Милан“. Буфон е играл в „Парма“, „Ювентус“ и „Пари Сен Жермен“. За разлика от Малдини единствената титла, която не е печелил в кариерата си е Шампионската лига. Легендата на „Милан“ пък не е ставал световен шампион, но пет пъти триумфира в най-големия клубен турнир.", "date": "2019.09.29", "title": " “Интер“ изравни рекорд от половин век"}
{"url": "https://trud.bg/%d0%b0%d1%82%d0%bb%d0%b5%d1%82%d0%b8%d0%ba%d0%be-%d0%b8%d1%81%d0%ba%d0%b0-%d0%b3%d0%bb%d0%b0%d0%b2%d0%b0%d1%82%d0%b0-%d0%bd%d0%b0-%d1%80%d0%b0%d0%bc%d0%be%d1%81/", "text": "Серхио Рамос отново е в епицентъра на скандал. При 0:0 в дербито „Атлетико“ – „Реал“ капитанът на „белите“ наруга цветисто псувнята. За подобно провинение Диещо Коща от „дюшекчиите“ отнесе осем мача миналия сезон. „ Съдията много добре знае какво каза Рамос“, изригна Диего Симеоне, треньорът на „Атлетико“. Аржентинският специалист и колегата му Зинедин Зидан останаха недоволни от равенството, но признаха, че е справедливо. Преди двубоя „Атлетико“ чества своята бивша звезда Диего Форлан. За четири години в тима уругваецът спечели Лига Европа и Суперкупата на Европа. Без контузения Лионел Меси „Барса“ триумфира с 2:0 на терена на „Хетафе“. Лидер в класирането е „Реал“, следван сензационно от новака „Гранада“ и „Атлетико“.", "date": "2019.09.29", "title": " “Атлетико“ иска главата на Рамос"}
{"url": "https://trud.bg/1370-%d0%b4%d0%b5%d1%86%d0%b0-%d0%bf%d1%80%d0%b5%d0%b4%d0%b0%d0%b4%d0%be%d1%85%d0%b0-75-%d1%82%d0%be%d0%bd%d0%b0-%d1%85%d0%b0%d1%80%d1%82%d0%b8%d1%8f-%d0%b2-%d0%b5%d0%ba%d0%be%d0%b8%d1%86%d0%b8%d0%b0/", "text": "Общо 1370 деца от Велико Търново участваха днес в кампанията „Стара хартия за нова книга“. Малчуганите предадоха 7,5 тона хартия за рециклиране и така спасиха от изсичане 98 дървета. В замяна малките екоактивисти получиха над 2000 нови книжки. Кампанията е организирана от „ЕКОПАК България“ и Книжен център „Гринуич“ и се проведе с подкрепата на Община Велико Търново и Регионална народна библиотека „П. Р. Славейков“. През целия ден много забавления, музика, танци, тематични игри и награди очароваха всички малчугани и родителите им, които се включиха в събитието. „Театър на приказката – София“ представи кукленото шоу „Приказка за юначета с празни тумбачета“. В празничната програма се включиха още танцов клуб „Зоки“, танцова школа „Рали“ към Военен клуб – Велико Търново, денс студио „Ун бесо“, танцово студио „Динамик“, вокално студио „Елита“, вокална школа „Best singers“, център за вокално и инструментално обучение „От До до Я“, талантите от класа по поп и джаз и пеене при СУ „Емилиян Станев“ и рок група „Хаштаг“.", "date": "2019.09.29", "title": " 1370 деца предадоха 7,5 тона хартия в екоициативата „Стара хартия за нова книга“ в Търново\t"}
{"url": "https://trud.bg/%d0%bc%d1%83%d1%81%d1%82%d0%b0%d1%84%d0%b0-%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%be%d1%82-%d0%b8%d1%81%d0%bf%d0%b5%d1%80%d0%b8%d1%85-%d0%b2%d0%bb%d0%b0%d1%81%d1%82%d1%82%d0%b0-%d1%81/", "text": "Екипът на Централния лъч на ДПС присъства на предизборен митинг в град Исперих. В препълнена зала бяха представени кандидатите за кметове на населени места и общински съветници на ДПС начело с кандидата за кмет на община Исперих инж. Белгин Шукри. В своето изказване председателят на ДПС Мустафа Карадайъ пожела успех на кандидатите и каза „убеден съм, че на 27-ми октомври още на първия тур Белгин Шукри ще бъде избран за кмет на община Исперих“. Карадайъ подчерта, че ДПС говори за включването на свободните и активни граждани във вземането на решенията и в контрола на изпълнението на тези решения. Ние казваме властта идва от хората, властта е на хората, властта служи за решаването на проблемите на хората и затова нашето мото е “Власт за хората“, допълни той. Лидерът на ДПС критикува и модела на управление на общината и заяви, че никой няма право да си мисли, че може да репресира нашите хора. ДПС сме пазители на мира, стабилността и сигурността в нашата Родина, бе категоричен Карадайъ. В името на стабилността и сигурността в нашата Родина, ние през 1989г. създадохме срещу дулата на танковете и автоматите и до днес в 21. век ние няма да допуснем някой да си играе с нашата чест и достойнство, допълни Карадайъ. И в името на стабилността и сигурността на нашата Родина, ако е необходимо ще подкрепяме някоя власт. Но ако някоя власт не работи за стабилността и сигурността, ще я сваляме. Имаме тази сила, заяви ясно председателят на ДПС. Карадайъ обяви, че ДПС е единствения пазител на мира, целостта и стабилността. Това е нашата мисия, това е нашата карма, заключи той. Пишем историята на нашата Родина България, нашата обща Родина – на християни, мюсюлмани, българи, турци и на всички етноси, които живеят, каза зам.-председателят на ПГ на ДПС Йордан Цонев. Ние от ДПС пишем тази история с доброта, патриотизъм, мъдрост и без страх. Това е историята, която написахте вие и която продължихме да пишем заедно, допълни той. На предизборния митинг в Исперих присъстваха още зам.-председателят на ДПС Ахмед Ахмедов, председателят на Младежко ДПС и евродепутат Илхан Кючюк, членът на ЦОБ Емел Етем, народните представители Ихсан Хаккъ,     д-р Хасан Адемов, Имрен Мехмедова и Танер Али, Гюнер Четин-зам.-кмет на община Чорлу и отговорник на ДПС за район Тракия, Р Турция, кандидат кметове на общини и населени места. Избори 2019. Платено съдържание. Купуването и продаването на гласове е престъпление.", "date": "2019.09.29", "title": " Мустафа Карадайъ от Исперих: Властта служи за решаването на проблемите на хората, затова нашето мото е “Власт за хората“\t"}
{"url": "https://trud.bg/%d0%b1%d0%b4%d0%b6-%d1%81%d0%bf%d0%b8%d1%80%d0%b0-14-%d0%bf%d1%8a%d1%82%d0%bd%d0%b8%d1%87%d0%b5%d1%81%d0%ba%d0%b8-%d0%b2%d0%bb%d0%b0%d0%ba%d0%b0-%d0%b7%d0%b0%d1%80%d0%b0%d0%b4%d0%b8-%d0%bd%d0%b5%d0%b4/", "text": "От утре /30-и септември/ до 20-и октомври ще бъдат въведени временни промени в движението на 14 влака, които пътуват по различни направления в страната. Промените са свързани с необходимостта от осигуряване на достатъчен брой локомотиви за обслужване на влаковете поради съществуващия в момента постоянен недостиг на тягов подвижен състав, съобщиха от БДЖ. С цел да се освободи достатъчен ресурс за обслужване на основните бързи влакове, които пътуват по дългите дестинации, БДЖ въвежда промени в движението на пътнически влакове, които се ползват от малко пътници. Пътническите влакове, които няма да се движат през периода от 30-и септември до 19-и октомври, са следните: • Пътническият влак № 30135 от Карлово за Зимница, който заминава от гара Карлово в 18:00 ч. и пристига в Зимница в 21:19 ч.; • Пътническият влак № 30175 от Карлово за Зимница, който пътува само в ден петък, тръгва от гара Карлово в 17:00 ч. и пристига в Зимница в 20:40 ч.; • Пътническият влак № 50133 от Дупница за Петрич, който заминава от гара Дупница в 17:10 ч. и пристига в Петрич в 19:52 ч.; • Пътническият влак № 20164 от Варна за Шумен, който тръгва от гара Варна в 16:45 ч. и пристига в Шумен в 18:53 ч. • Крайградският пътнически влак № 30236 от Зимница за Сливен, който заминава от гара Зимница в 21:45 ч. и пристига в Сливен в 22:06 ч. Пътническите влакове, които няма да се движат през периода от 30-и септември до 20-и октомври, са следните: • Крайградският пътнически влак № 30270 от Стара Загора за Карлово, който заминава от гара Стара Загора в 03:50 ч. и пристига в Карлово в 06:33 ч.; • Крайградският пътнически влак № 30271 от Карлово за Стара Загора, който тръгва от гара Карлово в 07:03 ч. и пристига в Стара Загора в 09:46 ч. Пътническите влакове, които няма да се движат през периода от 1-ви до 19-и октомври, са следните: • Пътническият влак № 30133 от Карлово за Карнобат, няма да се движи само в участъка Карлово-Тулово в ден събота. Влакът заминава от гара Карлово в 11:55 ч. и пристига в Тулово в 13:34 ч.; • Пътническият влак № 30170 от Сливен за Карлово, който пътува само в ден събота, няма да се движи само в участъка Тулово-Карлово. Влакът тръгва от гара Тулово в 14:08 ч. и пристига в Карлово в 15:44 ч. Пътническите влакове, които няма да се движат през периода от 1-ви до 20-и октомври, са следните: • Пътническият влак № 30130 от Сливен за Карлово, който заминава от гара Сливен в 05:05 ч. и пристига в Карлово в 08:38 ч.; • Пътническият влак № 50132 от Петрич за Дупница, който тръгва от гара Петрич в 06:40 ч. и пристига в Дупница в 09:18 ч.; • Пътническият влак № 20163 от Шумен за Варна, който заминава от гара Шумен в 07:07 ч. и пристига във Варна в 09:15 ч. • Крайградският пътнически влак № 20277 от Шумен за Каспичан, който тръгва от гара Шумен в 05:45 ч. и пристига в Каспичан в 06:12 ч. • Крайградският пътнически влак № 20278 от Каспичан за Шумен, който заминава от гара Каспичан в 06:32 ч. и пристига в Шумен в 07:00 ч. За осигуряване на транспортно обслужване за пътниците от тези влакове, ще бъде осигурен превоз с автобуси, които ще обслужват гарите и спирките по маршрута на влаковете. Разписанието на автобусите е разпространено в тези гари и спирки. За влаковете по направленията Варна-Шумен, Каспичан-Шумен и Шумен-Каспичан няма да има осигурен алтернативен превоз с автобуси поради отдалеченост на гарите по маршрута на влакoвете от републиканската пътна мрежа. За пътниците, които ползват пътническият влак от Варна за Шумен е създадена организация за осигуряване на алтернативен превоз с бързия влак № 2654 от Варна за Плевен, който ще пътува с увеличен състав, ще заминава от гара Варна с 5 минути по-рано от обичайното му разписание, т.е. в 17:25 ч. и ще спира допълнително на гарите и спирките в крайградския регион на Варна до гара Синдел разпределителна по маршрута на пътническия влак.", "date": "2019.09.29", "title": " БДЖ спира 14 пътнически влака заради недостиг на локомотиви"}
{"url": "https://trud.bg/%d0%b7%d0%b2%d0%b5%d0%b7%d0%b4%d0%b8%d1%82%d0%b5-%d0%bd%d0%b0-%d1%81%d0%b8%d1%82%d0%b8-%d1%87%d1%83%d0%bf%d1%8f%d1%82-%d1%80%d0%b5%d0%ba%d0%be%d1%80%d0%b4-%d1%81%d0%bb%d0%b5%d0%b4/", "text": "Футболът на „Манчестър Сити“ носи истинска наслада! Победата с 3:1 като гост над „Евертън“ дойде мъчно в последните 20 минути, но беше повече от заслужена. А футболистите на Пеп Гуардиола започват да трошат рекорд след рекорд. Давид Силва спечели своя мач №200 във Висшата лига. Никой друг не е достигал до тази кота след само 289 двубоя. Испанецът е един от най-големите имена в новата ера на „гражданите“. Рахим Стърлинг се отличи и с пропуски, но и с третия гол. Той беше под №100 в клубните му отбори – 77 за „Манчестър Сити“ и 23 за „Ливърпул“. Алжирецът Рияд Марез отбеляза решителното второ попадение при 1:1. Халфът е вкарал или асистирал за 17 гола в последните си 17 мача като титуляр за „Сити“ (7 попадения и 10 подавания). Габриел резултата на „Гудисън Парк“. Това бе негов гол №22 в последните 21 мача като титуляр за „Сити“ и националния тим. Бразилецът се разписа във всеки от последните шест мача, в които Пеп Гуардиола му гласуваше доверие да започне с него в състава. В историята влезе и Кевин де Бройне. Белгиецът вече има 8 асистенции през сезона и се изравни със Сеск Фабрегас, достигнал за същото време тази кота през 2009 година. „Сити“ вече има 24 гола в първите шест кръга. Единствено „Уулвърхемптън“ през 1955-а отбеляза едно попадение повече за този период. Въпреки всички тези статистики Гуардиола забранява отпускане и за миг. С основание – изостава на пет точки от „Ливърпул“. „Когато нашият мач стартира, разликата беше осем пункта – рече испанецът. – Има твърде много мачове, но нямаме право на нито една грешка.“", "date": "2019.09.29", "title": " Звездите на „Сити“ чупят рекорд след рекорд"}
{"url": "https://trud.bg/%d0%b2%d1%8a%d0%b2-%d0%b2%d0%b0%d1%80%d0%bd%d0%b5%d0%bd%d0%b0-%d1%81%d1%8a%d0%b1%d1%80%d0%b0%d1%85%d0%b0-27-%d1%82%d0%be%d0%bd%d0%b0-%d0%bf%d0%bb%d0%b0%d1%81%d1%82%d0%bc%d0%b0%d1%81%d0%b0-%d0%b2/", "text": "27 тона пластмасови капачки донесоха за броени часове в събота пред Катедралата във Варна хиляди жители на града и на цяла Североизточна България. Празникът на рециклирането по традиция бе организиран от сдружение „Аз вярвам и помагам“, а с приходите от предадените капачки предстои да бъде закупена апаратура за родилните отделения в морската столица. Кампаниите се провеждат във Варна от 2016 г., като дотук са събраните за рециклиране капамки са над 91 тона  и са дарени 11 различни апарата за най-малките пациенти, направи равносметка председателят на „Аз вярвам и помагам“ Владислав Николов. С пари от капачки бяха закупени модерни кувьози, родилно легло, респираторен апарат за реанимация на пеленачета и др. Освен за АГ-болницата и родилното отделение в МБАЛ „Св. Анна“ тази година сдружението подпомогна и детската хирургия в „Св. Анна“, която получи 3 помпи за инфузионна терапия и пациентски монитор. Интересът на хората се увеличава и всяка следваща кампания подобрява резултата на предходната, коментираха от „Аз вярвам и помагам“. В събота активистите и десетки доброволци бяха изненадани и от трогателен жест на младоженци. Пременени в класически стил, бъдещите съпрузи предадоха торба с капачки, преди да влязат в храма и да се венчаят. Област за прикачени файлове", "date": "2019.09.29", "title": " Във Варнена събраха 27 тона пластмаса в помощ на родилни отделения"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%ba%d1%83%d0%b1%d1%80%d0%b0%d1%82-%d0%bf%d1%83%d0%bb%d0%b5%d0%b2-%d0%bc%d0%b5%d1%87%d1%82%d0%b0%d1%8f-%d1%82%d0%be%d0%b9-%d0%b4/", "text": "Треньорът на българския боксьор Кубрат Пулев разкри, че мечтае да види Кобрата като световен шампион. 77-годишният германски специалист Ули Вегнер работи с него и в момента, когато той се готви за следващите си срещи – мача на 9 ноември и евентуалната среща за поясите в тежка категория след това. „Сбъднах доста мечти в кариерата си. Но сега искам двете мои момчета, с които работя най-усилено – Кубрат Пулев и Абас Барау, да станат световни шампиони. Това са мечтите ми, това е мотивацията ми. Това ме кара да работя под пълна пара и в момента“, заяви Вегнер пред вестник „Адендбла“. Любовта към бокса е това, което дава сили на белокосия специалист и го прави един от най-добрите в света. Само че едно обещание го кара да пести сили. „Със съпругата ми Маргрете сме заедно вече 33 години, тя се грижи за всичко около съвместния ни живот. Но преди това имах и друг брак, а разводът е най-тежкото поражение за мен, независимо от всички нокаути. Чупили са ми челюстта, но повече боли от това да загубиш доверието на човека до себе си. Ако зависеше само от мен, бих умрял до ринга някой ден, докато върша работата си, защото боксът е моят живот и не умея да върша нищо друго. Но имам задължение и обещание към жена ми за дълго пътуване и трябва да го изпълня“, разкри още той.", "date": "2019.09.29", "title": " Треньорът на Кубрат Пулев: Мечтая той да стане световен шампион"}
{"url": "https://trud.bg/%d1%84%d0%b8%d0%bb%d0%bc-%d0%bd%d0%b0-%d0%bc%d0%b0%d1%80%d0%b8%d1%83%d1%81-%d0%ba%d1%83%d1%80%d0%ba%d0%b8%d0%bd%d1%81%d0%ba%d0%b8-%d0%bf%d0%be-%d0%bd%d0%b8%d0%ba%d0%be%d0%bb%d0%b0%d0%b9-%d1%85%d0%b0/", "text": "33-тото издание на „Киномания“ започва на 14 ноември в зала 1 на НДК с прожекция на филма „Засукан свят“ с режисьор Мариус Куркински – екранизация по едноименния разказ от сборника „Диви разкази“ на големия български писател Николай Хайтов. Специално внимание се обръща на 50-годишнината на един от знаковите български режисьори и актьори Мариус Куркински и на 100 години от рождението на Николай Хайтов. „Киномания“ не е просто един продуцентски проект. „Киномания“ и посланието ни „Гледай“, са опит, чрез който да видим през очите на киното съществените процеси и ценностите – как те се променят и ние с какво можем да допринесем. „Засукан свят“ е филм-послание и ние от НДК бяхме твърдо убедени, че именно с него трябва да открием „Киномания“, подчерта Борислав Велков, председател на Съвета на директорите в НДК. Тази година организаторите провеждат специална кампания „Гледай“, вдъхновена от откриващия филм „Засукан свят“, с която целят чрез цитати от филма и разказа, както и загадъчни визии с очите на актьорите, да привлекат вниманието на аудиторията. Да гледаме с отворени сетива, да гледаме през очите на другия и да се вглеждаме повече в детайлите са само част от посланията на откриващия филм. А киноизкуството е онзи магичен обектив, през който гледаме една история, а виждаме себе си, са убедени от екипа на Киномания. Мариус Куркински сподели, че за него форумът вече е част от културната история на България. „Засукан свят“ е нов български игрален филм по произведение на класически български писател, но тук важно е да се подчертае и самооценката на автора. За себе си мога да кажа, че се подписвам и заставам зад филма с цялото си сърце и ценностите, които нося“, допълни Мариус Куркински. Лентата е с впечатляващ актьорски състав, който включва: Мариус Куркински, Камен Донев, Ана Пападопулу, Виктория Колева, Вяра Коларова, Велислав Павлов, Димитър Николов, София Бобчева и Димитър Рачков. Филмът проследява съдбата на Милю – малкият човек, който в целия си живот се бори със засукания свят, в който живее, и накрая в миг на просветление осъзнава – „Не може то тъй, приискало му се на някого да мре. Път трябвало да се измине! Вяра да се трупа! Живот да се изживее!“. Сред акцентите на „Киномания“ е и „Нарисувай ми тъга“ – вечер на Тео Ушев. На 17 ноември от 19 часа. в зала 1 на НДК ще станем свидетели на две събития – българската премиера и единствена прожекция на филма на Тео Ушев „Физика на тъгата“ по едноименния роман на Георги Господинов. Филмът имаше преди седмица своята световна премиера на фестивала в Торонто, а в неделя беше отличен със специална награда в категория „Късометражно кино“ от престижния международен фестивал. За най-новия си филм Ушев казва, че не следва стриктно сюжета на книгата, не е филм-биография, а филм-лабиринт, капсула на времето, в която са събрани обекти, случки, спомени, мелодии. Филм за носталгията, пропилените шансове и неслучилите се мечти на цяло едно поколение, премерен през личния разказ. Другото събитие, с което ще започне вечерта, озаглавена „Нарисувай ми тъга“, е музикално-визуалният спектакъл „Четирите годишни времена“ на Вивалди. Проектът е реализиран от Токийския университет на изкуствата, като визуалните картини на четирите годишни времена са дело на четирима художници от Естония, Япония, Русия и България в лицето на Тео Ушев. Музикалното изпълнение на живо в зала 1 на НДК ще бъде на Quatro ансамбъл със солист Иван Пенчев. „Възможността да представя пред българска публика в този кино-концерт двата ми най-амбициозни проекта през последните 8 години, е огромна радост и вълнение за мен. Надявам се за зрителите той да бъде любопитно и интересно пътешествие чрез картини и музика“, сподели Ушев. „Киномания“ е между 14 и 28 ноември. Днес е последния ден с прожекции на „Танц Филм Фест“ в кино „Люмиер Лидл”, преди старта на големия кинофорум. Той включва игрални и документални филми от различните жанрове на танцовото изкуство.", "date": "2019.09.29", "title": " Филм на Мариус Куркински по Николай Хайтов открива „Киномания“\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%be%d1%82%d0%ba%d1%80%d0%b8-%d1%82%d1%80%d0%b8-%d1%81%d0%bf%d0%be%d1%80%d1%82%d0%bd%d0%b8-%d1%82%d1%83%d1%80/", "text": "Министърът на младежта и спорта Красен Кралев се включи в редица спортни събития във Варна.  По време на посещението си в морския град Красен Кралев откри Черноморските младежки игри с турнир по гимнастика, организиран от Йордан Йовчев, съобщиха от ММС. Игрите са част от част от инициативата Европейска седмица на спорта #BeActive, на която Министерството на младежта и спорта е координатор.  Легендарният български състезател е неин посланик. Министър Кралев приветства младите таланти и им пожела да имат куража и успеха на най-големия ни гимнастик. Йовчев от своя страна благодари на Красен Кралев за отношението към спорта и на Община Варна за съдействието, което им оказва. Спортният министър се включи също така в откриването и награждаването в V Международен и Държавен турнир по художествена гимнастика „Морски звезди“ и Приз Меглена Михайлова, организиран от КХГ „Грация“ Варна, с финансовата подкрепа на ММС и Община Варна. В състезанието се включиха 13 отбора с над 300 участнички в различни категории. Красен Кралев връчи и специални награди на младите футболни таланти във втория турнир за развитие на детско-юношеския футбол. Инициативата е по програма на ММС и БФС и се проведе в Аксаково. Заедно с инж. Атанас Стоилов наградиха с футболни топки и спортни екипи отборите на ФК “Аксаково”, МФК “Тича”- Варна, ФК “Вихър 2016” – Вълчи дол, ФК “Провадия”, ФК “Варна 2017”, ФК “Спартак 1918”, ОФК “Варна”, ФК “Спортист Михалич”, ФК “Камчия  2015” – Старо Оряхово, ФК “Искра” – Генерал Киселово. Министър Кралев стана свидетел на оспорвани битки по време на грандиозното кикбокс събитие – Savages Kickboxing Galа, което се проведе в Двореца на културата и спорта. По време на галавечерта се състояха 10 срещи между млади таланти, утвърдени състезатели, включително и женски двубой по правилата на кикбокса. На събитията присъстваха още Иван Портних, Кристиан Димитров- директор на Дирекция „Спорт“ към община Варна, Мартин Байчев – председател на постоянна комисия „Младежки дейности и спорт“, д-р Христо Кьосев – управител на Медицински Център за Рехабилитация и Спортна Медицина – Варна, Анелия Синабова – гл. експерт на ММС, народният представител Владимир Вълев и др.", "date": "2019.09.29", "title": " Министър Кралев откри три спортни турнира във Варна"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%be%d1%82%d0%ba%d1%80%d0%b8%d0%b2%d0%b0-%d0%bf%d1%80%d0%b5%d0%b4%d0%b8%d0%b7%d0%b1%d0%be%d1%80%d0%bd%d0%b0%d1%82%d0%b0-%d0%ba%d0%b0%d0%bc%d0%bf%d0%b0/", "text": "Кандидатът за кмет на София и лидер на ПП АТАКА Волен Сидеров ще открие предизборната кампания за местните избори на 30.09 (понеделник) в 11 ч. в хотел „Интерконтинентал” (бившия „Радисън”) в зала „Опера”. Ще бъдат представени кандидатите за кметове на райони и кандидатите за общински съветници от ПП АТАКА. Сидеров ще представи и програмата си за управление на столицата. Избори 2019. Платено съдържание. Купуването и продаването на гласове е престъпление.", "date": "2019.09.29", "title": " Сидеров открива предизборната кампания в София\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d1%81%d1%82%d0%b0%d1%80%d1%82%d1%8a%d0%bf%d0%b8-%d1%81-%d1%88%d0%b0%d0%bd%d1%81-%d0%b4%d0%b0-%d1%81%d0%bf%d0%b5%d1%87%d0%b5%d0%bb%d1%8f%d1%82-1/", "text": "Български компании, стартиращи иновативен бизнес, за първи път ще имат шанс да участват у дома в състезание с финален награден фонд от 1 млн. долара. Квалификацията за Startup World Cup 2019 ще се проведе във Варна по време на една от най-големите конференции за иновациите и технологии в Югоизточна Еропа Innowave Summit 2019. Тя събира на 18 и 19 октомври в Двореца на културата и спорта над 5000 участници от 28 държави, повече от 75 лектори, сред които представители на водещи компании като Google, Facebook, Amazon, Alibaba,  Mozila, инвеститори, бизнес ангели и др. Част от тях ще бъдат включени в журито на квалификацията. Победителите от българското издание ще мерят сили за голямата награда с други 40 стартъпа от цял свят. Бизнесите на участниците в надпреварата ще бъдат презентирани в Силициевата долина пред Стийв Возняк, Рийд Хофман и редица успешни инвеститори от цял свят. Финалът на Startup World Cup 2019 ще е в Сан Франциско на 22 Май 2020 г., а регистрацията за квалификацията е безплатна, уточниха организаторите на Inowave Summit 2019 – Български бизнес форуми.", "date": "2019.09.29", "title": " Български стартъпи с шанс да спечелят 1 млн. долара"}
{"url": "https://trud.bg/%d1%84%d0%b8%d0%bb%d0%bc-%d0%bd%d0%b0-%d0%bc%d0%b0%d1%80%d0%b8%d1%83%d1%81-%d0%ba%d1%83%d1%80%d0%ba%d0%b8%d0%bd%d1%81%d0%ba%d0%b8-%d0%bf%d0%be-%d0%bd%d0%b8%d0%ba%d0%be%d0%bb%d0%b0%d0%b9-%d1%85%d0%b0-2/", "text": "33-тото издание на „Киномания“ започва на 14 ноември в зала 1 на НДК с прожекция на филма „Засукан свят“ с режисьор Мариус Куркински – екранизация по едноименния разказ от сборника „Диви разкази“ на големия български писател Николай Хайтов. Специално внимание се обръща на 50-годишнината на един от знаковите български режисьори и актьори Мариус Куркински и на 100 години от рождението на Николай Хайтов. „Киномания“ не е просто един продуцентски проект. „Киномания“ и посланието ни „Гледай“, са опит, чрез който да видим през очите на киното съществените процеси и ценностите – как те се променят и ние с какво можем да допринесем. „Засукан свят“ е филм-послание и ние от НДК бяхме твърдо убедени, че именно с него трябва да открием „Киномания“, подчерта Борислав Велков, председател на Съвета на директорите в НДК. Тази година организаторите провеждат специална кампания „Гледай“, вдъхновена от откриващия филм „Засукан свят“, с която целят  чрез цитати от филма и разказа, както и загадъчни визии с очите на актьорите, да привлекат вниманието на аудиторията.  Да гледаме с отворени сетива, да гледаме през очите на другия и да се вглеждаме повече в детайлите са само част от посланията на откриващия филм. А киноизкуството е онзи магичен обектив, през който гледаме една история, а виждаме себе си, са убедени от екипа на Киномания. Мариус Куркински сподели, че за него форумът вече е част от културната история на България. „Засукан свят“ е нов български игрален филм по произведение на класически български писател, но тук важно е да се подчертае и самооценката на автора. За себе си мога да кажа, че се подписвам и заставам зад филма с цялото си сърце и ценностите, които нося“, допълни Мариус Куркински. Лентата е с впечатляващ актьорски състав, който включва: Мариус Куркински, Камен Донев, Ана Пападопулу, Виктория Колева, Вяра Коларова, Велислав Павлов, Димитър Николов, София Бобчева и Димитър Рачков. Филмът проследява съдбата на Милю – малкият човек, който в целия си живот се бори със засукания свят, в който живее, и накрая в миг на просветление осъзнава – „Не може то тъй, приискало му се на някого да мре. Път трябвало да се измине! Вяра да се трупа! Живот да се изживее!“. Сред акцентите на „Киномания“ е и „Нарисувай ми тъга“ – вечер на Тео Ушев. На 17 ноември от 19 часа. в зала 1 на НДК ще станем свидетели на две събития – българската премиера и единствена прожекция на филма на Тео Ушев „Физика на тъгата“ по едноименния роман на Георги Господинов. Филмът имаше преди седмица своята световна премиера на фестивала в Торонто, а в неделя беше отличен със специална награда в категория „Късометражно кино“ от престижния международен фестивал. За най-новия си филм Ушев казва, че не следва стриктно сюжета на книгата, не е филм-биография, а филм-лабиринт, капсула на времето, в която са събрани обекти, случки, спомени, мелодии. Филм за носталгията, пропилените шансове и неслучилите се мечти на цяло едно поколение, премерен през личния разказ. Другото събитие, с което ще започне вечерта, озаглавена „Нарисувай ми тъга“, е музикално-визуалният спектакъл „Четирите годишни времена“ на Вивалди. Проектът е реализиран от Токийския университет на изкуствата, като визуалните картини на четирите годишни времена са дело на четирима художници от Естония, Япония, Русия и България в лицето на Тео Ушев. Музикалното изпълнение на живо в зала 1 на НДК ще бъде на Quatro ансамбъл със солист Иван Пенчев. „Възможността да представя пред българска публика в този кино-концерт двата ми най-амбициозни проекта през последните 8 години, е огромна радост и вълнение за мен. Надявам се за зрителите той да бъде любопитно и интересно пътешествие чрез картини и музика“, сподели Ушев. „Киномания“ е между 14 и 28 ноември. Днес е последния ден с прожекции на „Танц Филм Фест“ в кино „Люмиер Лидл”, преди старта на големия кинофорум.  Той включва игрални и документални филми от различните жанрове на танцовото изкуство.", "date": "2019.09.29", "title": " Филм на Мариус Куркински по Николай Хайтов открива „Киномания“"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%b7%d0%b0-%d1%82%d1%80%d0%b8-%d0%bc%d0%b5%d1%81%d0%b5%d1%86%d0%b0-%d1%89%d0%b5-%d0%bb%d0%b8%d0%ba%d0%b2%d0%b8%d0%b4%d0%b8%d1%80%d0%b0%d0%bc-%d0%bf%d1%80/", "text": "София изисква управление със здрава ръка. Това заяви кандидатът за кмет на столицата и лидер на АТАКА Волен Сидеров в сутрешния блок на една от водещите телевизии. „Трябва ред и сигурност, защото разбрах, че вилнеят 40-50 банди за битови кражби, а край училищата има наркодилъри, които спокойно си продават стоката. Това може да бъде пресечено със  създаването на истинска общинска полиция. Цялата тази престъпност мога да я ликвидирам за три месеца”, категоричен бе Сидеров. Попитан как е решил да се включи в надпреварата за кметския стол, Сидеров уточни: „Подтикнаха ме мои колеги и хора от сферите на културата и спорта, които казаха, че е време мъж да застане на този пост, за да спре гей-парадите, които ни дразнят. Такава демонстрация е излишна и вредна. Тя е проводник на джендър-философията, която не се възприема от българската народопсихология.” Сидеров акцентира, че в неговата програма за управление на града е заложено намаляване цената и безплатни часове за синята и зелената зона. „Колкото повече зони правиш, толкова повече тормозиш хората”, коментира той. Относно задръстванията в столицата кандидатът за кмет от АТАКА заяви, че разполага с експерти, които да изготвят и приложат концепция за справяне с проблема. Той даде за пример Виена, която е сходна по големина и население със София, но задръстванията не са като в столицата ни. Сидеров е на мнение, че в рамките на половин година може да се урегулира цялостната пътна схема на София, за да се облекчи чувствително трафикът. На въпрос за чистотата на столицата кандидатът за кмет посочи друг негов приоритет за прекратяване на поръчките за стотици милиони за почистване и ремонти. „Това ще се изпълнява от общински фирми. В момента частни фирми прибират голям процент от общинския бюджет, а реално изпълнението е лошо”, посочи той. Сидеров ще развали и договора за „Софийска вода”, за да не плащат софиянци 20 пъти по-скъпа услуга. В понеделник от 11 часа АТАКА ще обяви кандидатите си за районни кметове и общински съветници. В листата на партията за София има хора с високи постижения в спорта, бизнеса, обществени фигури и действащ районен кмет. „Ще представя много силна листа. Издигаме 8 районни кметове, като единият е действащ в момента – на „Младост”. Има нови лица, които решиха да се включат в листата на АТАКА. Това показва, че има нова фаза в мисленето на хората, че чрез партията може да наложиш граждански идеи”, обнадежден е партийният лидер и кандидат за кмет. Избори 2019. Платено съдържание. Купуването и продаването на гласове е престъпление.", "date": "2019.09.29", "title": " Сидеров: За три месеца ще ликвидирам престъпността в София\t"}
{"url": "https://trud.bg/%d1%81%d0%be%d1%84%d0%b8%d1%8f%d0%bd%d1%86%d0%b8-%d0%bf%d1%80%d0%b5%d0%b4%d0%b0%d0%b4%d0%be%d1%85%d0%b0-%d0%bd%d0%b0%d0%b4-75-%d1%82%d0%be%d0%bd%d0%b0-%d0%ba%d0%b0%d0%bf%d0%b0%d1%87%d0%ba%d0%b8/", "text": "Хиляди софиянци се включиха днес в петото издание на кампанията „Капачки за бъдеще“, която се проведе на площад „Батенберг“ пред бившия Мавзолей. Два часа преди обявеният край на днешното събиране – 17 часа,  организаторите съобщиха, че от началото на деня са събрани над 75 тона капачки, които са натоварени в 7 камиона. Организаторите очакват само от днешния ден да съберат около 90 тона, а общо за страната близо 140. Снимки: Денислав Стойчев Целта е до края на годината да бъде решен проблемът със старите кувьози в малките общински болници, а до 2020 г. в страната да няма кувьози, произведени преди 2000 г. Днес в кампанията се включиха и 15 камиона, които ще транспортират събраните капачки до Казанлък за рециклиране.", "date": "2019.09.29", "title": " Софиянци предадоха над 75 тона капачки (СНИМКИ)"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bd%d0%b5-%d1%81%d1%8a%d0%bc-%d0%be%d0%bf%d1%82%d0%b8%d0%bc%d0%b8%d1%81%d1%82-%d1%87%d0%b5-%d0%bc%d0%b0%d0%ba%d0%b5%d0%b4%d0%be/", "text": "В страницата си във фейсбуф лидерът на ВМРО, министър на отбраната и заместник министър-председател на Република България Красимир Каракачанов публикува пространствен коментар по повод предстоящите срещи във връзка с европейското бъдеще на Македония. Ето текста: „На 17 октомври предстои Европейски съвет, на който се очаква лидерите на страните от ЕС да вземат решение за начало на преговори за членство на Македония и Албания в ЕС. България винаги е имала принципна позиция в подкрепа на Македония както по отношение на нейната евроатлантическа интеграция, така и на нейната стабилност и териториална цялост. Тази подкрепа е била винаги ясна, но и обвързана с това каква политика спрямо България се води в съседна Македония и дали тя отговаря на принципите на ЕС за добросъседство и най-вече на българските национални интереси. За нас от двете страни на Деве баир са живеели и живеят хора, споделящи обща история, общи герои, обща култура и език. Насила разделени от повратностите на историческите събития тези хора днес живеят в две различни държави. В продължение на десетилетия, чрез насилие и терор, вдъхновени от Кралска Югославия, Сталин и Тито бе направено всичко, за да бъде сломена българската идентичност на македонските българи и подменена с новосъздадена македонска. Този македонизъм по своята същност е основно антибългарски, целящ манипулативната и гротескна подмяна на историята, на всичко българско и показването на България и българите като завоеватели, окупатори, фашисти и душмани. За съжаление след края на Югославия този антибългарски македонизъм не само не изчезна, а се превърна и в държавната идеология и доктрина на новата независима държава Република Македония. Кулминация на антибългарската истерия и потресаващи исторически манипулации и лъжи бяха достигнати по време на управлението на Никола Груевски. Най-крещящата от всички манипулации е именно тази, че Груевски беше председател на партия носеща името ВМРО – която исторически е била винаги най-силният стожер на българщината. С идването на власт на Зоран Заев ние имахме надежда, а и обещания, че ще има промяна в този антибългарски наратив и че историята ще бъде най-сетне казана такава, каквато е. В подписания на 1 август 2017 г. Договор за приятелство и добросъседство между Македония и България всъщност най-важният елемент е клаузата за Обща история. За разлика от гърците ние се съгласихме да гледаме на историята ни с Македония като на Обща, естествено при условие, че ясно бъдат казани фактите – на база на артефакти и оригинални документи – за българската същност на Цар Самуил като Цар на България, българската идентичност на цяла плеяда възрожденци като Григор Пърличев, Райко Жинзифов, братя Миладинови, Кузман Шапкарев, всички революционери като д-р Христо Татарчев, Гоце Делчев, Дамян Груев, Борис Сарафов, Васил Чекаларов, Гьорче Петров, ген. Александър Протогеров, Тодор Александров, Иван Михайлов и много други. Всички те са се определяли сами като българи, имали са българска национална и етническа идентичност за себе си, говорели са и писали на български книжовен език и са оставили след себе си хиляди страници документи, писма и мемоари, казващи сами за себе си това. Същото важи и за събития като Илинденско-Преображенското въстание, организирано и предвождано от българи, за ВМРО – организация създадена и ръководена от корави българи, бореща се свободата на Македония, но най-вече за нейната българщина. Това е лесно проверимо и доказуемо, включително в архивите на Държавния архив на Македония. Хора и партии в Македония, които си мислят нещо друго по отношение на историческата ВМРО и нейните ръководители, или живеят в някаква странна щизофрения, или са тотално неграмотни, неуки и неписмени. Има и трети вариант всъщност – работят по белградска агенда. Но да се върнем към фактите – беше създадена смесена историческа комисия с професионални историци от двете ни страни, на която беше даден мандат да намери в бързи срокове този общ и честен прочит на общата ни история и това да залегне в учебните материали, които се преподават в училищата. Тази комисия съществува вече от почти 2 г, но резултатите от работата ѝ, ако въобще има такива, са крайно разочароващи. Вината за това е изцяло на македонската страна, която постоянно бави темпото, прави обструкции и се опитва всячески да преиначава значението на оригиналните исторически документи, като постоянно ги тълкува и „обективизира“ от днешна гледна точка. Всичко това се прави с една-единствена цел – да не се допусне по никакъв начин „признаване“ на каквато и да е българска идентичност, на която и да е историческа личност от Македония. Македонските историци в комисията са отдадени цялостно на това да защитят максимално титовата и антибългарска конструкция на македонизма. Последните няколко заседания на Комисията са тотална катастрофа и това беше констатирано и от самите нейни членове. Македонските историци, а за съжаление и политици като самите Заев или президента Пендаровски, вече дори не говорят за Обща история, а за преплетена и споделена – такава, каквато имали и с всички останали държави на Балканите. Пендаровски дори си позволи да охули паметта на Гоце Делчев, сравнявайки го с обикновен опортюнист и нагаждач, който се е декларирал българин, само защото обстоятелствата около него били такива. Същото го каза и по отношение на стотиците хиляди български граждани в Македония, които за него са очевидно лъжци и измамници. На няколко пъти през последната година държавата България, българският премиер и аз самият подканвахме приятелски и загрижено както Комисията, така и държавните ръководители в Скопие да преосмислят техния подход. Уви, реакцията и последствията бяха точно в обратната посока. Днес ясно мога да констатирам дълбокото си разочарование, че Договорът за приятелство и неговата основна и най-важна точка – Общата история, не е изпълнен, не се изпълнява и няма индикации за неговото изпълнение. Подписването и изпълнението на този Договор бе условието за безрезервната подкрепа от страна на България за Македония за членството ѝ в НАТО и ЕС. Благодарение на този Договор и нашата подкрепа Република Северна Македония ще стане съвсем скоро член на НАТО. Нашата подкрепа беше в аванс, без резултати по отношения на Договора. Подадохме рака и бяхме излъгани. Затова отново повтарям – само след дни, на 17 октомври, предстои Европейски съвет, на който България трябва да реши дали да подкрепи Македония, за да ѝ бъде дадена дата за начало на преговори за членство в ЕС. Това решение зависи както от всички държави членки, така и от всяка от тях поотделно. Решението ще се вземе само с абсолютно мнозинство. Дори и само една държава да бъде против, решение не може да бъде взето. Както беше ясно заявено от премиера Борисов по време на официалното му посещение в Скопие на 1 август тази година, България ще продължи да подкрепя Македония само при резултат на Комисията до тогава. Този добронамерен съвет очевидно не бе послушан, а бе посрещнат с насмешка и подигравка. На 14 и 15 октомври пък предстои и поредното заседание на Историческата комисия. Не съм оптимист, че македонската страна ще успее да надмогне себе си и излезе с резултат, който да позволи на България да продължи да ги я подкрепя. Дано се лъжа!“", "date": "2019.09.29", "title": " Каракачанов: Не съм оптимист, че македонската страна ще надмогне себе си. Дано се лъжа!"}
{"url": "https://trud.bg/%d1%81%d1%8a%d0%b1%d1%80%d0%b0%d1%85%d0%b0-27-%d1%82%d0%be%d0%bd%d0%b0-%d0%bf%d0%bb%d0%b0%d1%81%d1%82%d0%bc%d0%b0%d1%81%d0%b0-%d0%b2-%d0%bf%d0%be%d0%bc%d0%be%d1%89-%d0%bd%d0%b0-%d1%80%d0%be%d0%b4/", "text": "За 3 г. сдружение „Аз вярвам и помагам“ дари 11 апарата 27 тона пластмасови капачки донесоха за броени часове в събота пред Катедралата във Варна хиляди жители на града и на цяла Североизточна България. Празникът на рециклирането по традиция бе организиран от сдружение „Аз вярвам и помагам“, а с приходите от предадените капачки предстои да бъде закупена апаратура за родилните отделения в морската столица. Кампаниите се провеждат във Варна от 2016 г., като дотук са събраните за рециклиране капамки са над 91 тона и са дарени 11 различни апарата за най-малките пациенти, направи равносметка председателят на „Аз вярвам и помагам“ Владислав Николов. С пари от капачки бяха закупени модерни кувьози, родилно легло, респираторен апарат за реанимация на пеленачета и др. Освен за АГ-болницата и родилното отделение в МБАЛ „Св. Анна“ тази година сдружението подпомогна и детската хирургия в „Св. Анна“, която получи 3 помпи за инфузионна терапия и пациентски монитор. Интересът на хората се увеличава и всяка следваща кампания подобрява резултата на предходната, коментираха от „Аз вярвам и помагам“. В събота активистите и десетки доброволци бяха изненадани и от трогателен жест на младоженци. Пременени в класически стил, бъдещите съпрузи предадоха торба с капачки, преди да влязат в храма и да се венчаят.", "date": "2019.09.29", "title": " Събраха 27 тона пластмаса в помощ на родилни отделения"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b2%d0%b5%d1%81%d1%82-%d0%b8-%d1%81%d0%b2%d0%b5%d1%82%d0%be%d1%81%d0%bb%d0%b0%d0%b2-%d0%b0%d1%80%d0%b3%d0%b8%d1%80%d0%be%d0%b2%d0%b8-%d0%b2-%d0%b1%d1%8a%d0%bb%d0%b3/", "text": "Колкото си по на север, толкова хората са по-топли и сърцати Съпругите ни ни имат пълно доверие и нямат поводи да ни ревнуват Баба Ванга ни каза, че кариерата ни ще е успешна и Господ ни пази – В средата на годината обявихте, че се завръщате на родната музикална сцена. Кога да очакваме нова песен или концерт?  Благовест: Новата ни песен е вече факт – „Ние сладко си живеем”. Музиката е на Искрата, текстът е на Спиро Ибсен и Митко Керелезов, а по аранжимента работихме ние, Мага и Искрата. В песента сме използвали автентичен фолклор от Далмация (историческа област в Хърватия -б.а.) – една далматинска песен, която ние пеем още от малки и тя е един реверанс към нашата майка, която беше в основата на това ние да започнем да пеем още от пет годишни. Вече е факт и първият ни голям концерт, след прекъсване от 22 години, който се състоя във Враца и искаме да благодарим лично на кмета на града – Калин Каменов. Нашият приятел – пианиста Георги Могилски, също има голяма заслуга за това ние да направим този първи концерт именно там. Останахме много приятно изненадани от начина, по който ни посрещна публиката и от това, че присъстваха 4000 души. Изживяването беше неописуемо, хората ни приеха страхотно и накрая едвам ни пуснаха да си тръгнем.  Светослав: Да, два пъти ни изкараха на бис и после трябваше да си тръгнем, защото просто изпяхме всичките си песни… Страхотно преживяване, човек качи ли се на сцената и връщане няма. В момента обмисляме и въпроса за концерт в София и дано да стане!  Б.: Тепърва ни предстоят още страшно много срещи с публиката и нови песни, разбира се. Вече работим с маестро Живко Петров върху следващата песен, която ще е изненада за всички. – Допада ли ви новата българска музика и певците, които доминират родния ефир?  Б.: Всеки артист сам решава какво да представи на публиката, а ние в това отношение сме много демократични. Хората, които харесваме и са наши съмишленици са: Графа, Любо Киров, Орлин Павлов и Мария Илиева, с която станахме близки приятели покрай участието ни в „Като две капки вода”. Там се запознахме и с Тита, на която вече сме фенове, защото това момиче пее много добре. Харесваме също Михаела Филева и Искрата – изключителен талант.  С.: Приятели сме и с Папи Ханс, който е едно много интелигентно момче, пише и поезия, също така и с група „Джеръми”. Напоследък много ми допадат и двете песни на Алма (дъщерята на Саня Армутлиева-б.а.), те са на световно ниво. – Много ваши колеги не харесват хип-хоп звездите у нас, а вие дори се снимахте в новия клип на Криско. Имахте ли колебания преди да приемете да участвате?  Б.: Не, защото Криско е човек, който знае какво иска, какво прави и защо го прави. Като говорим за новата рап вълна у нас, веднага искам да спомена и Ицо Хазарта, защото мисля, че той прави много стойностни неща. Аз не се срамувам от това, че познавам Криско и Ицо Хазарта и от това, че с тях сме приятели и работим заедно. – А харесвате ли някои от попфолк певците?  С.: Като визия харесваме повечето от поп-фолк изпълнителките. Изключително красиви жени са Преслава, Анелия и Емилия, а смятаме, че са и много добри певици. По принцип се казва шоубизнес и всеки може да се изявява както иска, а след като имат успех – защо да не го правят!? – Бихте ли направили колаборация с някоя от тези красавици?  Б.: Толкова далече няма да отидем, защото са толкова красиви, че… За нас би било удоволствие да бъдем заобиколени от такива красиви жени, а особено нашия приятел Калин Диков, който е ценител на красивите жени мисля, че няма да откаже такава колаборация, но засега се въздържаме. – Светослав, ти се завърна за постоянно в България. С какво ти бе най-трудно да свикнеш у нас и какво ти липсва най-много от Норвегия?  С.: Не ми е лесно все още, защото разликата в манталитета е огромна и в началото имаше културен шок. В Норвегия се живее много спокойно, много богата страна е и, за да бъда откровен, парите се изкарват много по-лесно и заплатите, както и всичко останало са на много високо ниво. Когато един човек е осигурен финансово, той е много по-спокоен и отношенията между хората са съвсем различни, а тук е борба за изкарване на хляба и естествено отношенията са по-други. Трудно ми е да приема агресията, но българите сме южен народ и просто сме по-темпераментни. – Къде се сблъскваш най-често с агресивно отношение?  С.: Достатъчно е да излезеш с колата и веднага се сблъскваш с агресивния начин на каране – всеки гледа да е пръв на всяка цена и това е причина за многото инциденти, които стават. Има хора, които спазват правилата, но има и такива, които въобще не ги спазват, което е опасно за другите шофьори. На мен това ми прави огромно впечатление и мисля, че не може в една страна като България да има толкова жертви на пътя – това не би трябвало да е така и всички трябва да спазват правилата за движение, а и не само тях.  Б.: Искам да кажа още нещо, неотдавна бяхме в Париж и там положението по пътищата също е голяма битка. Ужасни задръствания, колите често минават и на червено, спират по-рядко на зебрите, отколкото у нас. – Хората там наистина ли са по-студени?  С.: Интересен парадокс е, че колкото по на север отиваш, толкова хората са по-топли и сърдечни. Аз съм живял три години в Осло, а останалите около 19 години съм живял в северната част на Норвегия – на 800 км. от столицата. Бях в един малък град, който обаче е важен, защото там е целия регистър на страната. За моя огромна изненада, установих, че хората там са по-сърдечни и топли, може би защото климатът е суров и те трябва да се поддържат, живеят заедно и затова са такива. Хората в Осло са по-студени и по-големи егоисти, но така е и във всеки по-голям град, докато в по-малките градчета хората наистина са по-готини и сърцати. Аз се чувствах много добре в по-северната част на Норвегия и там нямах никакви проблеми с норвежците. – А би ли се върнал отново да живееш за постоянно там и какво те привлича в България?  С.: Има нещо, което е много хубаво тук – климатът на България е уникален и ние сме едни щастливци, които за съжаление не умеят да ценят нито природата си, нито чудесния климат, в който живеем, така че аз бих живял и в България, и в Норвегия. Иска ми се да съчетая и двете държави, но повечето време ще съм тук, защото климатът е много хубав. – Освен в България, вие бяхте звезди и в съседните ни държави. Къде имахте най-луди и многобройни почитатели?  Б.: Най-популярни бяхме в съседна Румъния и във всички страни от бившия СССР, където имаме над два милиона продадени плочи. В Букурещ правихме концерти в зала „Поливалента” пред 7000 души, а в бившия Съветски съюз имаме над 500 концерта, като най-малката зала там беше за 3000 души. Това са едни хубави спомени и преживявания, защото руснаците са много благодатна публика – те обичат да ходят на концерти и много поддържат артистите, които харесват, но лично ние не се оплакваме от българската публика. – Благовест ли е по-големия плейбой – все пак той имаше връзки със Соня Васи и Милена Славова?  С.: Благодаря за доверието, но не бъди толкова сигурна! (Смеят се) – Двамата и с днешна дата сте приятели със Соня. Съпругите ревнуват ли от нея и многото почитателки?  Б.: Ние със Соня наистина сме големи приятели и тя е човек, който ни е защитавал навсякъде и винаги е имала много хубаво отношение към нас, както и ние към нея. В една връзка е много важно да има доверие между хората, а съпругите ни ни имат пълно доверие и затова нямат никакво основание да ни ревнуват.  С.: Засега! – Ваши колеги разкриват, че им се е случвало да бягат от свои фенки, или дори да се заключват в хотелските си стаи, за да се спасят от тях. Вие сигурно имате много подобни случки?  Б.: О, това колко пъти ни се е случвало, даже понякога са пръскали с вода по-напористи почитателки. Имахме един концерт, на който се наложи баскитаристът ни Зарю да ги полива с един маркуч само и само да не влезнат в гримьорната, където бяхме ние.  С.: Е, понякога влизаха и какво по-хубаво от това, влизаха, а как излизаха – не знам!  Б.: Излизаха щастливи! (Смеят се) – Светослав, истина ли е, че Ванга ти е забранила да изневеряваш на жена си?  С.: Това, че отидох при нея с жена ми, може би беше една от най-големите ми грешки – шегувам се. С баба Ванга бяхме големи приятели и когато аз заведох жена ми, тя ми каза: „Съпругата ти е ангел и няма да я лъжеш, защото ще пукнеш!” Сега, какво е видяла, как е видяла – тя всичко виждаше, нищо, че беше сляпа, но това бяха думите й. Тя е уникален феномен, няма друг такъв в Европа.  Б.: Интересна беше реакцията на нашия приятел Калин Диков, когато брат ми му разказа този случай: „Не трябваше да ходиш, тя те е проклела.” – Тоест, няма смисъл да те питам дали си останал верен на жена ти…  С.: Сега няма мърдане, баба Ванга каже ли ти нещо! Но не е само заради това, защото един мъж, който уважава жена си, би трябвало да е джентълмен и да държи на нея. Нямам нужда да изневерявам на жена ми и не е заради думите на баба Ванга, просто така съм решил!  Б.: Баба Ванга ни каза също, че кариерата ни ще е успешна и се надявам тя наистина да продължи успешно. Тя много обичаше да є пеем народни песни, особено родопската „Заспало е челебийче”, както и „Йовано, Йованке”. Пеехме є също и далматинската песен, която сега сме включили в новата ни песен на два гласа. – Липсва ли ви нещо от комунизма и болно ли ви е, че някои ваши колеги не успяха да се адаптират към предизвикателствата на прехода?  С.: Много ни е болно. Моят любим певец Борис Годжунов умря в бедност, Бог да го прости! Наистина много ми е болно, че такива артисти са докарани до това положение и според мен всички трябва да ни е срам. Те не заслужават такава съдба, защото това са хора, с които ние сме израснали – с техните песни и творчество, не говоря само за естрадните певци, а и за артистите. Много е важно една държава да уважава хората на изкуството, защото те са духовните водачи на тази нация – артисти, писатели, музиканти и трябва по някакъв начин да им се осигурят достойни старини. – А виждате ли поводи за оптимизъм в страната ни?  Б.: Искам да кажа, че много вярвам в младите хора, а бъдещето принадлежи на младите и ще разкажа един случай по този повод. Днес говорих със сина ми, който е първенец на випуска си в Холандия и вчера, след като го е изпитала нещо, свързано с финанси, преподавателката му казала: „Не искам повече да говорим за това, а искам да си поговорим като приятели.” След това го е питала какво мисли по различни житейски въпроси, а като свършили разговора му споделила, че има невероятно бъдеще пред себе си! Какъв е въпроса обаче – дали тези млади хора, не говоря конкретно за сина ми, защото е пълно с интелигентни млади хора, които получават образование по целия свят, дали те ще се върнат в България? А дори по-важно е какво правим ние, като общество за това тези млади хора да се върнат в страната ни.  С.: За да се върнат, те трябва да бъдат мотивирани. По принцип българите сме много талантливи хора, но имаме един проблем, когато сме на запад спазваме правилата, а като си дойдем тук вече не е така и си мислим, че може и да не ги спазваме, а така няма да стане. Правилата трябва да се спазват и да важат за всички. Трябва да има гражданско общество у нас и еволюция в нашия манталитет, ако свикнем да спазваме законите, България ще тръгне много бързо напред! – Любимата ви мисъл?  С.: И двамата харесваме тази мисъл – всичко е възможно, стига да го искаш достатъчно силно! Ние сме едни щастливи хора, надяваме се така да е и занапред, но най-важното е да сме живи и здрави!  Б.: Надяваме се, че най-хубавото предстои! Просто нямаме право да се оплакваме. Нашите гости  Благовест и Светослав Аргирови са най-известните близнаци в страната ни. Още от съвсем малки те се изявяват, като солисти на хор „Детска китка” в родния си град Пловдив, а по-късно завършват Музикалната Академия, но с различни специалности – Благовест с виолончело, а Светослав с пиано. Кариерата им стартира през 1981-ва година, като дует „Вега”, но истинският им пробив идва, след като се преименуват на „Братя Аргирови”. Двамата предизвикват истинска истерия, а манията по тях обзема не само родните фенове, но излиза и извън пределите на България. След промените заминават да работят в скандинавските страни, Австрия, Швейцария и Германия, а Благовест дори записва албум в Норвегия. Популярните братя отново напомнят за себе си в България през 1997-а с хита „Гот е”. Двамата имат десетки песни, които издържаха проверката на времето – „Силвия”, „Замирисва на море”, „От понеделник”, „До вчера”, „Пролетна умора”, „Да чукна на дърво” и други.", "date": "2019.09.29", "title": " Благовест и Светослав Аргирови: В България сме щастливци"}
{"url": "https://trud.bg/%d1%88%d0%b8%d0%bd%d0%b8%d0%ba%d0%be%d0%b2%d0%b0-%d1%81-%d0%b4%d0%b2%d0%b5-%d1%82%d0%b8%d1%82%d0%bb%d0%b8-%d0%b2-%d0%bf%d0%be%d1%80%d1%82%d1%83%d0%b3%d0%b0%d0%bb%d0%b8%d1%8f/", "text": "Националката за „Фед къп“ Изабелла Шиникова спечели най-голямата титлата в кариерата си. Българската тенисистка грабна трофея на турнира в Калдас де Райна (Португалия) с награден фонд 60 000 долара след победа с 6:2, 2:0 и отказване на съперничката й Наталия Костич (Сърбия). Преди това Шиникова триумфира и в надпреварата на двойки, където заедно с Джесика Понше (Франция) надиграха с 6:3, 6:1 Ана Данилина (Казахстан) и Вивиан Хайзен (Германия). Успехът ще донесе на тенисистката изкачване с 42 места в ранглистата до 171-ото, като тя ще стане втора ракета на България.  Адриан Андреев пък се класира за финала на турнира в Харлингън (САЩ) с награден фонд $15 000. 18-годишният софиянец мина с 6:3, 6:1 през Алекс Рибаков (САЩ), а късно снощи бе битката му за титлата с Нанда Говинд (САЩ).", "date": "2019.09.29", "title": " Шиникова с две титли в Португалия"}
{"url": "https://trud.bg/%d1%81%d0%be%d0%bb%d1%81%d0%ba%d1%8f%d1%80-%d1%81%d0%b5-%d0%b7%d0%b0%d1%89%d0%b8%d1%82%d0%b0%d0%b2%d0%b0-%d0%b8-%d1%80%d0%b8%d0%bc-%d0%bd%d0%b5-%d0%b5-%d0%bf%d0%be%d1%81%d1%82%d1%80%d0%be%d0%b5%d0%bd/", "text": "Оле Гунар Солскяр вече чувства огромното напрежение да е треньор на „Манчестър Юнайтед“, а в понеделник вечер го чака мега дерби с „Арсенал“. Фенове на „червените дяволи“ искат главата му заради слабите резултати. „ Нашата цел е да изградим нова култура, нов отбор – каза Солскяр. – Дали това е работата, която очаквах? Точно това е. Никога не съм мислил, че ще стане бързо. Прави се стъпка по стъпка. И Рим не е бил построен за един ден.“ Солскяр очаква трите летни попълнения Аарон Уон-Бисака, Хари Магуайър и Даниел Джеймс да са гръбнакът на „Манчестър Юнайтед“ в продължение на години. Откакто норвежецът е треньор на „дяволите“, успеваемостта му е само 51,4 процента.", "date": "2019.09.29", "title": " Солскяр се защитава: И Рим не е построен за ден"}
{"url": "https://trud.bg/%d0%ba%d0%be%d0%b9-%d1%83%d0%b1%d0%b8-%d0%b0%d0%bd%d0%b4%d1%80%d0%b5%d0%b9-%d0%bb%d1%83%d0%ba%d0%b0%d0%bd%d0%be%d0%b2/", "text": "Дипломат от САЩ предупредил бившия пре­миер, че се готви покушение една от най-кървавите политически саморазправи в новата българска история остава неразкрита вече 23 години. На 2 октомври 1996 г. бившият премиер Андрей Луканов бе застрелян с 4 куршума в гърба. Политикът е 40-ия български министър председател и седмият, станал жертва на атентат. Убиецът стреля от разстояние по-малко от 2 метра, докато жертвата звъни по домофона на жена си пред входа на блока на ул. „Латинка”. Поредица от странни обстоятелства и съвпадения бележат фаталния ден. За пръв път от много време бившият премиер е без охрана – разбрал се е със съсед да го закара до работата му – офиса на съществуващото тогава българо-руско дружество за внос на газ „Топенерджи”. Иначе личният му бодигард – бивш командос от отряда на баретите, и досега мълчи защо във фаталния ден не е бил на работа. Луканов е спокоен, въпреки, че знае, че облаците над главата му се сгъстяват. Американски дипломат го предупреждава седмица по-рано, че срещу него се готви покушение. Повярвал ли е политикът или не, никой сега не може да каже, но не предприема никакви мерки, за да опази живота си. Четирите куршума са изстреляни в 9.20 ч. Никой от съседите не чува гърмежи – по-късно ще се окаже, че килърът е използвал заглушител. За секунди убиецът в клошарски дрехи изчезва между блоковете на ул. „Латинка”. Огледът на криминалистите продължава повече от 10 часа. Полицията намира оръжието – пистолет „Макаров”, но съобщава, че не е открито. Оперативна комбинация, за да обърка убиеца или опит за манипулиране на пистолета? Години по-късно адвокатите на обвинените за атентата двама украинци – Алексей Кичатов и Александър Русов ще използват този факт, твърдейки, че МВР са преправяли пистолета. Официално беше обявено, че оръжието е намерено 40 дни след убийството в торба, скрита зад радиатора в блок на близката улица „Димчо Дебелянов”. След убийството под контрол е поставено летището в София, блокирани са изходите на столицата, разпитват се десетки свидетели. Никой не е чул стрелба, но свидетел е видял съмнителен клошар да обикаля около блока ден преди атентата. Изготвен е фоторобот на предполагаемия килър. В разследването са включени всички „звезди” на криминалистиката. На никого от разследващите обаче тогава не прави впечатление, че часове след убийството един друг украинец – Сергей С., напуска България. Той от години живее в София и работи като охрана на бос от трибуквена групировка. Не се знае дали е съвпадение или не отпътуването му именно в този ден, но украинецът повече никога няма да се върне в България. На следващия ден след пристигането му в Киев, през вратата на собствения си апартамент е разстрелян с автомат. И това убийство остава неразкрито. До България достигат слухове, че това е килърът на Луканов, но МВР даже не работи по тази версия. Три години по-късно се появява надежда, че криминалистите са стигнали до следа. На 23 май 1999 г. на Капитан Андреево са задържани двама украинци – Александър Акимов и Владимил Шевчук, подозирани за смъртта на Луканов. Те посочват като извършител сънародника си Алексей Кичатов. Всички смятат, че гръмкото престъпление е разкрито, задържани са още хора. Пред съда са изправени Александър Русов, като извършител, сънародникът му Алексей Кичатов, като помагач, бившият строителен предприемач и шеф на фирма „Колонел” Ангел Василев, като поръчител, шофьорът му Юрий Ленев и племенникът му Георги Георгиев – Гопе. През 2003 г. и петимата са осъдени на доживотен затвор. Три години по-късно обаче Софийският апелативен съд ги оправдава, а през 2007 г. Върховният касационен съд постановява окончателно – невинни Мотивът на висшите магистрати е, че самопризнанията са изтръгнати с мъчения и не са събрани достатъчно доказателства.  По време на делото като свидетел е разпитван шефът на „Мултигруп” Илия Павлов. Открито навсякъде се говори за бизнес-конфликт между него и Луканов, медиите го спрягат като поръчител. Пред съда обаче той заявява, че имал само професионални контакти в „Топенерджи” с бившия премиер и двамата били в нормални отношения. По време на убийството бизнесменът Павлов бил в Палма де Майорка на събрание на „Мултигруп”. За последно той беше разпитан пред съда на 6 март 2003 г. Ден по-късно бе застрелян с пушка пред офиса му и убийците му не бяха разкрити.   Става жертва на политически сблъсък в БСП Андрей Луканов е премиер на два пъти в една година – 1990 г., когато Българската комунистическа партия се прекръства на социалистическа. Той остава един от основните лидери на БСП до 1995 г., когато oбявявa, чe ce oттeгля oт пoлитикaтa и вече ще се занимава с бизнec. Избрaн e зa ръкoвoдитeл нa нoвocъздaдeнoтo руcкo-бългaрcкo гaзoвo дружecтвo „Тoпeнeрджи”. Oпoзициятa oбвинявa кoмпaниятa, чe иcкa дa мoнoпoлизирa нe caмo дocтaвкитe нa руcки гaз, нo и гaзoпрeнocнaтa мрeжa нa Бългaрия. Нoвият прeмиeр и лидeр нa БCП Жaн Видeнoв oбвинявa Лукaнoв, чe нe ce oткaзвa oт влacттa, a иcкa дa ce увeкoвeчи в нeя чрeз прирoдния гaз. В същото време при Виденов страната изпадна в тежка икономическа криза. Луканов е бил обезпокоен, защото се очаквали фалити на банки и чудовищна инфлация – нещо което се случва в месеците след убийството му. Жена му Лилия Герасимова разказва, че броени дни преди атентата Луканов предава материали срещу Виденов на бившия първи Петър Младенов.", "date": "2019.09.29", "title": " Кой уби Андрей Луканов?\t"}
{"url": "https://trud.bg/%d0%ba%d0%be%d1%83%d0%bb%d0%bc%d1%8a%d0%bd-%d0%b4%d0%b5%d1%82%d1%80%d0%be%d0%bd%d0%b8%d1%80%d0%b0-%d0%b3%d0%b0%d1%82%d0%bb%d0%b8%d0%bd-%d0%b2-%d1%81%d0%bf%d1%80%d0%b8%d0%bd%d1%82%d0%b0/", "text": "Крисчън Коулман детронира Джъстин Гатлин като най-бърз действащ атлет в света и задържа САЩ на върха в мъжкия спринт. 175-сантиметровият американец грабна титлата в бягането на 100 метра на световното първенство в Доха (Катар) с невероятните 9,76 секунди. Така той превърна финала във второто най-силно бягане в историята на шампионатите след битката за титлата в Берлин през 2009-а, когато Юсеин Болт постави световния рекорд от 9,58 сек, а Тайсън Гей (САЩ) завърши втори с 9,71 сек.  Гатлин, който се класира по време за финала, показа, че умее да се събира за важните стартове и завърши втори, но далеч зад шампиона – 9,89 сек, с 1 стотна пред бронзовия Андре де Грас (Канада).  Поклонниците на т. нар. „чист спорт“ по традиция празнуват всяка загуба на Гатлин, който е един от малкото спортисти, хващани два пъти с допинг и все още с право да се състезават. Но успехът на Коулман едва ли ги радва, тъй като 23-годишният атлет пропусна три проверки тази година. Но младокът не смята, че това е причина за успеха му.  „Болно ми е когато така говорят хора, които не знаят нищо за мен – заяви новият шампион. – Имам страхотен талант и този път успях да го покажа. Обикновено тръгвам добре, а след това се губя, но сега устоях до финала.“", "date": "2019.09.29", "title": " Коулмън детронира Гатлин в спринта"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2-%d0%ba%d1%8a%d0%bb%d0%bd%d0%b5-%d0%bb%d0%b8%d0%bf%d1%81%d0%b0%d1%82%d0%b0-%d0%bd%d0%b0-%d0%b2%d0%b0%d1%80/", "text": "Футболният свят вече се радва на справедливост заради ВАР, но българското първенство седи далеч. Поредният проклинящ липсата на технологиите е „Ботев“ (Пловдив). При загубата с 0:1 от „Славия“ остана впечатление, че „канарчетата“ вкараха редовен гол, но той не беше зачетен. Нито едно от повторенията обаче не показа със сигурност дали топката е минала голлинията. Ако имаше ВАР, щеше да е ясно. „Славия“ поведе с гол на Славчо Шоколаров в 25-ата минута. Сериозна вина за попадението има вратарят Янко Георгиев, който не изби добре топката. В сетния миг на първото полувреме Димитър Велковски от „белите“ бе изгонен за втори жълт картон. Напрежението върху Желко Петрович, черногорския треньор на „Ботев“, продължи да расте с всеки миг. За разлика от миналия сезон „канарчетата“ са дълбоко в долната половина на класирането.", "date": "2019.09.29", "title": " Пловдив кълне липсата на ВАР"}
{"url": "https://trud.bg/%d0%be%d0%bf%d0%b0%d1%88%d0%ba%d0%b8-%d1%81%d0%b5-%d0%b8%d0%b7%d0%b2%d0%b8%d1%85%d0%b0-%d0%bd%d0%b0-%d0%b3%d1%80%d0%b0%d0%bd%d0%b8%d1%86%d0%b0%d1%82%d0%b0-%d1%81-%d1%82%d1%83%d1%80%d1%86%d0%b8%d1%8f/", "text": "В събота вечерта е бил затруднен трафикът към България през ГКПП ,Дерекьой –Малко Търново‘. Това съобщиха изнервени шофьори. Появиха се слухове за срив в системата, но според осведомени източници причина за тапата е спиране на тока на турския пункт. Ел. захранването е било прекъснато късно вечерта в събота срещу неделя, казаха митничари. „На комшиите са им спрели всички системи на работа и не е имало обработка на автомобили“, казаха те. По данни на очевидци служители на „Гранична полиция“ цяла вечер се опитвали да предупреждават пътуващите да се пренасочват през Лесово. В неделя вече ситуацията е била овладяна и движението е нормализирано.", "date": "2019.09.29", "title": " Опашки се извиха на границата с Турция заради спрял ток"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8-%d0%b8%d0%bd%d0%b6%d0%b5%d0%bd%d0%b5%d1%80%d0%b8-%d1%81%d0%b5-%d0%be%d0%bf/", "text": "Всички казват, че тези избори за кмет на София ще са различни, защото са голямата битка за власт. Не! Не това е залогът! Знам, че много политически инженери се опитват да подменят играта. Знам, че сигурно им е важно. Само че аз няма да съм и никога не съм била част от това. Тоява зяви кметът на София Йорданка Фандъкова при откриването на кампанията си за местните избори, на които ще се бори за нов мандат. Заставам пред всички с лицето и биографията си. Както някой написа със „скучната“ ми биография. Да, в днешно време е скучно да си последователен, но съм такава. Не пренаписвам големи периоди от живота си, не ги подменям, не ги крия, както е модерно. Не давам неизпълними обещания, заяви Фандъкова. Снимки: Денислав Стойчев За мен днес започва открито и честно състезание на идеи, решения и проекти за София, заяви тя. Да, тези избори са важни, защото на тях се решават две важни неща. Първото, как София ще продължи да се променя – дали със силата на опита и с поуките от научените уроци ще стъпим на здравата основа на направеното, за да увеличим скоростта на промяна и градеж. Второто, с каква цел София ще се развива – знам, че сега София има уникален шанс да направи голяма крачка в своето развитие. Работихме така, че в следващата година-две пред града ни стои голямата възможност да привлечем стратегически инвеститор във високотехнологичното производство. Това означава ускорено икономическо развитие, добри доходи и високо качество на живот. Преди няколко месеца „Файненшъл таймс“ и Световната банка отвориха свои центрове в София. Струва ни се естествено. А дали биха го направили преди 10 години? Каква беше София преди 10 години? Започнахме работа в един спрял град, който преминаваше от криза в криза. София беше обградена от хиляди бали боклук, чийто мирис задушаваше половината град. 40-годишните червени Икаруси бяха столичният градски транспорт, а метрото беше 9 км от центъра до „Обеля“. Детските градини и части от Борисовата градина се заменяха срещу панелни апартаменти, а парковете дори не се косяха. Радвам се, че днес никой не помни София такава. Защото днес София е различна. Припомням го, защото в управлението на един град това къде си, зависи от това откъде си тръгнал. Няма да изброявам какво направихме. Днес е важно какво предлагам да направим – това са конкретни проекти, със срокове и свършена работа, и най-вече, с ясни цели. Първата голяма цел е по-високо качество на живот с по-удобна и сигурна градска среда. Извеждам като приоритет работата в кварталите. Това означава квартални улици, тротоари и осветление. Често ме питат, защо едва сега – защото първо трябваше да направим големите улици и булеварди. Следваща задача – система на довеждащ транспорт – изцяло електрически автобуси от квартала до спирки на метрото. Защо сега – защото първо трябваше да модернизираме градския транспорт. Предлагам цялостна програма за изграждане на паркинги – буферни, на спирки на метрото и квартални, защото подреждането на паркирането в кварталите е една от най-спешните задачи. Трябва да намалим транзитния трафик през града – а това значи да завършим вътрешните рингове и Околовръстния път – готови сме с плановете. Метрото – много се гордея с този проект, въпреки всички, които се опитват да го омаловажат или искат неговото спиране. Не само, че не го спираме, а сме готови с разширенията към „Слатина“, „Левски“, „Люлин“ и Южната дъга. Трябва да проектираме и разширенията към „Илиянци“ и Студентски град. Втората голяма цел – по-здравословна среда, което означава чист въздух и повече зеленина. Спечелихме огромен проект за подмяна на старите печки на дърва и въглища на 1/3 от семействата в София. Настоявам парламентът да приеме предложението ми за инкриминиране на горенето на отпадъци. Спираме колите, които нямат работеща система за очистване и затова ще разработим нов механизъм за сигнали и контрол. Готови сме с проекти за 8 нови парка и с вдъхновяващия проект за Зеления ринг – линеен парк с велоалеи по старата жп линия. Има две конкретни теми, по които сме длъжници – Витоша и Борисова градина. Предлагам конкретни решения за по-добър достъп до планината и възстановяване на Княжевския и Драгалевския лифт – със или без съдействието на собствениците. Вече ясно им го казах. Къпалнята „Мария Луиза“ и Летният театър са двата най-знакови обекта, които трябва и вече можем да върнем на софиянци. Както успяхме да върнем терена, на който изградихме парк „Възраждане – първият от десетилетия нов парк. Един от моите лични приоритети е създаването на повече условия за спорт. Готови сме с проекти за 5 нови спортни зали в кварталите и 6 ученически спортни зали, които ще са отворени извън учебно време. Разбира се, София се нуждае от нов национален стадион и ще предложим терен, който да е максимално удобен. Подготвяме проект с нови възможности за спорт на Панчаревското езеро, а от догодина София ще има и първият общински аквапарк. Третата голяма цел – просперираща София, с по-големи възможности за професионално развитие, добри доходи и успешен бизнес. Днес всички говорят за северните територии. Факт е, те вече се виждат. С инфраструктурата, която изграждаме – Северна скоростна тангента и Западната дъга – те станаха новата посока за развитие на София. Можем да привлечем стратегически инвеститори, да създадем още 4 технологични индустриални зони. Вярвам, че бъдещето на София е във високите технологии. Затова предлагаме и училищен кампус, в който престижни международни училища и университети да отворят филиали. Големият капитал на София са образованите и младите хора. Знам го с ума и със сърцето си. Затова и повече от 10 години инвестициите в образованието са стабилен приоритет. Грижата за децата е ключът към душата на нашата общност. За да дадем на семействата повече сигурност и възможност за развитие – заедно с изграждането на нови училища и детски градини, започваме и програма за нови ясли. Продължаваме подкрепата за децата със специални образователни потребности.  Създаваме и първата общинска детска поликлиника. Четвъртата голяма цел – да подпомагаме творците, да създаваме нови места за култура и изкуство, да разкриваме историята на града. Знам, че величието на София е в свободния творчески дух и заряд. Догодина ще започнем изграждането на първия Център за Съвременно изкуство – той ще е истински дом на съвременните творци. Трябва да изградим две нови концертни зали, това е ясен ангажимент. Категорично продължаваме с разкриването на археологическото наследство – проектите за „Св. Неделя“ и църквата „Св. Спас“ са големи задачи, с които трябва да се справим по най-добрия начин, защото представят сърцето на града ни. Реставрирането на сградите-паметници на културата е задача, за която работим – и с промени в Закона за културното наследство, и със специална програма на общината. Спасихме къщата на Яворов за града. Петата голяма цел – повече ред, контрол и ясни правила. Да, на първо място електронни услуги и използване на новите технологии. Нужна е реформа в административните услуги – бързина и удобство за гражданите и бизнеса. Опитът ни показа, че трябва ефективен и строг контрол при строителството. От една страна, при строителство на публични обекти – за това настоявам строители, проектанти и надзор да носят и професионална отговорност при некачествена работа. И щом искат да работят с публични средства, да залагат и името си, и възможността изобщо да работят. Предлагам София да има ясни стандарти за всички елементи, които се поставят в града. По отношение на строителството в града – подготвяме серия от законодателни промени за ограничаване на застрояването в жилищните квартали и за защита на зелените площи. Цели се постигат само с ясна посока, с решителност, постоянство и съмишленици. Благодарна съм на всички софиянци, с които сме съмишленици в голямата цел – развитието на София като модерен, подреден, европейски град. Благодарна съм за подкрепата, за открития диалог, за гражданското участие и за критичните мнения. За реализирането на новите проекти и големите цели е нужен екип. Благодарна съм на подкрепата на Европейската комисията за проектите на София и на професионалния диалог, който имаме. За развитието на София подкрепата на правителството и на министър-председателя е изключително важна – защото мащабът на работа е огромен и без подкрепата на държавата много от големите проекти са невъзможни. Казвам го като кмет, който е виждал и двете. В управлението на града единствения начин да се носи ясна отговорност е, когато казваш кой конкретно стои зад теб, на кого разчиташ. Днес е модерно политиците да се крият зад думата „гражданите“. Но гражданите не са някаква обща маса. Гражданите имат своите лица, имена, професии, успехи, критики и идеи. Представям екипа от общински съветници от ГЕРБ, СДС и хората от гражданската квота, кметове на райони и кметства. Кметовете на райони в следващите години ще имат голяма роля за успешната работа в кварталите. Защото те са хората на място, които да дадат точно приоритетите и да следят работата. Продължавам да разчитам на част от хората, с които съм работила досега и които добре познавате. Новите приоритети, които предлагам, се нуждаят и от нова енергия, и от нови компетентности. Поканих ярки представители на гражданите – хора, градили своя авторитет с години, както и млади, активни личности. Хора, които могат да представляват в общинския съвет цели сектори. Хора, чиято дума се чува и тежи. Благодаря им, че приеха моята покана с желание да работят за София. Хората правят София. А София трябва да продължи да се развива. Това става не с приказки, а с конкретни проекти, с реален график, с работа ЗА СОФИЯ!", "date": "2019.09.29", "title": " Фандъкова: Политически инженери се опитват да подменят играта (обзор)"}
{"url": "https://trud.bg/%d0%be%d1%80%d0%b8%d0%b5%d0%bd%d1%82%d0%b8%d1%80%d0%be%d0%b2%d0%b0%d1%87-%d0%b8%d0%b7%d0%ba%d0%b0%d1%87%d0%b8-%d0%bd%d0%b4%d0%ba-%d0%b7%d0%b0-940-%d0%bc%d0%b8%d0%bd%d1%83%d1%82%d0%b8/", "text": "Състезателят по спортно ориентиране Димитър Желязков бе най-бърз в скоростното бегово изкачване на НДК. Дистанцията включваше старт от фонтаните, изкачване на осемте етажа, обиколка на цялата тераса и слизане по стълбите, а Желязков го направи за 9:40 минути. Кристина Йорданова бе най-бърза при жените – 10:45 мин. А група полски алпинисти от Познан пък се оказаха най-сръчни в изкачването по фасадата.  Събитието бе част от второто издание на спортния празник „НДК 360 – Европейска нощ на спорта“ и събра десетки хиляди столичани и гости на града.", "date": "2019.09.29", "title": " Ориентировач изкачи НДК за 9:40 минути"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%b1%d0%b5%d0%b7%d0%bf%d0%bb%d0%b0%d1%82%d0%b5%d0%bd-%d0%b8%d0%bd%d1%82%d0%b5%d1%80%d0%bd%d0%b5%d1%82-%d0%b2-%d1%81%d0%b2%d0%b8%d1%89%d0%be%d0%b2/", "text": "След като в края на месец юли т.г. община Свищов подписа споразумението за финансиране на безплатните точки за достъп и осъществи избора на доставчик, от четвъртък, 26 септември 2019 г. вече може да бъде използван безплатният високосторостен безжичен достъп. Избраните зони с високо ниво на концентрация на граждани и гости на гр. Свищов са: Общински пазар „Велешана“; Площад „Алеко“; Централната градска градина; Градинката при „Паметника на дарителите“; Площад „Свобода“; Площад „Хан Бъчва“; Спортен комплекс „Свищов“; Местността „Паметниците“; Парк „Рила“ и в района на поликлиниката към МБАЛ-Свищов. Мрежата е изградена по проект на Община Свищов, финансиран по европейската инициатива Free Wi-Fi for Europeans, като свободният и безплатен достъп до мрежата е с наименование WiFi4EU. Припомняме, че целта на инициативата WiFi4EU е да се предостави висококачествен интернет достъп на граждани и посетители на Европейския съюз чрез безплатни точки за безжичен достъп на обществени места, включително паркове, площади, обществени сгради в общини в цяла Европа. Община Свищов ще бъде отговорна за финансирането на абонамента за интернет и поддръжката на оборудването, за да се предлага безплатен и висококачествен безжичен достъп до интернет за всички граждани и посетители за период от поне 3 години след инсталирането на мрежата.", "date": "2019.09.29", "title": " Пускат безплатен интернет в Свищов\t"}
{"url": "https://trud.bg/%d0%b8%d0%b7%d0%ba%d0%bb%d1%8e%d1%87%d0%b8%d1%82%d0%b5%d0%bb%d0%bd%d0%be-%d0%b8%d0%bd%d1%82%d0%b5%d0%bd%d0%b7%d0%b8%d0%b2%d0%b5%d0%bd-%d0%be%d1%81%d1%82%d0%b0%d0%b2%d0%b0-%d1%82%d1%80%d0%b0%d1%84/", "text": "Изключително интензивен остава трафикът на граничните пунктове „Капитан Андреево“ и „Лесово“ на изход за товарни автомобили. Във връзка с ремонтни дейности на съпределните гранични пунктове се извършва бавна обработка на преминаващите от страна на турските гранични власти, съобщиха от „Гранична полиция“. На ГКПП „Капитан Андреево“ е въстановена пропускателната дейност, на изход за товарни автомобили в посока България-Турция. На границата с Гърция на ГКПП „Кулата“ трафикът е интензивен на  вход и изход за товарни автомобили. На границите с Румъния, Северна Македония и Сърбия трафикът е нормален на всички гранични контролно-пропускателни пунктове. Заради извършване на ремонтно строителни дейности на ГКПП „Златарево“ до 14.10.2019г. движението през пункта ще бъде затруднено.", "date": "2019.09.29", "title": " Изключително интензивен остава трафикът на „Капитан Андреево“ и „Лесово“"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d0%bb%d1%8e%d1%82%d0%b0-%d1%87%d1%83%d1%88%d0%ba%d0%b0-%d0%b0%d1%82%d0%b0%d0%ba%d1%83%d0%b2%d0%b0-%d1%81%d0%b2%d0%b5%d1%82%d0%be%d0%b2%d0%bd/", "text": "Автентичен български сорт люта чушка може да се нареди сред най-парливите в света. Той е бил селектиран в продължение на 6 г. от създателите на първата у нас „Люта ферма“ в с. Страшимирово и вече очаква да получи патента си. Продукцията на фермата бе показана на петия рожден ден на Фермерски пазар – Варна. Производители на натурални храни от цялата страна опънаха над 40 шатри на паркинга на Varna Mall. Освен регионални продукти, там се предлагаха родопски био колбаси, органичен шафран, био гъби шайтаке. За най-малките на празника имаше детска работилничка, батут, а за родителите – богат избор от вкусни изненади.", "date": "2019.09.29", "title": " Българска люта чушка атакува световна класация"}
{"url": "https://trud.bg/%d0%b7%d0%b0%d1%85%d0%b0%d1%80%d0%be%d0%b2%d0%b0-%d0%bf%d1%83%d0%b1%d0%bb%d0%b8%d0%ba%d1%83%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%80%d0%b0%d0%b7%d0%b3%d0%be%d0%b2%d0%be%d1%80%d0%b0/", "text": "Публикуването на стенограмата на телефонния разговор между президентите на САЩ и Украйна – Доналд Тръмп и Владимир Зеленски – показа, че е опасно да се преговаря с Вашингтон. Това действие на САЩ променя формата на отношенията между държавите, коментира в официалният представител на руското външно министерство Мария Захарова, цитирана от TACC. „Съгласна съм с много оценки, че това публикуване на стенограмата на разговора между Тръмп и Зеленски със сигурност ще промени картината и дори не картината, но вероятно формата на отношенията между държавите, между лидерите, между политиците. Защото сега, на третия ден след този скандал, всички разбират, че е опасно да се обадите във Вашингтон, да преговаряте, да се срещнете “, каза тя в ефира на програмата „Голямата игра“ на Първи канал Захарова смята, че публикуването на телефонния разговор може да бъде урок за украинския лидер и по този начин да повлияе на ситуацията в страната. „Ако този урок, а това е колосален политически урок, Зеленски го възприеме правилно, имам голяма надежда за това, че като цяло ситуацията в Украйна може да се развие по различен начин“, каза тя. В същото време Захарова подчерта, че Зеленски трябва да преоцени ролята на САЩ в Украйна. „Ето така просто с едно щракване, те могат просто да сринат цялата украинска политика, както беше направено от демократите. Защото, разбира се, демократите стоят зад това. Точно по същия начин Украйна като държава може да бъде срината от американския естаблишмънт в момент, когато ще бъде удобно и необходимо“, обясни официалният представител на руското външно министерство.", "date": "2019.09.29", "title": " Захарова: Публикуването на разговора между Тръмп и Зеленски показва, че със САЩ е опасно да се преговаря"}
{"url": "https://trud.bg/%d0%bd%d0%be%d0%b2%d0%b8%d1%8f-%d1%84%d0%b8%d0%bb%d0%bc-%d0%bd%d0%b0-%d1%80%d0%b5%d0%b6%d0%b8%d1%81%d1%8c%d0%be%d1%80%d0%b0-%d1%83%d0%b4%d0%b8-%d0%b0%d0%bb%d1%8a%d0%bd-%d0%b5%d0%b4/", "text": "По традиция Киномания и тази година ще представи най-новия филм на режисьора Уди Алън – „Един дъждовен ден в Ню Йорк”. Романтичната комедия събира на едно място звездите Тимоне Шаламе, Ел Фанинг, Селена Гомес, Лийв Шрайбър, Джуд Лоу и дава сериозна заявка, че ще се превърне в един от хитовете на тазгодишното издание на фестивала, продуциран от НДК. Прожекцията на филма ще бъде в Зала 1 на 16 ноември от 19:00 ч. Забавен и очарователен, „Един дъждовен ден в Ню Йорк” е най-романтичният филм на легендарния режисьор Уди Алън от години насам, заснет виртуозно от трикратния носител на „Оскар”, асът на камерата Виторио Стораро. Действието на филма се развива в познатия от много от популярните филми на Уди Алън красив и романтичен Ню Йорк. Гетсби Уелс е колежанин от много богато семейство с по-голям преуспяващ брат и доста възрастни родители, който не се престарава особено с ученето. Той пристига в Ню Йорк заедно с приятелката си Ашли, която е колкото наивна за света на възрастните и градския живот, толкова и предпазлива. Ашли интервюира режисьора Роланд Полард за новия му високобюджетен филм, за който вече е ясно, че е провал. През това време Гетсби се разхожда из Ню Йорк и успява да се увлече по младата актриса Шанън. Не пропускайте да проследите романтичната история за една неочаквано възникнала любов и последвалите куп непредвидени ситуации. Киномания е част от Календара на културни събития на Столична община за 2019 г.", "date": "2019.09.29", "title": " Новият филм на режисьора Уди Алън „Един дъждовен ден в Ню Йорк” с прожекция на „Киномания“"}
{"url": "https://trud.bg/%d0%b8%d1%80%d0%b0%d0%bd-%d0%be%d0%b1%d1%8f%d0%b2%d0%b8-%d0%bc%d0%b0%d0%ba%d1%81%d0%b8%d0%bc%d0%b0%d0%bb%d0%bd%d0%b0-%d1%81%d1%82%d0%b5%d0%bf%d0%b5%d0%bd-%d0%bd%d0%b0-%d1%82%d1%80%d0%b5%d0%b2%d0%be/", "text": "Иранският министър на петрола Биджан Намдар Зангане разпореди петролният сектор в страната му да бъде поставен в максимална степен на тревога заради заплахите от физически нападения и кибератаки. Зангане публикува послание, в което заявява, че „всички предприятия и инфраструктурни съоръжения на петролната промишленост трябва да бъдат поставени в максимална степен на тревога заради заплахите от физически нападения или от кибератаки“, информира агенция САНА, предаде БТА. Зангане допълва, че тези предохранителни мерки трябва да бъдат взети, като се имат предвид американските санкции срещу Иран и „тоталната икономическа война“, която, според Ислямската република, Вашингтон води срещу нея. Техеран опроверга на 21 септември информациите в някои медии, според които работата на ирански петролни съоръжения е била нарушена в резултат на кибератака.", "date": "2019.09.29", "title": " Иран обяви максимална степен на тревога в петролната индустрия"}
{"url": "https://trud.bg/%d0%b7%d0%bb%d0%b0%d1%82%d0%bd%d0%be-%d1%81%d1%8a%d0%ba%d1%80%d0%be%d0%b2%d0%b8%d1%89%d0%b5-%d0%be%d1%82%d0%ba%d1%80%d0%b8%d1%85%d0%b0-%d0%b0%d1%80%d1%85%d0%b5%d0%be%d0%bb%d0%be%d0%b7%d0%b8-%d0%b2/", "text": "Златно монетно съкровище откриха археолози при проучването на древния град Марцианополис в землището на девненския квартал „Река Девня“. Засега са извадени 12 златни монети на император Теодосий II (408-450 г.) и една на съпругата му Елич Евдокия. Те са били укрити при унищожаването на Марцианопол от хуните, съобщи ръководителят на експедицията д-р Христо Кузов от Регионалния исторически музей във Варна. Находката е намерена в непроучвано досега място край местната болница. В същия район преди 90 г. случайно е било открито едно от най-големите съкровища в историята на света, състоящо се от 100 000 сребърни римски монети с тегло 350 кг, сечени по времето на Марк Антоний. Предполага се, че местните са укрили градската хазна, преди градът да бъде опожарен от готите и карпите. Новото откритие изисква средства над осигурените от държавата 19 000 лв., тъй като се налагат извънредни проучвания, категоричен бе д-р Кузов. За да тушира набези на иманяри, община Девня спешно се зае да постави камери за видеонаблюдение и прожектори в района, където бе открито съкровището", "date": "2019.09.29", "title": " Златно съкровище откриха археолози в Марцианопол\t"}
{"url": "https://trud.bg/%d0%b1%d0%b5%d0%b4%d0%b5%d0%bd-%d1%81%d0%b8-%d0%b0%d0%ba%d0%be-%d0%b4%d0%be%d1%85%d0%be%d0%b4%d1%8a%d1%82-%d1%82%d0%b8-%d0%b5-%d0%bf%d0%be%d0%b4-363-%d0%bb%d0%b5%d0%b2%d0%b0/", "text": "1,5 млн. българи са били под прага на бедност Линията се вдига с 12 лева Нова методика ще изчислява бюджетите и условията на живот, които ще определят прага на бедност. Линията на бедност у нас ще бъде 363 лева от следващата година. Това предвижда Проект на Постановление на Министерски съвет. За сравнение тази година, като бедни се определяха хората с доход под 348 лева. По данни на статистиката миналата година над 1,5 млн. българи са били под прага на бедност. От това дали сме под или над него, зависи дали може да кандидатстваме за социални помощи. Повишението на прага на бедност идва от приетата от правителството нова методика, по която тя се изчислява. Старата предвиждаше определянето на линията на бедност на база статистическо наблюдение на бюджетите на 3020 домакинства. Новата вече се базира на бюджетите и условията на живот на 8200 домакинства. Социалното министерство ще следи и повече източници на данни – Националната агенция за приходите (НАП), Националният осигурителен институт (НОИ), Агенцията за социално подпомагане (АСП). Ще се предоставят и индивидуални данни за социалните трансфери за участващите в извадката на изследването. Линията на бедност се предвижда да се индексира с инфлацията за малката потребителска кошница, както и с коригиращ коефициент. Така се отчитат инфлационните процеси през предходната година и се създава гаранция за избягване на възможността за понижаване размера на финансова подкрепа на хората с увреждания, посочват от социалното министерство. Предложеният нов размер за линия на бедност за 2020 г. от 363 лв., е с 12 лв. по-висок в сравнение с линията на бедност, изчислена по старата методика за догодина – 351 лв., поясняват от социалното министерство. И уточняват, че с новия праг от догодина финансовата подкрепа за хората с трайни увреждания ще бъде актуализирана и ще отговаря на динамично променящата се икономическа среда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.29", "title": " Беден си, ако доходът ти е под 363 лева\t"}
{"url": "https://trud.bg/%d0%bf%d0%bb%d0%b0%d0%bc%d0%bd%d0%b0-%d1%86%d0%b5%d0%bd%d1%82%d1%8a%d1%80%d1%8a%d1%82-%d0%b7%d0%b0-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%bd%d0%b0-%d0%b3%d1%80%d1%8a%d1%86%d0%ba%d0%b8/", "text": "Пожар е избухнал в центъра за настаняване на мигранти „Мория“ на гръцкия остров Лесбос, съобщи БТА. Според областния управител на Северно Егейско море Костас Мудзурис са изгорели 7 или 8 жилищни контейнера, като засега няма яснота дали обитателите им са били в тях. В този момент властите евакуират лагера, а сред мигрантите цари паника. Според противопожарната служба пожарът е тръгнал от един контейнер, като по-рано е имало пожар в сухи треви край лагера.  Мория е най-големият център за настаняване на мигранти в Гърция. След последното повишаване на миграционните потоци от Турция настанените в него мигранти достигнаха 12 хиляди – четири пъти над капацитета му.", "date": "2019.09.29", "title": " Пламна центърът за мигранти на гръцкия остров Лесбос"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b8%d0%bc%d0%be%d0%b2-%d0%bd%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81%d0%b5-%d0%b8%d0%b7%d0%b1%d0%b8%d1%80%d0%b0-%d0%bc/", "text": "„Направихме предложение всички ТЕЦ-ове до два месеца от приемането на закона да имат камери, които да снимат процеса и да има постоянен контрол върху горивото. За да сме сигурни, че само регламентирано гориво ще бъде използвано. Това заяви министърът на околната среда и водите Нено Димов по   във връзка с използването на нерегламентирано гориво в ТЕЦ-овете „Република“ и „Брикел“. „Проверката е на финалната права. „Република“ не работи 3 седмици, за да бъдат извадени всички нерегламентирани горива. В „Брикел“ бяха поставени камери“, каза Димов. „Горенето на горива от отпадъци е много по-екологично. В ЕС се горят 10 пъти повече отпадъци отколкото тук. Ние горим 3,3 %. Трябва да постигнем минимум 25 %. Не всяка ТЕЦ е пригодена да гори това гориво без да бъде вредно това за околната среда. В Сливен и Русе предстои да се прецени дали въздейства на околната среда. Има 10 решения на районни инспекции да не се извършва оценка за въздействие на околната среда, 9 отказани, а 5 на ОВОС“, каза още Димов. „Процедурите ще бъдат финализирани с комплексно разрешително. Докато нямаме гаранции, че няма да се уреди здравето на хората, няма да дадем разрешения. Когато говорим за притеснение за здравето на хората и с качеството на околната среда, не можем да правим компромиси, процедурата може да завърши и с отказ. Ще има санкция за Стомана индъстри – между 10 и 500 хиляди лева. Ще ги спрем, ако има рецидив“, увери екоминистърът. „Спирането води до икономически загуби. Не трябва да се избира между това дали да се диша чист въздух или да има топла вода. Не може да има изгаряне на нещо, което не е разрешено. Процедурата по комплексните разрешителни е една от най-тежките. Стартира процедура по съвместяването на тежките процедури. От 29 август влезе в сила тази опция, която ще подобри процеса. До 2 месеца самите ТЕЦ-ове ще инвестират в камери. Трябва да сме сигурни, че горивото, което се изгаря е задължително разрешеното“, завърши Нено Димов.", "date": "2019.09.29", "title": " Министър Димов: Не трябва да се избира между това да дишаме чист въздух или да имаме топла вода"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d0%bc%d0%be%d0%bd%d0%be%d0%b2-%d0%bf%d0%be%d0%bb%d1%84%d1%80%d0%b8%d0%b9%d0%bc%d0%b0%d0%bd-%d0%be%d0%b1%d0%be%d1%80%d0%b8-%d0%b5%d0%b4%d0%b8%d0%bd-%d0%be%d1%82/", "text": "Голямата провокация бе направена чрез едни силно зависими хора и тя не успя. Възмедието срещу Полфрийман мисля, че се случва – щом успяхме като общество да се обединим, че е постановен незаконен акт, значи сме способни да се борим да живеем достойно и да живеем по законите. Това заяви по   Христо Монов, бащата на Андрей, убит от австралиеца Джок Полфрийман, за реакцията на обществото на съдебното решение да бъде освободен 6 г. по-рано. „Поставихте много точен въпрос, който за съжаление тогава при разследването, не бе осветен – какво прави този човек 6 месеца незаконно тук в България? Усещането ми е, че той се е скрил от правосъдието. Защото в интервюто си вчера отхвърли нещо, което е факт – че бил малолетен: всеки може да го види в Интернет, не е слух. Той има и друго нападение, пак около Нова година – явно, може би дълбоко в гените му, има нещо, което го прави около Нова година върколак или нещо подобно. Още едно основание този човек да не е между нас“, добави Христо Монов. Той посочи, че с вчерашните си изказвания убиецът е оборил един от мотивите на Софийския апелативен съд – че се бил поправил. „Вчера в две интервюта той каза, че не е извършил това нещо, за което има присъда от 2011 г., минала през 3 инстанциии, в стотици часове заседания. Този човек, стоейки вече почти 12 г. в такова място, където трябва хора като него да са, през цялото време не е мислел за стореното, че е убил един свой връстник и опитал да убие друг негов“, подчерта Монов. „Какво бих му казал? Че е от хората, чиято личностна характеристика е на социопат – не признава извършеното, не изпитва съжаление и се чувства сигурен, че правото е на негова страна, правото на социопата да не живее по човешки закони и по законите на всяка страна. Той е интелигентен, манипулатор, с лидерски качества – всички тези неща са описани в моята наука, психологията, като характеристики на социопата. Но в някои страни тези хора ги оставят зад решетките за постоянно“, добави Христо Монов.", "date": "2019.09.29", "title": " Христо Монов: Полфрийман обори един от мотивите на съда – че се бил поправил"}
{"url": "https://trud.bg/%d0%be%d1%80%d0%b1%d0%b0%d0%bd-%d0%b1%d0%b5%d1%88%d0%b5-%d0%bf%d1%80%d0%b5%d0%b8%d0%b7%d0%b1%d1%80%d0%b0%d0%bd-%d0%b7%d0%b0-%d0%bb%d0%b8%d0%b4%d0%b5%d1%80-%d0%bd%d0%b0-%d1%83%d0%bf%d1%80%d0%b0%d0%b2/", "text": "Унгарският премиер Виктор Орбан беше преизбран за председател на управляващата партия „Фидес“ на конгрес в Будапеща. В подкрепа на него грласуваха 1406 делегати, съобщи БГНЕС. „Унгария не планира да излезе от Европейския съюз. Унгария е член на ЕС и такава ще остане“, заяви Орбан пред конгреса и допълни, че източните и западните страни членки на Евросъюза трябва да намерят компромис за неговото бъдеще. Коментирайки критиките за неспазването на върховенството на закона в Унгария, премиерът подчерта, че само унгарците имат право да взимат решения за своята страна, своя дом и своя живот", "date": "2019.09.29", "title": " Орбан беше преизбран за лидер на управляващата партия „Фидес“"}
{"url": "https://trud.bg/%d1%85%d0%b8%d1%82%d0%be%d0%b2%d0%b5-%d0%bd%d0%b0-%d0%b3%d0%b5%d1%80%d0%b8-%d0%bd%d0%b8%d0%ba%d0%be%d0%bb-%d0%be%d1%82%d0%bd%d0%be%d0%b2%d0%be-%d0%bd%d0%b0-%d0%bc%d0%be%d0%b4%d0%b0/", "text": "Към последната є песен има най-слаб интерес С началото на новата учебна година, творчеството на една от най-големите музикални звезди през последните години у нас Гери-Никол се радва на повишен интерес. Хитове на поп звездата звучат отново по улиците от телефоните на подрастващите. Песни като I’m The Queen, “Направо ги убивам” и “Готина и луда” редовно присъстват в плейлистите на учениците. Въпреки успехите си в предишни години, към момента кариерата на Гери-Никол се намира в застой. Вниманието към личността є също е спаднало драстично, въпреки провокативните снимки, които тя си качва в социалните мрежи. Последният є проект – “Шефе, шефе”, дует с рап групата “Бандата На ръба”, пък има малко под 8 млн. гледания – поне двойно по-малко от тези на предишните є хитове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.29", "title": " Хитове на Гери-Никол отново на мода"}
{"url": "https://trud.bg/%d0%ba%d0%be%d1%80%d0%b5%d0%b9%d1%81%d0%ba%d0%b0-%d1%80%d0%b0%d0%b1%d0%be%d1%82%d0%b0/", "text": "За два дни екип на в. „Труд“ беше в Сеул за да отразява посещението на министър-председателя Бойко Борисов в Южна Корея. Дори за малкото свободни часове успяхме да съберем толкова много впечатления, че те биха изпълнили страниците на цял един вестник. Тук бихме споделили накратко, че ако искате да посетите една подредена, спокойна, цивилизована и културна държава, то трябва да отидете в Южна Корея. Широки, многолентови магистрали, чистота, красиви урбанистични решения и безброй технически хитрости улесняват живота на корейците., които ви показваме в снимките на тази страница. Тук корейската продукция е издигната в култ и всичко корейско се смята за най-доброто в света. И с основание. Самочувствието на корейците е толкова високо, че сградата на сеулското кметство е с формата на гигантско цунами, което е надвиснало над старата сграда от японската окупация, като, че ще я отнесе. Корейците имат мания по европейската хубост и тук е създаден култ към „отворените“ очи, големия европейски нос. Козметиката и пластичната хирургия са грамадни индустрии. Разказват, че ректорът на университета „Ханкук“ в Сеул, като дошъл със съпругата си преди няколко години в България, помислили всички за филмови звезди. Толкова красиви им изглеждали българите.", "date": "2019.09.29", "title": " Корейска работа\t"}
{"url": "https://trud.bg/__trashed-11/", "text": "Арестуван е бащата на 19-годишния младеж, който причини  в Пловдив, съобщи  . При пътния инцидент загинаха двама младежи – на 16 и 19 години. Зад волана e бил техен 19-годишен приятел без книжка. Той се е движел с висока скорост. Катастрофата става на кръстовището на булевард „Марица“ и „Източен“, където автомобилът се удря в уличен стълб. Първоначално бе съобщено за една жертва, но по обед, в коритото на реката, бе намерено тялото и на друг младеж, загинал при катастрофата. На сутринта хора от Столипиново, откъдето са младежите, разбират, че в колата се е возело още едно момче, което липсва. Девет часа след тежкия инцидент, в обраслото с гъста растителност на корито жители на квартала намират тялото на 16-годишното момче, което е изхвърчало при удара от колата. Веднага след намирането на тялото на второто загинало момче около Марица се струпаха хора от Столипиново, възникна напрежение и недоволство заради късното откриване на втората жертва. От полицията съобщиха, че в момента на катастрофата не са имали информация, че в колата са пътували четирима. Затова и не са издирвали друг пострадал.", "date": "2019.09.29", "title": " Арестуван е бащата на 19-годишния, причинил тежката катастрофа в Пловдив"}
{"url": "https://trud.bg/%d1%86%d0%b8%d0%b3%d0%b0%d0%bd%d0%b8%d0%bd-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%bf%d0%be%d0%b3%d1%83%d0%b1%d0%b8-%d0%b4%d0%b2%d0%b0%d0%bc%d0%b0-%d0%bf%d1%80%d0%b8%d1%8f%d1%82/", "text": "Кола с младежи от „Столипиново” се удари в стълб, 16-годишен излетя в Марица  21-годишно момиче загина край Варна Младежи на 19 и 16 години от пловдивския квартал „Столипиново” загинаха при тежка катастрофа. Двамата и още едно момче пътували в „Опел”, каран от техен приятел без книжка. Около 2 ч в нощта срещу неделя с бясна скорост колата се забила в стълб на пловдивския булевард „Източен”. Ударът бил толкова силен, че 16-годишният излетял над предпазния бетонен парапет и паднал в река Марица. Тялото му бе намерено чак след 11 часа по обед, тъй като първоначално се смятало, че в колата се пътували само трима души. По-късно обаче се разбрало, че е имало и четвърти. Десетки цигани от квартала се бяха събрали около лобното място, докато траеха огледите и издирването на трупа. От 19-годишния шофьор, който е болница, са взети кръвни проби за алкохол и наркотици. От полицията издирват собственика на автомобила, за да му съставят акт за това, че е дал „Опел”-а на неправоспособен водач. Друго младо момиче на 21 години издъхна след катастрофа във Варненско. Към 21,20 ч в събота на пътя между Аксаково и Игнатиево лек автомобил „Ауди“, каран от 20-годишна шофьорка, се ударил в дърво. Водачката и нейната приятелка били откарани в болница „Св. Анна“ във Варна. Часове по-късно 21-годишната спътница починала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.29", "title": " Циганин без книжка погуби двама приятели (обзор)"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d1%82-%d0%bf%d1%80%d0%b5%d0%b7-%d1%82%d0%b5%d0%bb%d0%b5%d1%84%d0%be%d0%bd-%d0%b7%d0%b0-%d0%b3%d1%80%d0%b5%d1%88%d0%ba%d0%b8-%d0%b2-%d0%b8%d0%b7/", "text": "Ще има контролни функции Mобилно приложение, разработено от „Информационно обслужване” АД, ще бъде на разположение на членовете на секционните избирателни комисии (СИК) за преброяването на гласовете и правилното попълване на протоколите. Това съобщи в интервю пред „Труд” проф. Михаил Константинов. Приложението е създадено след консултации с Централната избирателна комисия (ЦИК) и целта му е да се идентифицират евентуални аритметични грешки, т.е. нарушени числови контроли в секционните протоколи. Достатъчно е само един член от дадена секция в деня на вота да инсталира на телефона си мобилното приложение, за да може да се направи проверка на вписаните данни на място. Това ще спести време на комисиите по предаването на протоколите, тъй като много често грешките в тях се откриват едва в съответната Общинска избирателна комисия и следва връщане на документацията за корекция. „Все още ЦИК няма решение за използването на въпросното мобилно приложение. Но то ще има чисто контролни функции”, коментира пред „Труд” говорителят на ЦИК Александър Андреев. Мобилното приложение ще наподобява писмените указания в самите изборни протоколи, където отделните полета в таблицата показват числата на действителните и недействителните бюлетини и т.н. Така например, бройката на действителните и недействителните гласове трябва да отговарят на бройката бюлетини в избирателната кутия след приключване на изборния ден. Експертите на „Информационно обслужване” са приключили с тестовете по нововъведението през изминалия уикенд. Специалистите са категорични, че мобилното приложение дава аритметическа помощ на членовете на СИК и чрез него ще се облекчи работата на по обработването на изборните резултати във всичките близо 12 000 секции в страната. В местата с над 350 жители около София, Пловдив и Варна, ще се използват общо 4 бюлетини и ще се попълват и 4 протокола за тях. Освен за кмет на съответното населено място, избирателите ще гласуват за кмет на голямата община, за районен кмет и за общински съвет.   От 25 до 50 лева за нощното чакане с протоколите  Председателите със стотачка Членовете на избирателните комисии ще получават по 10 лева за присъствие в обученията, които предстоят през следващите седмици. Около 80 000 членове на избирателни комисии ще има в страната за местните избори. Това са ориентировъчните данни според броя на секциите – 12 000. Според големината на самата секция в нея ще са ангажирани между 5 и 9 души. Председателите на Секционна избирателна комисия ще получат след приключването на вота 100 лева, зам.-председателите и секретарите – 90, а членовете по 80 лева. Там, където има балотаж, възнаграждението за втори тур пада съответно на 65, 60 и 55 лева, става ясно от решение на ЦИК. Допълнително възнаграждение е предвидено и за изчакването по предаването на изборните книжа в Общинските избирателни комисии. В общини с брой на секциите до 350 то ще е 25 лева, с до 1000 секции включително – 35 лева, а в Столична община – 50 лева.", "date": "2019.09.29", "title": " Проверяват през телефон за грешки в изборните секции\t"}
{"url": "https://trud.bg/%d1%84%d0%b5%d1%80%d0%b0%d1%80%d0%b8-%d1%81-%d0%bd%d0%be%d0%b2-%d0%bf%d0%be%d0%b4%d0%b0%d1%80%d1%8a%d0%ba-%d0%b7%d0%b0-%d0%bc%d0%b5%d1%80%d1%86%d0%b5%d0%b4%d0%b5%d1%81/", "text": "„Ферари“ претърпя пълен провал в Гран при на Русия и получи тежък удар по амбициите да догони „Мерцедес“ в борбата на титлата във Формула 1. „Скудерията“ изпълни великолепно хитроумния план на старта и Себастиан Фетел се изстреля от третото на първото място като се възползва от въздушната струя за колата на тръгналия от поулпозишън Шарл Льоклер. Така за момент беше елиминиран Люис Хамилтън, но британецът дочака шанса си заради неразбирателство в лагера на противника.  Оказа се, че маневрата е била заложена в плана още преди старта с условието Фетел да върне лидерската позиция на Льоклер по-късно в гонката. Но германецът отказа с предлога, че Хамилтън бил прекалено близо. Тогава италианският тим повика двамата в бокса и след спиранията младокът от Монако се завърна на върха. Но стратегията на „Мерцедес“ да започне с гуми медиум се оказа по-удачна и след смените световният шампион се оказа начело. А малко по-късно Фетел отпадна с повреда в двигателя. Катастрофа на Джордж Ръсел доведе до виртуална кола на сигурност, която помогна на Валтери Ботас („Мерцедес“) да измести Льоклер и от второто място.  Така Хамилтън вече води с 322 точки в генералното класиране, пред Ботас с 249 т. и Льоклер с 215 т.", "date": "2019.09.29", "title": " „Ферари“ с нов подарък за „Мерцедес“"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-491/", "text": "Проверяват през GSM за грешки в изборните секции Мобилното приложение е готово, тестовете му завършиха, съобщи пред „Труд” проф. Михаил Константинов.         Дъждовен октомври, но без студове Месечна прогноза за времето от Петър Янков, дежурен синоптик на TВ-MET, специално за „Труд”.           Предизвикателствата пред Кристалина Георгиева в МВФ Управляващият директор на фонда не може да каже открито, че кризата е близо – Капитал и пазари с Димитър Чобанов.         С глави в облаците, газим в калта Красотата може и да спаси света, но простотията ще ни погуби – ТВ Панорама с Иван Гарелов.         Партиите да бъдат добри и да не пращат в изборните комисии неподготвени кадри Питайте депутатите от всички цветове, защо още има фантоми в списъците, казва проф. Михаил Константинов в интервю за „Труд“.           Война срещу свободата – от Мао до Грета Води се безпощадна битка за демонизиране на националната държава – отричат се ценности, осмиват се традиции – анализ на д-р Борислав Цеков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.29", "title": " Вижте акцентите в броя на вестник „Труд“ в понеделник, 30 септември 2019"}
{"url": "https://trud.bg/%d0%bc%d0%be%d1%89%d0%bd%d0%be-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%ba%d1%80%d0%b0%d0%b9-%d1%87%d0%b8%d0%bb%d0%b8/", "text": "Земетресение с магнитуд 7,2 бе регистрирано край Чили, съобщи Геоложкия институт на САЩ, предаде БТА. Силният трус е станал на дълбочина от около 10 километра, с епицентър на 134 километра западно от град Талка.  Засега няма данни за пострадали хора и нанесени материални щети. Не се очаква земетресението да причини вълни цунами, казаха от Тихоокеанския център за предупреждение за цунами.", "date": "2019.09.29", "title": " Мощно земетресение край Чили"}
{"url": "https://trud.bg/%d0%bf%d1%80%d0%b0%d0%bd%d0%b4%d0%b8-%d1%89%d0%b5-%d0%b2%d1%80%d1%8a%d1%89%d0%b0-%d0%be%d1%82%d0%bb%d1%8a%d1%87%d0%b5%d0%bd%d0%b8%d1%82%d0%b5-%d0%b8%d0%b3%d1%80%d0%b0%d1%87%d0%b8/", "text": "Силвано Пранди остава селекционер на мъжкия национален отбор по волейбол и е готов да върне в тима играчите, които остави извън състава за олимпийската квалификация във Варна и европейското първенство. 71-годишният италианец се лиши от услугите на близнаците Георги и Валентин Братоеви, центъра Николай Николов, диагонала Николай Учиков и либерото Владислав Иванов.  „Могат да се върнат както те, така и други играчи – заяви Професора пред БНР. – Трябва да се направи добър и хомогенен състав от състезатели на високо ниво, с които да се работи по правилен начин месеци и може би сезони наред. Трябва да използваме тази допълнителна възможност, но ще е много трудно, тъй като като само един от осем отбора ще отиде в Токио.“", "date": "2019.09.29", "title": " Пранди ще връща отлъчените играчи"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d1%85%d0%b0-%d1%81%d0%b5%d1%80%d0%b8%d0%be%d0%b7%d0%bd%d0%be/", "text": "Протестиращи от Благоевград срещу Стратегията за детето предизвикаха сериозно задръстване на кръговото кръстовище, което свързва главен път Е 79 с автомагистрала „Струма“. Организаторите не са имали разрешение да излизат на международния път, но въпреки това са го блокирали за кратко, пресичайки го като пешеходци, съобщи  . След като били разпръснати от полицията, недоволните се качили в автомобилите и се насочили към кръговото кръстовище, излизащо на автомагистралата, като с движение в кръг причинили огромни задръствания. Изпратените допълнително служители на полицията успели да овладеят напрежението и не се е стигнало до сблъсъци. Трафикът е изключително натоварен, образуват се тапи между Симитли и Благоевград.", "date": "2019.09.29", "title": " Протестиращи предизвикаха сериозно задръстване на Е-79 край от Благоевград"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d0%b0%d1%80%d0%b0%d0%bd%d0%b8%d0%ba%d0%be%d0%bb%d0%be%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b4%d0%b0%d0%b4%d0%b5-%d0%bd/", "text": "Само за последната година в България се откриха предприятия, развиха се други за над 8 млн. лева и се откриха много работни места, борим се за всеки един инвеститор. България става все по-конкурентна, заяви министърът на икономиката Емил Караниколов по  . „Ние презентираме България. Най-важно е да изчистим имиджа на България. Поради грешки на прехода се говори за корупция и свобода на словото. Ние чистим имиджа на България, загубен през последните 20 години“, допълни той. „Още няма решение за Фолксваген и Турция. България даде най-доброто предложение и затова остана сама на финала с Турция. Те нямат ограничение за държавните помощи. Инвестицията на Фолксваген не е съобразена с политическа конюктура. Тук има чисто икономическа логика. Обещавам, че точно и ясно ще разкажем всичко за нашето предложение. Но това не е свързано с политика или ангажимента на Европа да се грижи за бежанците. Още не е сключен договора и няма официални параметри“, заяви икономическият министър. „Преговаряме с няколко производителите на батерии и акумулатори за ел.автомобили. България е на финалната права с три членки от ЕС. Имахме среща с представители на Хюндай. За България ще е много важна такава сделка, защото ще има раздвижвания или забавяния в производството на бензин. България не може да седи безучастно по въпроса с дизела и бензина, както преди. Не можем да изоставаме и трябва да направим всичко възможно поне едната компания между Фолксваген и Хюндай да изберат нас, явно решението не е лесно“, сподели Караниколов. „Има държавни, частни, общински и смесени индустриални зони. Целта ни е да дойде инвеститора. Държавните се финансират от дружества, а не от държавния бюджет. Сдружението „индустриални зони” вече е на печалба. Тя трябва да се реинвестира в инфраструктура. В момента с Томислав Дончев правим Закон за индустриалните зони.  В новият модел в самата зона ще се предоставят по-евтини услуги. Гледаме опита на Чехия, Унгария и Полша, които се развиват изключително добре“, каза още той. „Работим много активно, но бизнесът не ни чака. На 26-ти бе открит образователен център. Мислим, че ще има повече центрове за дуално обучение. То обаче не решава проблема с образованието. Някои, работещи в икономиката, трябва да бъдат преквалифицирани. Правим и образователни центрове за тях. Фирмите със специфична дейност трябва да разполагат с подготвени кадри. Трябва да дадем основа за инженерите, а те да надграждат. Много държави имат такъв проблем. Оказва се, че обучените лица могат да работят само за една компания, иначе трябва да бъдат преквалифицирани. Това са трудови навици, да харесват работата си. Всеки да инвестира постоянно в образованието си. Държавата бе абдикирала в продължение на 20 години от образованието и науката си“, заяви министърът. „В Пловдив имаха около 140 деца, сега са около 300. София е динамично развиващ се град. ИТ сектора е с изключителен ръст. В пъти по-добре е от други страни. Назначаването на Георгиева е изключително постижение. Това, че тя е жена е много важно ,защото в някои страни дамите остават на заден план. Нейната цел ще бъде правилно да се управляват финансовите средства навсякъде, не само в България“, коментира Емил Караниколов. „Във всяко производство се случват аварии. Най-важното е, че няма жертви в „Дунарит“. Значи системата е проработила. Пожелавам възможно по-бързо да се възстановят и да работят“, завърши министърът на икономиката Емил Караниколов.", "date": "2019.09.29", "title": " Министър Караниколов: България даде най-доброто предложение на „Фолксваген“ и затова е сама на финала с Турция"}
{"url": "https://trud.bg/%d0%bb%d0%b0%d0%b2%d1%80%d0%be%d0%b2-%d0%bc%d0%b0%d0%b9%d0%ba%d0%b0-%d0%bc%d0%b8-%d0%bc%d0%b5-%d0%b5-%d1%83%d1%87%d0%b8%d0%bb%d0%b0-%d1%87%d0%b5-%d0%b5-%d0%bd%d0%b5%d0%bf%d1%80%d0%b8%d0%bb%d0%b8/", "text": "Майка ми ме е учила, че е неприлично да се четат чужди писма. Това заяви руският външен министър Сергей Лавров на пресконференция относно резултатите от работата на 74-ата сесия на Общото събрание на ООН, по повод призивите на демократите в САЩ да бъдат публикувани стенограмите от разговорите между Доналд Тръмп и Владимир Путин, съобщава „Комсомолская правда“. „Мен майка ми ме е учила, че е неприлично да се четат чужди писма. Все още съм свикнал да изхождам от това. Нещо повече, писма от хора, които техните народи са избрали на ръководни постове. Има традиции, има неписани норми, включително дипломатически, които предполагат определено ниво на поверителност, което изисква координация на тези въпроси. Има дипломатическа практика. И да изнесат някакъв въпрос  за публично обсъждане и с висок и силен глас, да заявят, че ако тази или онази администрация не покаже някаква бележка – дали на своите роднини, партньори, тогава тази администрация ще бъде разкъсана на късчета – това демокрация ли е?“, каза Сергей Лавров.", "date": "2019.09.29", "title": " Лавров: Майка ми ме е учила, че е неприлично да се четат чужди писма"}
{"url": "https://trud.bg/%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bd%d0%b5%d1%83%d1%81%d0%bf%d1%8f%d0%bb-%d0%b8%d0%b7%d0%bd%d0%b0%d1%81%d0%b8%d0%bb%d0%b2%d0%b0%d1%87/", "text": "Ефективна присъда 1 г. и четири месеца затвор при общ режим наложи Районния съд в град Нови пазар на 28-годишния кандидат-изнасилвач Васко Й. Той похитил жена на 22 г. в къщата й, но неуспял да довърши намеренията си. Магистрати постановяват да й заплати 3 000 лв. обезщетение за преживения стрес и унижение. Мъжът нахлул в чужда къща в град Нови пазар на 2 май м.г. посред бял ден. Жената била на двора и той поискал да му отвори, но тя се прибрала и заключила. Васко прескочил оградата и разбил с рамо и крак входната врата. Нахвърлил се върху жената и започнал да съблича нея и себе си. Тя го молела да спре, крещяла за помощ. За късмет край къщата минала съседка, която чула виковете и заварила двамата да се боричкат. Жената влязла и прогонила насилника, който все пак успял да се облече. По-късно пред полицаите Васко се оправдал, че бил под въздействие на наркотици. По време на съдебното дело адвокатът му обяснявал друго – че бил толкова пиян, че от него не можело да се очаква изнасилване. Васко наистина е хващан с наркотици преди време, засичан е и да кара под въздействие на дрога и затова през 2016 г. му била наложена условна присъда 4 месеца затвор с 3-годишен изпитателен срок. Опитът за изнасилване е извършен в изпитателния срок и затова магистрати присъединяват 4-те месеца затвор към присъдата. Васко е на свобода и има право да обжалва пред Окръжен съд-Шумен. Той е баща на 3 деца, препитавал се като строител, грижел се за болен роднина и самият не бил много здрав, отчита съда при налагане на наказанието.", "date": "2019.09.29", "title": " Затвор за неуспял изнасилвач"}
{"url": "https://trud.bg/%d0%b1%d0%b5%d0%ba%d0%b5%d0%bb%d0%b5-%d0%bd%d0%b0-2-%d1%81%d0%b5%d0%ba%d1%83%d0%bd%d0%b4%d0%b8-%d0%be%d1%82-%d1%80%d0%b5%d0%ba%d0%be%d1%80%d0%b4-%d0%b2-%d0%bc%d0%b0%d1%80%d0%b0%d1%82%d0%be%d0%bd%d0%b0/", "text": "Етиопската легенда в дългите бягания Кенениса Бекеле беше на косъм от нов световен рекорд в маратона. Бившият шампион на 5000 и 10 000 метра вече е сред асовете в шосейното бягане и спечели Берлинския маратон с време 2:01:41 часа. Той остана само на 2 секунди от най-доброто постижение в историята на Елиуд Кипчоге (Кения), поставено на същото трасе миналата година.  „Много съжалявам за пропуснатия шанс, просто липса на късмет – заяви Бекеле. – В първите километри получих болки и изостанах, но това ми помогна да се успокоя и да вдигна темпото.“", "date": "2019.09.29", "title": " Бекеле на 2 секунди от рекорд в маратона"}
{"url": "https://trud.bg/%d0%bf%d0%b0%d1%80%d1%82%d0%b8%d1%8f%d1%82%d0%b0-%d0%bd%d0%b0-%d1%81%d0%b5%d0%b1%d0%b0%d1%81%d1%82%d0%b8%d0%b0%d0%bd-%d0%ba%d1%83%d1%80%d1%86-%d0%bf%d0%b5%d1%87%d0%b5%d0%bb%d0%b8-%d1%83%d0%b1%d0%b5/", "text": "Консервативната Австрийска народна партия на бившия канцлер Себастиан Курц печели убедително предсрочните парламентарни избори в Австрия с 37 процента от гласовете. Товасочат резултатите при преброени 46 процента от подадените бюлетини, съобщи националната информационна агенция АПА, предаде БТА. Австрийската социалдемократическа партия остава далеч назад втора с 22%. На трето място е крайнодясната Австрийска партия на свободата със 16%. В парламента влизат още две партии – Зелените са четвърти с 14 на сто, а на пето място остава либералната партия „Нова Австрия“ (НЕОС) с 8%. Листата Петер Пилц получава само 2 процента и не преодолява 4-процентовата бариера за влизане в Националния съвет, долната камара на австрийския парламент.", "date": "2019.09.29", "title": " Партията на Себастиан Курц печели убедително изборите в Австрия"}
