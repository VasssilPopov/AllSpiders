{"url": "https://trud.bg/%d1%81%d0%b5%d1%81%d1%82%d1%80%d0%b0%d1%82%d0%b0-%d0%bd%d0%b0-%d0%b1%d0%be%d1%8f%d0%bd-%d0%bf%d0%b5%d1%82%d1%80%d0%be%d0%b2-%d0%b2%d1%81%d0%b5-%d0%be%d1%89%d0%b5-%d0%b8%d0%bc%d0%b0%d0%bc-%d0%bd%d0%b0/", "text": "Боян Петров остава в неизвестност. Спасителите търсят следа по пътя надолу от осемхилядника Шиша Пангма в Хималаите. Семейството на Боян не спира да се надява, че той ще бъде открит жив. се срещна със сестрата и майката на Боян Петров на път за малък параклис в Перущица, на името на Света Петка – закрилница на семейството. Най-важното, което Ангелина Петрова искала да даде на сина си още от малък, е свобода. И това й дава сили сега – че той е там, където се чувства най-свободен. „Винаги първите ми думи бяха – ти можеш да правиш каквото пожелаеш, защото ти вярвам, че ще го направиш добре и поемаш всичките отговорности”, каза майката на алпиниста. Затова е готова да приеме всяка новина. „Ние не сме по-силни от явленията. Един Божи ден се случва нещо, което е по-голямо от нас. Знам, че и той така го приема и когато трябва да се бори, се бори докрай”, допълни Ангелина Петрова. Сестра му Александра Петрова разказва, че дните в очакване минават трудно: „Ставаме с надежда… лягаме с плач и чакаме утрешния ден, че той ще бъде намерен. И така минава денят, и не знам докога”. Тя казва, че все още има надежда: “Все още седи тази надежда и, ако може да я дам на всички българи тази надежда, въпреки че наистина времето говори друго. Но надеждата умира последна, са казали хората. Трябва да се вярва в нещо. Има някаква сила някъде, колкото и да отричат, за мен я има, съществува. Особено, ако Боян оцелее, си мисля, че я има… и така”. За последно се чули преди заминаването му. „И ми каза, че не му се тръгвало, защото тук всичко цъфтяло и чуруликали птичките, а той щял да ходи по снеговете. И аз му казах – ти така си обичаш, да ти е студеничко, и той каза, всъщност, да”. На въпрос готови ли са за най-лошия сценарии, сестрата на алпиниста отговаря така: “Всеки ден се подготвяме, мислим го. Не може да си готов, докато не го обявят, или краят на акцията, или тези няколко дена шерпите, ако нещо намерят. Но трябва да сме реалисти, защото все пак без инсулин не знам как ще изкара. Не знам… Не съм готова… Не мога да го дам още… Той е нужен на всички”. Семейството се надява издирването на Боян да продължи.         АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Сестрата на Боян Петров: Все още имам надежда"}
{"url": "https://trud.bg/%d1%82%d1%83%d1%80%d1%81%d0%ba%d0%be%d1%82%d0%be-%d0%b2%d1%8a%d0%bd%d1%88%d0%bd%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%be%d1%81%d1%8a%d0%b4%d0%b8-%d0%bf/", "text": "Министерството на външните работи на Турция осъди  , предава  „Категорично осъждаме решението на администрацията на САЩ да премести посолството си от Тел Авив в Ерусалим в нарушение на международното право и в противоречие на всички съответстващи резолюции на ООН. Отново повтаряме, че това действие е юридически нищожно“, гласи съобщението на турското външно ведомство. В изявлението се подчертава още веднъж, че действията на Вашингтон „игнорират легитимните права на палестинския народ“ и „няма да помогнат за мира, сигурността и стабилността в региона“. „Проклинаме клането, извършено от силите за сигурност на Израел, които бяха окуражени да извършат това спрямо мирно протестиращите палестинци от този ход (на САЩ). Нито регионалният, нито глобалният мир и стабилност ще бъдат жизнеспособни, докато палестинският въпрос не бъде уреден чрез трайно и справедливо решение и несправедливото отношение към палестинския народ не спре”, коментираха от турското МВнР съпътствалите откриването на посолството в Ерусалим сблъсъци в района на Ивицата Газа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Турското външно министерство осъди преместването на американското посолство в Ерусалим"}
{"url": "https://trud.bg/816-%d0%b4%d1%83%d1%88%d0%b8-%d1%81-%d0%b4%d0%b5%d0%bf%d0%be%d0%b7%d0%b8%d1%82%d0%b8-%d0%bf%d0%be-%d0%bd%d0%b0%d0%b4-1-%d0%bc%d0%bb%d0%bd-%d0%bb%d0%b5%d0%b2%d0%b0/", "text": "Депозити със суми над 1 млн. лв. имат 816 души, сочат данните на БНБ към края на март. За три месеца милионерските депозити намаляха със 17 броя след като в края на декември достигнаха рекордните 833 броя. Една от причините за това може да са високите коледни бонуси, които са взели мениджъри на големи компании. През последното тримесечие на 2017 г. депозитите на милионери нараснаха с 58 броя. В началото на 2018 г. обаче част от парите по сметките им може да са насочени към други инвестиции или да са похарчени. Общата сума на средствата по милионерските депозити се понижи с 85,7 млн. лв. до 1,945 млрд. лв. Пари от сметките си теглят не само заможните българи, а и тези с по-скромни спестявания. Депозитите със суми до 5000 лв. намаляват с 155,5 хил. броя, а общата сума на парите в тях спада с 84,7 млн. лв., или близо толкова, колкото са изтеглили от спестяванията си и най-богатите. Увеличават се спестяванията на средната класа – на хората, които имат депозити със суми между 5 хил. и 500 хил. лв. В резултат общата сума на депозитите на домакинствата нараства през тримесечието с 245 млн. лв. и надминава 48 млрд. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " 816 души с депозити по над 1 млн. лева\t\t\t"}
{"url": "https://trud.bg/%d0%b4%d0%b5%d0%bb%d1%8f%d0%bd-%d0%b4%d0%be%d0%b1%d1%80%d0%b5%d0%b2-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d1%81%d0%b5-%d1%80%d0%b5%d1%81%d1%82%d0%b0%d1%80%d1%82-%d0%bd%d0%b0-%d0%bf%d1%80/", "text": "В момента се предлага рестарт на проекта АЕЦ „Белене”, защото има инвеститорски интерес от Китай. Това обяви пред  председателят на парламентарната комисия по енергетика Делян Добрев. Именно той предложи през 2012 г. парламентът да наложи мораторуим върху проекта. Причината тогава беше, че държавата няма нужните средства – 10 млрд. евро, да реализира проекта, нямаше и стратегически инвеститор, каза Добрев. По думите му идеята сега е Народното събрание да даде мандат на правителството да преговаря с китайския инвеститор при условия, че държавата няма да гарантира инвестицията и няма да се ангажира, че ще изкупува ток. Държавата би могла да участва само с апортна вноска в натура – наличното оборудване, уточни той. По думите на Добрев е реалистично от началото на следващата година да се прекратят договорите с т. нар. американски централи. Преговорите тях се водели отдавана с помощта на Европейската комисия.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Делян Добрев: Предлага се рестарт на проекта АЕЦ „Белене, защото има интерес от Китай"}
{"url": "https://trud.bg/%d0%ba%d0%b5%d0%bd%d0%b4%d1%8a%d0%bb-%d0%b4%d0%b6%d0%b5%d0%bd%d1%8a%d1%80-%d0%b1%d0%bb%d0%b5%d1%81%d0%bd%d0%b0-%d1%81-%d0%bf%d1%80%d0%be%d0%b7%d1%80%d0%b0%d1%87%d0%bd%d0%b8-%d1%80%d0%be%d0%ba%d0%bb/", "text": "Моделът и риалити звезда Кендъл Дженър неведнъж е избирала разголени тоалети за изявите си както на червения килим, така и на светски партита. И на 71-вия филмов фестивал в Кан тя не изневери на стила си. Ангелът на Victoria’s Secret не се посвени да „покаже всичко от себе си“, появявайки се в прозрачни рокли първо на партито „Chopard Secret Night“, а след това и на премиерата на „Girls Of The Sun“, състояли се в рамките на фестивала. За партито Кендъл беше избрала по-свободна визия – къса маслиненозелена рокля на Alexandre Vauthier и небрежна прическа. На червения килим на премиерата на „Girls Of The Sun“ моделът заложи на дълга бяла рокля на Schiaparelli Haute Couture, съчетана със семпъл, но ефектен грим, стилна прическа масивни обици в бяло и зелено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Кендъл Дженър блесна с прозрачни рокли в Кан"}
{"url": "https://trud.bg/%d0%bd%d0%b0%d0%b4-3-%d0%bc%d0%bb%d0%bd-%d0%bb%d0%b5%d0%b2%d0%b0-%d1%81%d1%8a%d0%b1%d1%80%d0%b0-%d0%bd%d0%be%d0%b2%d0%b0-%d0%b7%d0%b0%d0%b3%d0%be%d1%80%d0%b0-%d0%be%d1%82-%d0%b8%d0%bc%d1%83%d1%89/", "text": "3,1 млн. лева са постъпили в община Нова Загора от платените имуществени данъци. Изпълнението възлиза на над 104 процента, съобщиха от местната администрация. Данните са за миналата година. Постъпленията от данъка върху недвижимите имоти е над 101 на сто или 1,37 млн. лева , а от данъка върху превозните средства – 1, 17 млн. лева или 105 процента. Приходите от такси са близо 2,8 млн. лева, като най-голям относителен дял се пада на таксата за смет – 2,1 млн. лева при годишен план от 2,2 млн. лева. Общата рамка на заложения бюджет за миналата година е възлизала на близо 27,5 млн. лева по приходите и разходите. Нова Загора е единствената сред четирите общини в Сливенска област без просрочени задължения за отчетния период. Изпълнението на бюджета за 2017 г. ще бъде публично отчетено от кмета Николай Грозев на 17 май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Над 3 млн. лева събра Нова Загора от имуществени данъци"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%b0%d0%b1%d1%81%d1%83%d1%80%d0%b4%d0%bd%d0%be-%d0%b8%d1%81%d0%ba%d0%b0%d0%bd%d0%b5-%d0%bd%d0%b0-%d0%b7%d0%b5/", "text": "Върховният административен съд отхвърли абсурдното искане на „зеления“ Тома Белев да бъде признат за съсобственик на действащия План за управление на Национален парк „Пирин“. Наглата претенция бе предявена по време на първото заседание по делото за частичното изменение на Плана, одобрено от кабинета на 28 декември. Подател на жалбата срещу решението са Белев, WWF-България, Асоциацията на парковете в България (АПБ). „Екологът“ поиска магистратите да го конституират като страна по делото не като физическо лице или председател на АПБ , а като интелектуален съсобственик на рамковия документ. Аргументите му бяха, че е участвал в писането на Плана. Но за това е получил възнаграждение, въпреки че по онова време е бил и държавен служител като тогавашен директор на Природен парк „Витоша“ и е взимал заплата. Това не му е попречило да се яви като частник за Плана на НП „Пирин“ и отделно да печели търгове чрез нелегитимно оглавяваната от него АПБ. Съдиите дадоха 10 дни за писмени аргументи на двете страни – „еколозите“ и държавата. После текат 30 дни за вземане на решение. След това то може да се обжалва пред 5-членен състав на ВАС. Докато траеше заседанието,   – петима „зелени“ уж в защита на Пирин и десетки банскалии, дошли в София, за да изкажат подкрепата си за решението на МС.", "date": "2018.05.14", "title": " Съдът отхвърли абсурдно искане на „зелените“\t\t\t"}
{"url": "https://trud.bg/%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80%d0%b8-%d0%bd%d0%b5-%d1%81%d0%b0-%d1%83%d1%81%d0%bf%d0%b5%d0%bb%d0%b8-%d0%b4%d0%b0-%d1%81%d0%b5-%d0%b2%d0%ba%d0%bb%d1%8e%d1%87%d0%b0%d1%82/", "text": "Лошото време в района на хималайския връх Шиша Пангма не позволи на хеликоптерите да се включат днес в издирването на Боян Петров, съобщиха от екипа на алпиниста. Пилотите са чакали в готовност още от 6 ч. сутринта местно време, но подходящ прозорец за излитане така и не се е отворил. На практика, това значи прекратяване на спасителната мисия по въздух. Наземната спасителна мисия също върви към своя завършек, твърди Деян Петков в имейл до  В официалната страница на спасителния екип Dream Wanderlust във фейсбук публикуваха информация, че екипът от шерпи се е върнал в базовия лагер днес следобед, след като не успели да намерят алпиниста Боян Петров. Те открили някои важни доказателства, материали и оборудване, вероятно използвани от Боян. Целият специлизиран екип анализира материалите, събрани по време на операцията. През целия ден са се опитвали да излетят с хеликоптер от летището в Катманду, но заради лошото време, не са успели. Все пак се надяват довечера или утре да стигнат до базовия лагер. Ръководителят на хеликоптерния екип изрази разочарованието си, казвайки: “Все още се опитваме да стигнем до базовия лагер. Но за съжаление не се случи и един час благоприятно време за летене. След като съберем материалите от шерпите, отново ще се опитаме да подновим търсенето. Надяваме се да имаме ясна картина в рамките на 24 часа”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Хеликоптери не са успели да се включат в издирването на Боян Петров днес\t\t\t"}
{"url": "https://trud.bg/%d0%bf%d0%b8%d1%88%d0%b5%d0%bc-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d1%8f-%d0%b7%d0%b0-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%87%d0%b8%d1%82%d0%b5-%d0%bd%d0%b8/", "text": "Европейската комисия очаква от българското правителство предложения по пакета “мобилност”, срещу който родните превозвачи обявиха, че ще протестират. Това стана ясно след срещата на премиера Бойко Борисов с еврокомисаря по транспорта Виолета Булц, на която присъства и транспортния министър Ивайло Московски. След продължителните разговори в Министерски съвет Булц посочи, че е приканила Българското председателство на Съвета на ЕС да приготви предложение по четири пункта, което да бъде внесено в Европейската комисия. А от своя страна Московски увери, че правителството има готовност веднага да внесе текстовете. “Надявам по време на Българското председателство да постигнем общо съгласие накъде ще върви този пакет. Радвам се, че успяхме да осъществим добър диалог. Бих искала да изкажа благодарност на премиера на България – Бойко, че беше домакин на тази среща, както и на министъра на транспорта”, каза еврокомисар Булц след срещата. И призна: “Преговорите не бяха леки, но успяхме да постигнем съгласие по всички въпроси. И така се надявам дейността на превозвачите да бъде прозрачна и справедлива и правилата, които я уреждат, да са приемливи. В заключение нека да подчертая, че сегашните правила не служат добре на европейския пазар и всяват хаос. Ето защо тяхното оставане в сила не е добро решение за сектора”. В Министерски съвет бяха и много представители на български превозвачи, които поставиха своите конкретни въпроси и предложения. “Секторът на логистиката, транспорта и превоза е от важно значение за функционирането на европейския пазар. Въз основа на прогнозите, че до 2030 г. този сектор ще отбележи ръст от 35%, а до 2060 – над 60%, е важно основата, на която това развитие ще стъпи, да е справедлива и здрава”, каза още комисар Булц. Тя припомни, че посланието на Комисията е съвсем ясно – на шофьорите трябва да бъде предоставена възможност къде да прекарат времето си за почивка – дали у дома, или на мястото, където се намират. Вторият въпрос е свързан за възможността с нощуване в кабината на превозното средство или извън нея – по него посланието ни също беше много ясно, Комисията иска да се гарантира, че ще бъдат изградени охраняеми съоръжения за паркиране, така че шофьорите да почиват в камионите си, паркирани на такива тях. Третият въпрос е за международния трафик и правилата за командироване. А четвъртият въпрос е свързан с преводачите от трети страни – за тях държавите-членки могат да налагат и допълнителни такси. Превозвачи предупредиха, че ще блокират София с 1000 камиона и автобуса точно за срещата на върха между лидерите на ЕС и Западните Балкани на 16 и 17 май срещу “Закона Макрон”. “Още през октомври българските евродепутати излязохме с позиция, че всички тези условия – за престоя, спането в хотел – не са удачни и това ще убие бизнеса в държавите от Източна Европа”, заяви пред Нова телевизия Емил Радев (ГЕРБ/ЕНП).", "date": "2018.05.14", "title": " Пишем предложения за превозвачите ни\t\t\t"}
{"url": "https://trud.bg/%d0%b1%d1%84%d1%81-%d0%b1%d1%80%d0%b0%d0%bd%d0%b8-%d0%bb%d0%b8%d1%86%d0%b5%d0%bd%d0%b7%d0%b8%d1%80%d0%b0%d0%bd%d0%b8%d1%82%d0%b5-%d0%b1%d1%83%d0%ba%d0%bc%d0%b5%d0%b9%d0%ba%d1%8a%d1%80%d0%b8-%d0%b8/", "text": "Ръководството на БФС излезе с отворено писмо в подкрепа на лицензираните букмейкъри и лотарийни игри, които рекламират във футбола. Причината са планираните законодателни промени относно правото да се извършва подобна дейност. Представяме ви текста на писмото: “Българският футболен съюз и футболните клубове-членове на БФС изразяваме своето категорично несъгласие срещу обявените законодателни мерки срещу най-масовите и популярни развлекателни игри – спортните онлайн залагания и лотариите. Организаторите на лотарийни игри плащат най-високите данъци в България. За разлика от всички останали фирми, които плащат 10 процента корпоративен данък само върху печалбата, лотариите се облагат с 15 процента върху всички приходи от билети. По закон лотариите са задължени да изплащат поне 50 на сто от приходите като печалби на участниците в лотарията – задължение, което те не само изпълняват, но и реално изплащат средно над 60% на участниците. От останалите средства лотариите заделят рекламни бюджети и спонсорство за българския спорт, в частност футбол, и за редица други каузи в културата и социалната сфера. Така е във всички останали държави-членки на Европейския съюз, и тъкмо поради това навсякъде държавата не само регулира, но и подкрепя развитието на лотарийните игри. Подобна е ситуацията и с лицензираните букмейкъри за спортни залагания, които инвестират сериозни средства под формата на спонсорство не само за Българския футболен съюз, но и в редица футболни клубове, като по този начин подпомагат техните бюджети. На фона на социалната отговорност на българските лотарии и букмейкъри, политици – водени от неясни интереси, се опитват на практика да ги ликвидират, като забранят рекламата на лотарийни билети и лицензирани букмейкъри. Обръщаме се към управляващите – моля, оттеглете тези предложения! Не съсипвайте едни от малкото икономически субекти, които генерират устойчиви и солидни приходи в държавния бюджет и заедно с това реално подпомагат спорта и българския футбол, който така или иначе няма достъп до бюджетни средства и през годините се е справял със собствени ресурси. От ръководството на БФС и клубовете-членове.”", "date": "2018.05.14", "title": " БФС брани лицензираните букмейкъри и лотарийни игри"}
{"url": "https://trud.bg/%d0%b2%d0%b8%d0%ba%d0%be%d0%b2%d0%b5-%d0%b1%d1%80%d0%b0%d0%b2%d0%be-%d0%b7%d0%b0-%d0%ba%d0%be%d1%80%d1%81%d0%b0%d1%80/", "text": "Гастролът на Софийската опера и балет в Болшой театър продължава триумфално. След огромния успех на операта “Янините девет братя” на Любомир Пипков в събота, в неделя балетоманите бяха възхитени от нашия “Корсар”. Произведението по музика на Адолф Адам е популярно заглавие в Русия и дори в петък вечерта – ден преди българския спектакъл, се игра “Корсар” в постановка на Болшой. Подобна ситуация – да бъдеш сравняван с трупата на Болшой театър, би стреснала мнозина. Но ето какво коментира директорът на балета на Софийската опера Сара-Нора Кръстева: “Съдейки по безконечните аплодисменти след спектакъла на “Корсар” снощи, мога с радост да кажа, че балетът на Софийската опера покори върха – Москва. Колегите танцуваха брилянтно, вдъхновено и перфектно. Чувствам се горда с колектива , който ръководя. Колеги, бъдете здрави. Все по-нагоре и по-напред.” Репетиторът на балета – примабалерината Маша Илиева беше по-лаконична. Тя просто пусна видеоклип от поклоните в края на “Корсар” с бурните аплодисменти е вековете “Браво” на руската публика. “Доколкото знам, трупата на Софийската опера не е от най-големите – в нея танцуват 64 човека, коментира любител на балета след спектакъла. Не е лесно да се направи заглавие като “Корсар” с толкова малко хора. Но костюмите и сценографията хващат окото, а изпълнителите на главните роли са класни.” Постановката, която Националната ни опера представи в Москва, е на Елдар Алиев, който е главен балетмайстор на Приморската сцена на Мариинския театър в Санкт Петербург. За същата постановка на балета на Адолф Адам през януари трупата ни получи престижната професионална награда “Златна лира”.", "date": "2018.05.14", "title": " Викове „Браво!“ за „Корсар“\t\t\t"}
{"url": "https://trud.bg/%d0%bd%d0%b0%d0%b1%d0%bb%d1%8e%d0%b4%d0%b0%d0%b2%d0%b0%d0%bc%d0%b5-%d0%b7%d0%b0%d1%81%d0%b8%d0%bb%d0%b5%d0%bd%d0%be-%d1%82%d1%8a%d1%80%d1%81%d0%b5%d0%bd%d0%b5-%d0%bd%d0%b0-%d0%b0%d0%bf%d0%b0%d1%80/", "text": "– Ниските лихви са един от катализаторите на засиленото търсене на имоти. В момента сме свидетели на исторически ниски лихвени нива по ипотечните кредити. Като добавим към това и дълго отлаганото, предвид финансовата криза, решение за покупка на ново жилище, както и нулевите лихви по депозитите, достигаме до сегашната ситуация на пазара на недвижими имоти. – Лихвите имат цикличен характер и след няколко години на силно редуциране вероятно скоро ще се намери долна равновесна точка, при която ще „потеглят“ нагоре. Това обаче няма да е нито толкова скоро, примерно до края на годината, нито толкова рязко като движение. Просто някъде по това време на следващата година ще започне един плавен процес на покачване на лихвените нива.", "date": "2018.05.14", "title": " Наблюдаваме засилено търсене на апартаменти\t\t\t"}
{"url": "https://trud.bg/%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%bd%d0%b0%d1%80%d0%b0%d1%81%d0%bd%d0%b0%d1%85%d0%b0-%d1%81-68-%d0%b7%d0%b0-%d0%b3%d0%be%d0%b4%d0%b8%d0%bd%d0%b0/", "text": "Средната заплата нарасна с 6,8% за година и през март е 1107 лв., обявиха от НСИ. Най-голямо увеличени има на възнагражденията в добивната промишленост – с 14% за година, до 1836 лв. В резултат този отрасъл вече е на второ място по най-високи възнаграждения. На първо място остава секторът “създаване и разпространение на информация и творчески продукти; далекосъобщения”, където средната заплата е нараснала с 11,2% до 2689 лв. Оказва се, че в секторите, където дават най-високи заплати, възнагражденията вървят нагоре с най-бързи темпове, като основната причина е липсата на кадри. На трето място по заплати остава секторът “производство и разпределение на електрическа и топлинна енергия и на газообразни горива” с 1832 лв. В рамките на година падат заплатите само в “търговия, ремонт на автомобили” – с 2% до 971 лв., и в операциите с недвижими имоти – с 8,5%, също до 971 лв. Основното възнаграждение на депутатите пада със 195 лв., до 3345 лв., защото се определя от средната заплата в обществения сектор в последния месец на тримесечието. А през март заплатите са по-ниски от декември, заради коледните бонуси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Заплатите нараснаха с 6,8% за година\t\t\t"}
{"url": "https://trud.bg/%d0%bc%d1%8a%d1%80%d1%82%d0%b2%d0%b8%d1%8f%d1%82-%d1%81%d0%b5%d0%b7%d0%be%d0%bd-%d0%bd%d0%b0-%d1%82%d0%b5%d0%bb%d0%b5%d0%b2%d0%b8%d0%b7%d0%b8%d0%b8%d1%82%d0%b5/", "text": "Сега е кулминацията на творческите усилия на телевизиите да спечелят повече зрители. Завършват музикалните шоута и нараства напрежението – кои ще са победителите. Завършват кулинарните предавания и там страстите се нажежават. Завършват футболните първенства и едни празнуват триумфа на своите любимци, а загубилите потъват в мъка. Добре, че предстои световното в Русия, за да се пренесат емоциите на национално равнище. Да не забравя, раздават се наградите за най-добрите телевизионни журналисти за годината. Това е най-очевидният знак , че телевизионната година е завършила. После започва лятото, мъртъв сезон за телевизиите. Хората са до осем вечерта по плажовете. Забавляват се по заведенията до полунощ. Сутрин се излежават, ваканция е. Кой ще ти гледа телевизия. Рязко се променя часовият пояс на така наречения праймтайм. Спират публицистичните предавания и започват повторенията, обозначени претенциозно като „най-доброто“. Телевизионните творци обсъждат плановете си за есента, вървят тайни договорки, „купуват се” телевизионни звезди. Но да не забравяме, че идва времето на политическата телевизионна журналистика. Защото лятото обикновено носи политически изненади. Като някой война в Близкия изток например. Не само защото времето е подходящо за военни операции. А именно защото информационната дейност на медиите е много по-слаба. А войната не обича публичност, поне в началото на бойните действия. Обърнете внимание кои са политическите теми, които отсега се очертават като водещи за летния сезон. Това са Близкият изток, където изведнъж замириса отново на война. И Русия и нейните отношения с останалия свят. Дори световното първенство по футбол няма да отложи нападките към Русия. По-скоро можем да очакваме опити да се използва Мондиала за натиск и изолация на домакините. Дори за провал. Това се подготвя отдавна. Имаме горчив спомен от олимпиадите в Москва и в Лос Анджелис по време на Студената война, макар този път идеологическата основа да липсва. Решението на Доналд Тръмп да изтегли САЩ от ядреното споразумение с Иран е най-прекият път към нов конфликт в района на Близкия изток. Европейските страни осъзнават това и за пръв път от времето на Втората световна война рязко се разграничават от позицията на атлантическия хегемон. Сигнали за подобно развитие бяха подадени веднага. Израел удари Иран в Сирия с поразяващ ракетен огън в отговор на опит за обстрел на Израел от иранските части на сирийска територия.И тук отново виждаме колко сложна стана световната политика след липсата на идеологическото противопоставяне. Израелският министър-председател празнуваше в Москва редом до Путин Денят на победата, все едно беше заложник, че Русия като съюзник на Иран и Сирия няма да реагира. Така и стана. Трудно е вече да се ориентира човек в тази сложна картина на взаимоотношения-САЩ-Русия-Израел. Че и Турция за капак. И Саудитска Арабия. И Европейският съюз. И Китай. Къде сме ние? За нас, разбира се, най-голямо значение има развитието на нашите отношения с Русия. Предстои посещение на президента Радев в Москва. Ако наистина сме се отракали толкова във външната политика ние бихме могли именно в сегашната обстановка да използваме това посещение за пробив и да възродим плановете за сътрудничество в областта на енергетиката. Не се съмнявам, че президента би желал това да се случи, но за целта той трябва да представлява в Москва не себе си, а съгласуваната българска политика. Не се съмнявам също, че неговите позиции по тази тема съвпадат в не малка степен с тези на премиера Бойко Борисов, независимо от подмолното им съперничество.Иначе ще сведем всичко до елементарното себедоказване кой е по-голям русофил. Както впрочем се случва на наша територия между БСП и Атака по повод Деня на победата, които по стара българска традиция едва не стигнаха до публичен бой. Иначе у нас се проведе един повърхностен дебат на тема свобода на словото. И както обикновено се изроди само във взаимни обвинения кой е по-виновен за трагичното ни класиране в световната класация между последните африкански диктатори и людоеди. Най-обидното беше, че журналистическата колегия беше игнорирана в този дебат. А най-забавно стана, когато БСП даде под съд лявото издание „Поглед“. Не знам кой даде този съвет на лидерите на БСП, но това ще се окаже един от най-големите им гафове. Тази партия за пореден път доказа, че няма последователна медийна политика. А има намерение и да прави партийна телевизия. Стигна се до там, че Георги Коритаров, представете си, призова от трибуната на правителствената телевизия „Европа” за „журналистическа солидарност“ с потърпевшите издатели на „Поглед.“ И не само призова, но и поде кампания. Както се казва, каквото сам си направиш, никой не може да ти го направи. Питам се защо досега президентът Румен Радев не е изложил своя цялостна позиция по темата за свободата на словото. Един Желю Желев щеше да го направи. Правил го е.  ", "date": "2018.05.14", "title": " Мъртвият сезон на телевизиите\t\t\t"}
{"url": "https://trud.bg/%d0%ba%d1%8a%d1%80%d0%b2%d0%b0%d0%b2%d0%be-%d0%be%d1%82%d0%ba%d1%80%d0%b8%d0%b2%d0%b0%d0%bd%d0%b5-%d0%bd%d0%b0-us-%d0%bc%d0%b8%d1%81%d0%b8%d1%8f%d1%82%d0%b0-%d0%b2-%d0%b5%d1%80%d1%83%d1%81%d0%b0%d0%bb/", "text": "Церемонията по откриване на новото американско посолство в Ерусалим бе съпроводена от безпрецедентни кървави сблъсъци, предаде Би Би Си. Десетки палестинци бяха убити, а над 1700 ранени от израелски войници в сблъсъци по границата с Ивицата Газа, съобщиха палестински официални лица. Насилието избухна часове преди официалното преместване на посолството от Тел Авив по нареждане на президента Доналд Тръмп. Решението му бе приветствано в Израел, който смята Ерусалим за своя “вечна и неделима столица”, но разгневи палестинците, които искат Източен Ерусалим за столица на бъдещата си държава. Преместването във временна сграда вчера бележи мащабен завой в политиката на Белия дом спрямо близкоизточния конфликт. Спорното решение бе разкритикувано от международната общност, която смята Източен Ерусалим за окупиран от Израел. Стотици гости, сред които висши американски чиновници, включително президентската дъщеря Иванка Тръмп и съпругът й Джаред Кушнер, който е от еврейски произход и е съветник в Белия дом, участваха в церемонията. Заедно с тях бе и израелският премиер Бенямин Нетаняху, който определи момента като “исторически”. “Велик ден за Израел”, обяви самият Доналд Тръмп, който се включи в събитието с видеобръщение, обещавайки, че САЩ винаги ще са голям приятел на Израел. Радикалното ислямистко движение “Хамас”, което управлява Газа, поведе масовите гранични протести, наречени “Великият марш на завръщането” преди 6 седмици. По данни на “Хамас” сред убитите 41 души има и деца. Израелската армия съобщи, че около 35 000 палестинци участват в бунт и настояха, че снайперистите действат “в съответствие със стандартните процедури”.", "date": "2018.05.14", "title": " Кърваво откриване на US мисията в Ерусалим (обзор)\t\t\t"}
{"url": "https://trud.bg/%d0%bd%d0%b0%d0%b4-59-000-%d1%83%d1%87%d0%b5%d0%bd%d0%b8%d1%86%d0%b8-%d1%81%d0%b5-%d1%8f%d0%b2%d0%b8%d1%85%d0%b0-%d0%bd%d0%b0-%d0%bd%d0%b2%d0%be-%d0%bf%d0%be-%d0%bc%d0%b0%d1%82%d0%b5%d0%bc%d0%b0%d1%82/", "text": "Общо 59 314 ученици от четвърти клас се явиха днес на национално външно оценяване по математика, съобщиха от МОН. Те трябваше да решат 16 задачи от затворен тип с три възможни отговора, от които само един е верен, и още 3 задачи от отворен тип, на които учениците трябва да отговорят сами. Четвъртокласниците имаха на разположение един учебен час, а съучениците им със специални образователни потребности – два учебни часа. Този формат на теста ще се запази и за външните оценявания по “Човекът и обществото” и “Човекът и природата”, които ще се проведат на 16 и 17 май. С резултатите от националното външно оценяване по математика може да се кандидатства за обучение в прогимназиален етап в профилираните гимназии с профил “Математически” и “Природни науки”, като тежестта им при балообразуването се определя от конкретното училище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Над 59 000 ученици се явиха на “малка матура” по математика"}
{"url": "https://trud.bg/%d0%b5%d0%b2%d1%80%d0%be%d0%b2%d0%b8%d0%b7%d0%b8%d1%8f-%d1%81%d0%ba%d0%b0%d0%bd%d0%b4%d0%b0%d0%bb%d0%b8-%d0%b4%d0%b6%d0%b5%d0%bd%d0%b4%d1%8a%d1%80%d0%b8-%d0%b8-%d0%bf%d0%bb%d0%b0%d0%b3%d0%b8%d0%b0/", "text": "Събота, 12 май, 2018 година. Португалия. Финалът на „Евровизия 2018” тече с пълна сила. На сцената е английската изпълнителка SuRie, която съчетава визия на младата Ани Ленъкс и песен, микс от осемдесетарско диско и отпеви в стил „Юритмикс”. В този момент изскача мъж, който отнема микрофона на певицата и успява да изстреля фразата – „Нацисти от британските медии, ние искаме свобода!”. Това стана толкова бързо, че аз, гледайки директното излъчване, не успях да разбера какво точно се случва. Започвам с това кратко ревю на английското участие, не защото песента на Англия беше епохална и не защото, ако не бе изскочил младежът – активист, певицата SuRie щеше да се класира по-напред. Не, започвам с тази случка, защото тя беше едно от малкото спонтанни неща на този скучен, остарял като идея, официозен като заседание на европарламента конкурс. Но да караме поред. Тази година, както всяка година напоследък, участниците бяха заложили на няколко устойчиви тенденции в изборът си на песни – евродиско, депресивна балада, песен с фолклорни елементи и естраден рок. Всяка една от тези тенденции е имала някакъв успех на предишни конкурси. Например – песента на, класирана втора – хем сериозно „напомняща” песента на Поли Генова отпреди две години, хем вкарваща ни в ритъма на „My number One” на Елена Папаризу от 2005 година. Или пък хърватската песен, която бе като римейк на овехтелия хит “Stop” на Сам Браун. За песента на Черна гора, изпълнена от Vanja Radovanovi, която бе почти кавър на „Бел кон” на Влатко Стефановски дори няма да говорим, защото тя не се класира на финал. А може би трябваше. Защото, както едно време бе казал Брамс на Хуго Волф – „По добре да прилича на нещо, отколкото на нищо да не прилича”. Евровизия е странен конкурс. Конкурс, който хем се цели в това да бъде фактор в модерната музика… Хем закостенелия му, нелеп и ретрограден регламент отдалечава на светлинни години от световния шоубизнес. Конкурс, който се лута между постмодерните визуални решения, огромните, блестящи сцени и продължителните кампании за излъчване на най-доброто в Европа от една страна. И между скандалите, политкоректността, геополитическите заигравки и откровенното толериране на копипейста у авторите на музика от друга. Тазгодишният конкурс не направи изключение. Дори и невъоръжените и необременени уши на обикновения меломан хванаха доста песни, които сякаш вече са чували. Кипърската песен беше откровено копие на “If love was a crime” на Поли Генова. Холандия пък заложи на кънтри песен, удивително напомняща доста подобни, които вече сте чували.  За Монтенегро вече казахме, за италианската ария на певицата от Естония обаче, или пък за латвийската Аланис Морисет – Ieva Zasimauskaite (която, в интерес на истината напомняше ту на Аланис, ту на Роси Кирилова) няма какво да добавим. А сега за регламента на конкурса. Той е истински пример за чиновнически подход в изкуството. Например – ужасната идея да се пее на синбек. „Сан Ремо” може да е ретрограден фестивал в ушите и очите на много от зрителите, но там СЕ СВИРИ НА ЖИВО С ЦЯЛ СИМФОНИЧЕН ОРКЕСТЪР. Пеенето на синбек е обида за шоубизнеса като цяло. Липсва ми само комисия от Саня Армутлиева, българският Депеш Мод (Заки), Графа и Криско, които след изпълнението на унгарската неометъл банда “AWS” да погледнат авторитетно и да кажат – „А бе много добре, ама нямате еврофактор”. Да се върнем на нашата песен. Тази година българското участие не мина без скандали. Единият от тях беше подбора на участници, другият – публикуването на друга песен, която е била проектоучастник на конкурса, отново изпълнена от Жана Бергендорф и написана от Вида Пиронкова, която мнозина определиха за далеч по-добра от „Bones”. Мога да кажа едно – песента “Bones” може и да не беше гениална, но на фона на мнозина песни си беше съвсем ОК. Но тенденцията да сме част от общият кахърен тон на конкурса този път не даде резултат – на фона на поне 20 кахърни песни, водещи до самоубийствени мисли, нашата не беше най-мрачна и депресивна, въпреки черните дрехи на изпълнителите. И за това се наредихме на 14 място, което все пак не е зле, като се има предвид, че държави с традиции като Норвегия, Ирландия (които доскоро беше страната, печелила най-много пъти конкурса), Холандия, Испания и Англия ни дишаха прахта. Нещо и за победителите Израел. Когато чух за първи път песента”Toy” на пухкавата Нета Барзилай от Израел бях сигурен, че тя е големият фаворит на конкурса в Португалия. Причините са няколко: – песента се отличаваше от общия кахърен тон на повечето „опуси”. – песента имаше интересен аранжимент (това е първата песен, в която използването на бийтбокс не ми звучи неадекватно). – песента имаше и кретенска визия, отличаваща се от сладникавият мейнстрийм. Проблемите с израелската песен настанаха, когато на първият полуфинал се оказа, че студийната версия на песента е недостижима за живо изпълнение – именно заради сложните семпли на бийтбокса, но и заради леко сконфузената певица, която пя откровенно фалшиво. Дори си помислих, че това ще спъне песента и тя няма да се класира за финала, но това не се случи. Така на самият финал Нета изпя вече значително по-добре песента и бях сигурен, че това е фаворитът. Така и стана. Обаче, убийте ме, но не мога да схвана коя логика сложи кипърският копипейст на второ място.  А четвъртото място на Германия отдавам предимно на убийствената визия на сцената, защото песента беше нещо на 4 акорда, напомнящо лош Колдплей. Също така не разбирам високото място в класирането на естонската “La Forza”, написана на така характерния за Естония италиански език (което ми напомня, че преди години Софи Маринова и Устата се пробваха да пробият за конкурса с песен на руски и беше бая смешно). А класирането на седмо място на фалцерния бард от Швеция Benjamin Ingrosso, който има по-висок глас от мнозина дами ще отдам на нуждата от различни джендър течения в музикалния бизнес, които, вероятно, са на път да оспорят основните фундаменти на музикалната теория – дали сопранът е женски глас, а баритонът – мъжки.   Иначе имаше по нещо за всеки – имаче чешки Джъстин Бийбър, латвийска Аланис Морисет, финландска Пинк (с елементи на Бьорк в първите 4 такта на песента), словенска Джеси Джей, датски Торин Дъбощит, син на Траин II и внук на крал Трор. Имаше и украински граф Дракула, който излиза от роял, вместо от ковчег, имаше и италиански певци, сякаш сбъркали Евровизия с популярния в миналото у нас конкурс „Ален мак”. А бе имаше всичко, което ни кара да се смеем и да се чувстваме леко неудобно. „Аз не съм ти играчка, глупаво момче” – се пее в песента на израелската победителка. А ние, понеже сме глупави момчета и момичета, в края на тоя разбор може би е хубаво да си кажем няколко неща.  BBC са направили музикален анализ на конкурса с графика на депресията, лъхаща от песните. Според графиката тенденцията към масова депресия е започнала през 2006 и през 2015 е била в най-ниската си точка, като до момента се е вдигнала малко, ама съвсем мъничко. Да, Евровизия вече е нещо като депресия, защото този конкурс не се развива. Той е застинал някъде във времето, когато АББА и Селин Дион са направили кариери след старта си на високата европейска трибуна и единственото, което е на ниво е визията. Визия без евро? Не, визия с много евро, които, ако бяхме похарчили за издръжка на читалища, вместо за участия, които не носят нищо, щяхме да сме направили нещо истински смислено. С това моят опит за анализ на Евровизия 2018 завършва.  С нещо позитивно.  Гледах двата полуфинала и финалът.  Гледах водещите и слушах сценарият.  Само да съм чул, че „Шоуто на канала” е тъпо предаване.  Не е! На фона на снощното шоу ние сме меката на световният шоубизнес!  Впеочем Евровизия все пак има и нещо позитивно – сигналът на маестро Марк Антоан Шарпантие, взет от прелюд към неговият „Те Деум”, написан през 16 век…  Ето ви един наистина устойчив хит на Евровизия.  При това без участието на ", "date": "2018.05.14", "title": " Евровизия – скандали, джендъри и плагиатство\t\t\t"}
{"url": "https://trud.bg/%d0%b8%d0%b7%d0%bf%d0%bb%d0%b0%d1%82%d0%b8%d1%85%d0%b0-%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%bd%d0%b0-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8%d1%82%d0%b5-%d0%be/", "text": "Днес бяха изплатени трудовите възнаграждения за месец февруари на работещите в МБАЛ „Христо Ботев“. Това съобщи заместник-министърът на здравеопазването   и разговаря с персонала на врачанската болница. Това съобщиха от Министерство на здравеопазването. По време на срещата беше поет ангажимент до края на месец май т.г. МБАЛ „Христо Ботев“ да получи изработените по договор с НЗОК средства за месец април, в т.ч. и средствата за извършената от персонала дейност. Целта, която си поставят МЗ и ръководството на врачанската болница, е до края на месец юни да се преодолее и изоставането в изплащането на мартенските възнаграждения. Зам.-министър Начева съобщи, че е постигнато съгласие с кредиторите на МБАЛ „Христо Ботев“, което ще даде възможност средствата за персонал да започнат да се изплащат регулярно. За да се изпълнят обаче поетите ангажименти, всички лекари, които в момента са в отпуск, трябва да се върнат на работните си места, за да може лечебното заведение да възстанови нормалния си 24-часов ритъм на работа. Според Жени Начева средствата по Националния рамков договор за 2018 г. за врачанската болница са не по-малко от тези по Националния рамков договор за 2017 г. и МБАЛ „Христо Ботев“ има потенциал и възможност да реализира същия обем дейност, като гарантира на хората от областта качествено, достъпно и навременно здравеопазване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Изплатиха заплатите на служителите от врачанската болница “Христо Ботев”"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%be%d0%b1%d1%81%d1%8a%d0%b6%d0%b4%d0%b0-%d1%81%d0%b5-50-%d0%be%d1%82-%d0%bf%d0%b0%d1%80%d0%b8%d1%82%d0%b5-%d0%b2%d1%8a%d0%b2-%d1%84%d0%be%d0%bd/", "text": "Част от средствата, събрани от нарушителите на Закона за движение по пътищата, да се разпределят между общините и да се влагат в нови камери, които да се поставят в урбанизираните зони в страната. Това е една от промените, които предлагат да бъдат включени в новия закон, който ще влезе в сила от 1 януари идната година. Това съобщи във Велико Търново председателят на ПГ на ГЕРБ Цветан Цветанов. Той допълни, че става въпрос за средствата, които се събират в т.нар. Фонд „Пътна безопасност“. В него влизат 50 % от глобите, останалите са за републиканския бюджет. В момента във фонда има около 60 млн. лева,които ще се разпределят по сега действащото законодателство. „Идеята ни е част от парите във Фонда да отиват за общините, за поставяне на камери в урбанизираната зона. Това е важно, защото кметовете имат своята политика за сигурността, за намаляване на жертвите и тежките ПТП и когато имат възможност да разполагат с този ресурс, да инвестират и да поставят нови камери там, където има необходимост, нещата ще се подобрят“, категоричен е Цветанов. Той изтъкна, че местната власт, която настоява на общините да се дават 50 % от събраните глоби, е най-добре запозната с ежедневните оплаквания и най-критичните участъци в населените места, което ще спомогне допълнително. Очаква се и внасянето на още една законодателна промяна, която да касае осигуряването на макар и минимални средства за кметовете на малки населени места, за да се избегне проблемът с непропорционалното разпределение на общинските бюджети. „По този начин, когато всеки управник разполага с определена сума от 5000-10 000 лева, той ще може да си върши работата много по-ефикасно“, допълни зам.-председателят на ГЕРБ. Цветанов обясни, че за сега не се предвижда промяна в Изборния закон, чрез която да отпадне прагът от 350 души в населените места, имащи право да си избират сами кмет. Над 40 души посетиха приемната на Цветан Цветанов в понеделник в старата столица. „Една от темите беше за Великотърновския университет и по-специално Факултетът по политология. Според матрицата, която в момента се прилага, ще бъдат намалени бройките в цялата страна и в тази връзка представители на Катедрата поискаха среща. Веднага разговарях с министъра на образованието Красимир Вълчев, който пое ангажимент в началото на юни да се срещне с тях, като и с другите катедри. Той успокои, че няма да има закриване на катедрите, а ще се работи за оптимизация на бройките. За да бъдат приемани единствено хора, които след това ще могат да се реализират“, обясни Цветанов. Той допълни, че друга тема, която вълнува хората от региона е дали Домът за медикосоциални грижи за деца в град Дебелец ще продължи да функционира, след като приключи процеса на дейнституционализация. Идеята е в областта да не се открива нов център, както ще предвижда закона, а този да изземе неговите функции. Не са липсвали и лични въпроси, за част от които Цветанов е поел ангажимент за допълнителна проверка в съответните институции. Ще се потърси и начин за справяне с частния инвеститор, който управлява автогарата в Горна Оряховица и това създава известни неудобства на пътуващите. Цветан Цветанов се срещна и походниците за Ботевите дни, като през настоящата година двете групи получават финансова подкрепа от народния представител в размер на около 2000 лева. Общо над 100 младежи участват в инициативата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Цветан Цветанов: Част от средствата, събрани от нарушителите на пътя, ще се дават на общините\t\t\t"}
{"url": "https://trud.bg/%d1%83%d0%bd%d0%b8%d0%ba%d0%b0%d0%bb%d0%bd%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%bf%d0%be%d1%81%d1%80%d0%b5%d1%89%d0%b0-%d0%b3%d0%be%d1%81%d1%82%d0%b8%d1%82%d0%b5-%d0%bd%d0%b0-%d0%b5/", "text": "Уникална изложба от 3D макети на потънали в Черно море кораби ще бъде показана в Морското казино. Експозицията ще бъде открита по време на домакинството на Бургас на Европейския морски ден, който ще се проведе на 31 май и 01 юни. Тя ще се намира в зала «Коджакафалията» на културния център и включва 7 броя 3D макети на потънали кораби, в състоянието, в което са намерени и любопитни артефакти, открити при последните проучвания на дъното. Залата ще бъде изцяло преобразена, за да пресъздаде подводния черноморски свят. Интерактивна карта с всички 57 потънали кораби и изчезнали селища в Черно море ще бъде разположена в друга зала- “Христо Фотев”. С VR очила всеки гост ще може да направи виртуална разходка на морското дъно. Още 16 макети на кораби, предоставени от Българската федерация по спортен корабомоделизъм, ще бъдат подредени в зала “Георги Баев. Проектът “Скритите тайни на Черно море” се осъществява с подкрепата на “Културна програма за Българското председателство на Съвета на Европейския съюз 2018 г.”, на Национален фонд «Култура» и съдействието на НАИМ към БАН, Център за подводна археология-Созопол и РИМ.  За малчуганите също ще има изненади. Те ще могат да конструират 2 триизмерни разглобяеми макети на кораби от дърво по чертеж и снимка. Тези, които желаят, ще изследват дъното на морето със специални очила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Уникална изложба посреща гостите на Европейския морски ден\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d0%b0-%d0%b7%d0%b5%d0%bc%d0%b5%d0%b4%d0%b5%d0%bb%d0%b8%d0%b5%d1%82%d0%be-%d0%be%d1%81%d1%82%d0%b0%d0%b2%d0%b8-%d0%b1/", "text": "Биопроизводителите остават без субсидии и тази година. Стопаните са получили писмо от Държавен фонд „Земеделие“,  че няма да им бъдат изплатени парите за 2017 г. по трите агроекологични мерки – старата 214 и новите – мярка 10 “Агроекология и климат“ и мярка 11 ″Биологично земеделие“, съобщи Слави Трифонов, председател на Националната био асоциация. Причината е, че въпреки обещанието на сегашното ръководство на земеделското министерство да бъдат намерени средства, такива не са осигурени, обясни Трифонов. Проблемът възникна още миналата година, когато биопроизводители излязоха на протест заради орязани субсидии. Тогава беше постигнато споразумение със служебния министър на земеделието проф. Христо Бозуков сертифицирани, но нови за мярка 11 биопроизводители, да могат да подават заявления под условие, че ще получат финансиране, ако има средства, поясни Трифонов. Оказа се, че една година по-късно никой не си е мръднал пръста да намери такива пари, обясни той. По думите му средства можело да бъдат осигурени чрез държавни помощи или евросредства като се кандидатства пред ЕК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Министерството на земеделието остави биопроизводители без субсидии"}
{"url": "https://trud.bg/%d0%b4%d0%b2%d0%b0-%d0%bf%d1%80%d0%be%d1%82%d0%b5%d1%81%d1%82%d0%b0-%d0%bf%d1%80%d0%b5%d0%b4-%d1%81%d1%8a%d0%b4%d0%b0-%d0%b7%d0%b0%d1%80%d0%b0%d0%b4%d0%b8-%d0%bd%d0%b0%d1%86%d0%b8%d0%be%d0%bd%d0%b0/", "text": "При два протеста пред сградата на Върховния административен съд се провежда първото заседание по жалбата на “зелените” срещу решението на Минситерския съвет от 28 декември за частично изменение на действащия План за управление на Национален парк “Пирин”. Около пет-шест души от коалицията “За да остане природа в България” се събраха на мълчалив протест уж в защита на Пирин. Те обявиха тази проява още преди две седмици. Провокирани от това, десетки жители на Банско дойдоха до София, за да изкажат подкрепа за приетото от кабинета развитие на зимния туризъм в цялата страна. Според банскалии “зелените” за пореден път се опитват да окажат натиск над съда, както са се пробвали да правят и в предишни години. Хората от Пиринския край припомниха, че след приемането на решението на МС, “еколозите” са започнали очерняща кампания, в която на преден план е била лъжата, че 48% от Националния парк ще бъдат застроени заради промяната в Плана за управление. В крайна сметка “зелените” си признаха, че модернизация на съоръжения за зимен спорт ще бъде позволена само в ски зоните Банско и Добринище, които заемат 2% от територията на НП “Пирин”. Въпреки очевидните лъжи, на които обществото не повярва, от “За да остане природа в България” подадоха жалба във ВАС, като първото заседание по нея протича в момента, а петимата “мълчаливи зелени” са отпред с плакати. На няколко метра от тях са банскалии, които настояват за обективно решение на казуса.", "date": "2018.05.14", "title": " Два протеста пред съда заради Национален парк “Пирин” (снимки)\t\t\t"}
{"url": "https://trud.bg/%d0%b2%d0%b5%d0%bb%d0%be%d1%81%d0%b8%d0%bf%d0%b5%d0%b4%d0%b8%d1%81%d1%82%d1%8a%d1%82-%d0%ba%d0%be%d0%b9%d1%82%d0%be-%d0%b1%d0%bb%d1%8a%d1%81%d0%bd%d0%b0-%d0%b4%d0%b5%d1%82%d0%b5-%d0%b2-%d1%8e%d0%b6/", "text": "В събота, 12.05.2018 г., СРС уважи внесеното от Софийска районна прокуратура искане за вземане на мярка за неотклонение „задържане под стража“, по отношение на 24-годишния Борислав Миланов и той остава в ареста, съобщиха от прокуратурата. Съдът изтъкна като изключително укоримо поведението на обвиняемия след  , поради обстоятелството, че той е избягал и не е оказал помощ на детето, опитвайки се да прикрие своята самоличност. На следващо място съдът посочва, че е налице опасност от извършване на ново престъпление от Миланов, с оглед факта, че той вече е трикратно осъждан, като два пъти му е налагано наказание  „пробация“, за едно и също деяние. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Велосипедистът, който блъсна дете в Южния парк, остава в ареста"}
{"url": "https://trud.bg/%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b8%d1%8f%d1%82-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%b5%d1%8a%d1%80%d0%b1%d1%8a%d1%81-%d0%bd%d0%b0%d0%bf%d1%83%d1%81/", "text": "Финансовият директор на Еърбъс (Airbus) Харалд Вилхелм ще напусне поста си през 2019 година, съобщи европейският самолетостроител, предаде Ройтерс. Дотогава оставам ангажиран с представянето на компанията и ще работя с ръководството, за да гарантирам гладкия преход към следващия финансов директор на Еърбъс, каза Вилхелм, който се присъедини към компанията през 2000 година. В края на миналата година стана известно, че и главният изпълнителен директор на Еърбъс Том Ендерс няма да подновява мандата си и ще се оттегли от поста през април 2019 година. Наследниците на двамата ръководители ще се сблъскат с трудности, включително намаляване на поръчките и евентуална загуба на поръчка за 100 самолета от Иран, тъй като президентът на САЩ Доналд Тръмп обяви планове за връщане на санкциите срещу Техеран. Сделката, която по каталожни цени е на стойност около 18-20 милиарда долара, бе договорена през декември 2016 година. Доставени са само три самолета, като източници от сектора обясняват забавянето с притесненията на банките да финансират бизнес с Техеран. Иран посочи, че очаква Еърбъс тези дни да обяви каква ще бъде съдбата на сделката. Заради забавянето на продажбите на пътническите самолети А330 Еърбъс съобщи, че очаква спад на продажбите със 17 процента през 2019 година на най-успешния си реактивен самолет на фона на засилената конкуренция на американския 787 на Боинг (Boeing). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Финансовият директор на Еърбъс напуска самолетостроителя през 2019 година"}
{"url": "https://trud.bg/%d0%b2%d1%8a%d1%80%d0%bd%d0%b0%d1%85%d0%b0-%d0%b1%d1%80%d0%be%d0%bd%d0%b7%d0%be%d0%b2%d0%b8%d1%8f-%d0%b3%d0%bb%d0%b0%d1%80%d1%83%d1%81-%d0%bd%d0%b0-%d0%bf%d0%b0%d0%bd%d0%b4%d0%b8%d1%80%d0%b0/", "text": "Скулптурата на бургаския зевзек Петьо Пандира отново е с гларус в ръцете. Такава бе и първоначалната и визия, но през юли, 2015- та, влюбени девойка и младеж отмъкнаха гларуса. Въпреки, че на камера в Морската градина, на входа на плажа, където е паметникът на култовия бургазлия, бе записала действията на влюбните, те не бяха открити. Две лета Пандира бе без гларус в ръката. Възстановянето му според първоначалната композиция е по инициатива на Общество за духовни изяви. Бронзовата скулптура на Пандира е дело на Руси Костадинов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Върнаха бронзовия гларус на Пандира"}
{"url": "https://trud.bg/%d0%bd%d0%b5%d1%83%d1%82%d1%80%d0%b0%d0%bb%d0%b8%d0%b7%d0%b8%d1%80%d0%b0%d1%85%d0%b0-%d0%b4%d0%b2%d0%b5-%d0%bf%d0%b0%d1%80%d0%b0%d0%bb%d0%b5%d0%bb%d0%bd%d0%be-%d0%b4%d0%b5%d0%b9%d1%81%d1%82%d0%b2/", "text": "Специализирана полицейска операция, проведена от служители на Регионално звено „Борба с организираната престъпност“ – София област, съвместно с колегите им от Перник, София – град и ГДБОП, както и Дирекция „Жандармерия“, е реализирана на 11 май т.г. под ръководството на Специализирана прокуратура. В рамките на операцията са установени и неутрализирани две паралелно действащи престъпни групи, занимавали се с производство и разпространение на наркотични вещества, съобщиха от МВР. Разследването започна през 2017 година, след получен сигнал, уточни зам. – директорът на ГДБОП старши комисар Стоян Темелакиев. В хода на оперативните действия бяха засечени две паралелно действащи групи – едната, която се е специализирала в производство на синтетична дрога – кокаин, амфетамин, метаамфетамин, а другата – в разпространението на наркотичните вещества. Установена е и следната специфика – съобразяване на количеството на произведения наркотик с потребностите на пазара, както и с дните от седмицата. Дрогата се е пласирала предимно в Костинброд и на територията на София – област – в заведения и дискотеки, като най-голямото количество се е продавало в съботните дни, а преобладаващата част от клиентите им били непълнолетни. Срещите между пласьорите били чести, а разговорите – завоалирани, допълни Даниела Начева, заместник-административен ръководител на Специализираната прокуратура. В рамките на процесуално – следствените действия на адреси, моторни превозни средства и лични обиски са иззети различни количества по вид високорискови наркотични вещества. На един от адресите е установено помещение с лабораторно оборудване, в което се е произвеждала дрогата. Оттам са иззети множество колби, в част от които имало и прекурсори, везни, мобилни телефони. Намерени са рецепти с химически формули, бележки с допълнителна информация за приготвянето на наркотични вещества,  , поясни Евгения Станкова, наблюдаващ прокурор. Задържани са общо шестима участници в престъпната дейност, сред които и организаторът на производството на наркотични вещества. Всички те са с криминални регистрации и осъждани. По първоначални данни намеренията им били да разширят дейността си и полагали усилия за повишаване на квалификацията си. Повдигнати са им обвинения за участие в организирана престъпна група. Днес Специализирана апелативна прокуратура е внесла искане за налагане на най – тежката мярка „задържане под стража“. Работата по доказване на престъпната им дейност и процесуално – следствените действия продължават. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Вижте как са бъркали дрога бандитите, които се консултирали с учебници по химия (СНИМКИ И ВИДЕО)"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bf%d1%80%d0%b5%d0%bc%d0%b5%d1%81%d1%82%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%be%d1%82/", "text": "Президентът на САЩ Доналд Тръмп приветства насроченото за днес преместване на американското посолство в Ерусалим и го определи като „велик ден за Израел“, предава AFP. Доналд Тръмп прикани своите последователи да гледат на живо откриването на посолството по телевизията, което ще започне в 15:00 часа българско време. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Тръмп: Преместването на американското посолство в Ерусалим е велик ден за Израел"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b4%d0%b5%d0%b9%d0%bd%d0%be%d1%81%d1%82%d0%b8%d1%82%d0%b5-%d0%bf%d0%be-%d1%83%d0%b4%d1%8a%d0%bb/", "text": "В рамките на международното изложение „Атомекспо“ министър Теменужка Петкова се срещна с представители на „Росенергоатом“. Двете страни подчертаха, че ползотворното сътрудничество между тях продължава. „След като миналата година успешно приключихме изпълнението на мерките за удължаване срока на експлоатация на 5-ти блок на АЕЦ „Козлодуй“, сега в указания времеви график се работи за удължаване живота на 6-ти блок. Това е един от основните приоритети в сферата на енергетиката, залегнал в програмата на настоящето правителство. Бъдещата работа на АЕЦ „Козлодуй“ е от стратегическо значение за гарантиране на енергийната сигурност“, каза министър Петкова. Тя благодари на партньорите от „Росенергоатом“ за успешната съвместна работа. Представителите на руската компания изразиха увереност, че сътрудничеството между страните ще продължи и в потенциални нови направления за модернизация на ядрения отрасъл у нас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Теменужка Петкова: Дейностите по удължаване срока на експлоатация на 6-ти блок на АЕЦ „Козлодуй“ се изпълняват в срок"}
{"url": "https://trud.bg/%d1%81%d1%82%d0%b8%d1%85%d0%be%d0%b2%d0%b5-%d0%bf%d0%be%d1%81%d0%b2%d0%b5%d1%82%d0%b5%d0%bd%d0%b8-%d0%bd%d0%b0-%d0%b1%d0%b0%d0%bd%d0%ba%d1%8f-%d0%b7%d0%b0-%d0%bc%d0%b0%d0%b9%d1%81%d0%ba%d0%b8%d1%82/", "text": "С откриване на изложба с картини на художника от Банкя Ангел Тилов на 12 май в курортния град бе даден старт на Майските дни на културата. Идната събота от 19:00 часа ви очаква фолклорен концерт „Жива вода” на Ансамбъл „Люлин”. Градът ще отбележи и 80-годишния юбилей на именития си поет Христо Ганов на среща под надслов „Поетите нямат възраст” на 23 май от 18:00 часа в Турстическия информационен център. На Празника на славянската писменост българската просвета и култура 24май в парк „Ротонда” от 12:00 часа ще се извие кръшно хоро, ще гостува театър „Сириус” към ОКИ „Красно село” от 16:00 часа, ще се представи студио „Модерато” към ОКИ „Надежда”, ще звучат Джаз евъргрийни в изпълнение на формация „София” към ОКИ „Надежда”. На 29 май в парк „Ротонда ще се играе спектакълът „Пепеляшка” в изпълнение на Театрална студия „Игра” към ОКИ „Средец”. Вълнуващо ще бъде и на 27 май, когато от 18:00 часа ще пее хорът към читалище „Отец Паисий” Банкя, студенти от Факултета по начална и предучилищна педагогика към СУ „Св. Климент Охридски” ще изпълнят композиция от творби за Банкя под ръководството на доц. д-р Данка Щерева. Ще бъдат изпълнени две стихотворения специално посветени на Банкя. В ритъма на Банкя ще ви понесат танцьорите от ТК „Пъстра китка” с ръководител Цветелина Маркова. Музикален завършек на Майските дни на културата ще бъде изпълнението на „Софийски солисти” на 29 май от19:00 часа в СБР „Здраве”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Стихове, посветени на Банкя, за Майските дни на културата"}
{"url": "https://trud.bg/31-%d0%bf%d0%b0%d0%bb%d0%b5%d1%81%d1%82%d0%b8%d0%bd%d1%86%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d1%81%d0%b1%d0%bb%d1%8a%d1%81%d1%8a%d1%86%d0%b8%d1%82/", "text": "По последни данни жертвите на сблъсъците между палестинците и израелските военни на границата с Ивицата газа са станали 31 души, а повече от 1000 са ранени, предава ТАСС. По постъпващата информация около 100 от ранените са получили огнестрелни рани. Сред убитите има три деца, както и 30-годишна жена. Протестната акция бе възобновена сутринта в понеделник във връзка с предстоящото откриване на новото посолство на САЩ в Израел в Ерусалим според решението на президента Доналд Тръмп от 6 декември миналата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " 31 палестинци са загинали при сблъсъците в Ивицата Газа"}
{"url": "https://trud.bg/%d1%81%d0%bb%d0%b0%d0%b3%d0%b0%d1%82-%d1%81%d1%8a%d0%b4%d0%be%d0%b2%d0%b5-%d0%b7%d0%b0-%d1%80%d0%b0%d0%b7%d0%b4%d0%b5%d0%bb%d0%bd%d0%be-%d1%81%d1%8a%d0%b1%d0%b8%d1%80%d0%b0%d0%bd%d0%b5-%d0%bd%d0%b0/", "text": "Музика на открито край морето това лято ще има до 23 ч. След това крайбрежните барове, дискотеки, ресторанти трябва да спрат озвучителните си уредби и живите оркестри, независимо какви децибели вдигат. Нормата ще влезе в сила с новия Закон за шума, който е на финална права, стана ясно след среща във Варна между вицепремиера Валери Симеонов, министъра на туризма Николина Ангелкова, екоминистъра Нено Димов и представители на туристическия бранш и на общините по Северното Черноморие. Темата се очертава като ябълката на раздора между част от бизнеса и институциите. Собственици на заведения на Златни пясъци предупредиха, че пълната тишина на открито в големите курорти ще прогони младите туристи, които вече са почти 25% от почиващите и непрекъснато растат. “Златни пясъци и Слънчев бряг не могат да са конкуренти на завърналата се на пазара Турция по отношение на семейните ваканции, защото там комплексите имат аквапаркове, обширни зелени зони, а у нас такава инфраструктура липсва. Ол инклузивът приключва в 23 ч. Тогава туристите излизат на разходка, но дори в барчетата на открито няма да могат тиха музика да слушат както преди, когато имаше пределна норма от 67 децибела. Това неминуемо ще доведе до отлив на младежи”, обясниха Вилиан Василев и Кирил Кирилов, собственици на големи дискотеки на Златни пясъци. Обектите им са закрити, шумоизолирани и за тях няма проблем да работят, но се опасяват, че забраната в крайна сметка ще намали и техните клиенти, а някои от колегите им ще фалират. Затова предлагат забраната за шума да е с различен диапазон в курортните селища и големите комплекси, както е в Испания, например. “Няма основание за притеснение, защото и сега законът изисква да се спазва тишина от 23 до 7 ч. Миналата година някои общини с наредби удължиха срока до полунощ, но след като сезирахме прокуратурата, те бяха променени. Очаквам този спор да продължи, но няма да допуснем едни да печелят за сметка на съня на други”, категоричен бе обаче Валери Симеонов. Той отхвърли и упреците, че проектозаконът не е бил съгласуван с бизнеса, като обясни, че 1 месец е престоял на сайта на МЗ и сред депозираните предложения за корекции нямало сериозни забележки по концепцията. Симеонов подчерта, че е доволен от работата на контролните институции във Варна миналата година, а като община нарушител посочи Созопол, където цяло лято със съдействието на кмета се вихрел шумов тормоз над почиващите до 4-5 ч сутринта. Освен як контрол за спазването на тишината, през лятото ще има и масови проверки на плажните заведения. “Ще следим дали те са включени в канализационните мрежи и няма да позволим заустването на отпадни води в морето”, заяви министър Ангелкова. Тя и Нено Димов посочиха като успех фактът, че тази година 13 наши ивици са със “Син флаг”, а други 6 проблеми, сред които плажът на Царево, вече са с отлични показатели на водата. За да се спре масовото замърсяване на морето с пластмасови отпадъци, 80% от които идват от плажуващите туристи и крайбрежните заведения, за първи път край охраняемите ивици ще бъдат поставени съдове за разделно събиране на сметта. “Този сезон каним концесионерите да изпълнят това изискване доброволно, а за следващия то ще бъде разписано като норма”, каза министър Димов. Наемателите на плажове принципно одобриха идеята, но посочиха, че това е поредният допълнителен разход и то при условие, че държавата се готви да ограничи обема на преместваемите обекти на пясъка, от които те печелят. Нерешен за сезон 2018 ще остане въпросът с къмпингуването по плажовете. “След година и половина работа групата от представители на общините, държавните институции, туристическия бранш и зелените НПО не стигна до консенсус за регламентиране на този вид туризъм”, не скри съжалението си Николина Ангелкова. Според нея това забавя създаването на съвременни къмпинги, тъй като изграждането им сега е приравнено с това на хотелите. Законът за устройство на Черноморското крайбрежие /ЗУЧК/ обаче е категоричен – палатките на плажа са забранени, подчерта Ангелкова. Според нея по примера на Царево всички морски общини трябва да разпишат наредби и активно да санкционират нарушителите, които трупат тонове отпадъци на неохраняемите плажове. Предстои и държавата да вкара текст в ЗУЧК, който ще предвижда глоби за къмпингуващите без пари на диви плажове. “Те се превърнаха в запазена територия на т.нар. зелени, които винаги са в новините, когато стане дума за опазване на природата, но когато те трябва да я опазят, не го правят. Държавата ще вземе нужните мерки да не оставят след сезона камари боклуци, чието почистване е за сметка на общините”, предупреди Валери Симеонов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Слагат съдове за разделно събиране на отпадъци на пясъка\t\t\t"}
{"url": "https://trud.bg/%d0%b8%d0%b7%d0%b1%d1%80%d0%b0%d1%85%d0%b0-%d0%ba%d1%83%d0%b8%d0%bc-%d1%82%d0%be%d1%80%d0%b0-%d0%b7%d0%b0-%d0%bd%d0%be%d0%b2-%d0%bb%d0%b8%d0%b4%d0%b5%d1%80-%d0%bd%d0%b0-%d0%ba%d0%b0%d1%82%d0%b0%d0%bb/", "text": "Регионалният парламент на Каталуния избра за президент на областта Куим Тора – сепаратистки кандидат, посочен от намиращият се в изгнание в Брюксел бивш регионален лидер Карлес Пучдемон, предава AFP. При избирането си Тора обеща да продължи с „изграждането на независимата държава“. 55-годишният Куим Тора, който е нов в политиката, но споделя сепаратистки възгледи, бе избран с 66 гласа от каталунските партии, борещи се за независимост срещу 65 против и четирима въздържали се. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Избраха Куим Тора за нов лидер на Каталуния"}
{"url": "https://trud.bg/%d0%b1%d0%b8%d0%be%d0%bf%d1%80%d0%be%d0%b8%d0%b7%d0%b2%d0%be%d0%b4%d0%b8%d1%82%d0%b5%d0%bb%d0%b8-%d0%be%d1%81%d1%82%d0%b0%d0%bd%d0%b0%d1%85%d0%b0-%d0%b1%d0%b5%d0%b7-%d1%81%d1%83%d0%b1%d1%81%d0%b8/", "text": "Биопроизводителите остават без субсидии и тази година. Стопаните са получили писмо от Държавен фонд „Земеделие“, че няма да им бъдат изплатени парите за 2017 г. по трите агроекологични мерки – старата 214 и новите – мярка 10 “Агроекология и климат“ и мярка 11 ″Биологично земеделие“, съобщи Слави Трифонов, председател на Националната Био асоциация. Причината е, че въпреки обещанието на сегашното ръководство на земеделското министерство да бъдат намерени средства, такива не са осигурени, обясни Трифонов. Проблемът възникна още миналата година, когато стана ясно, че бюджетът по трите мерки е изчерпан още през първите три години от програмния период по време на управлението на Десислава Танева, а дефицитът по тях е 60 млн. лв. Биопроизводителите излязоха на протест, а по-късно беше постигнато споразумение със служебния министър на земеделието проф. Христо Бозуков сертифицирани биопроизводители, да могат да подават заявления под условие, че ще получат финансиране, ако има средства, поясни Трифонов. Оказа се, че една година по-късно никой не си е мръднал пръста да намери пари, обясни той. По думите му средства можело да бъдат осигурени чрез държавни помощи, или ако се кандидатства пред ЕК. Лицемерно е да спираш производството на биохрани и в същото време да говориш за двоен стандарт на храните, посочи Трифонов. По думите му парите за биопроизводство са били източени чрез различни схеми, като тази за гнездене на гъски и за сеитбооборота. „Какво агроекологично има при сеитбооборота“, зачуди се Трифонов. „Бенефициентите по тази схема използват торове и то нискокачествени“, посочи той. Сега се подготвя и нова схема с промени в Наредба № 1 за биопроизводството – за пасищно отглеждане на зайци. „Някой от вас да е видял как се задържат зайци на пасище. Зайците ги няма, парите остават“, коментира Трифонов. От асоциацията подготвят протест и ще информират Европейската комисия за спирането на плащанията за агроземеделие.", "date": "2018.05.14", "title": " Биопроизводители останаха без субсидии (обзор)\t\t\t"}
{"url": "https://trud.bg/%d0%b2-%d1%81%d0%bb%d0%b8%d0%b2%d0%b5%d0%bd-%d1%89%d0%b5-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d1%82-%d0%bc%d0%be%d0%b4%d0%b5%d1%80%d0%bd%d0%b8%d1%82%d0%b5-%d0%b7%d0%b4%d1%80%d0%b0/", "text": "Специалисти по здравни грижи от болници и университети в страната ще се съберат в Сливен на научна конференция. Целта е да представят научните си разработки и да споделят опит за модерните тенденции в професионалната си работа, съобщиха от общината. Основен съорганизатор на събитието е Сливенският филиал на Медицинския университет „Проф.д-р Параскев Стоянов” във Варна. Форумът ще се проведе в началото на новата академична година, на 21 и 22 септември. Работата на научната конференция ще е разпределена в няколко секции: акушерски грижи, рехабилитация и неконвенционални методи, клинични медицински науки. Ще има и секция, в която свои разработки ще представят студенти. Форумът се провежда по повод 5-годишнината от създаването на филиала в Сливен. Първият випуск абсолвенти в специалностите „акушерки” и „медицински сестри” получи дипломите си през м.г.  Кметът Стефан Радев връчи званието „Почетен гражданин на Сливен” на ректора на МУ-Варна проф. д-р Красимир Иванов за заслугите му за развитие на общината.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " В Сливен ще представят модерните здравни грижи"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bf%d1%8a%d1%80%d0%b2%d0%b8%d1%8f-%d1%81%d0%b0%d0%bd%d0%b8%d1%80%d0%b0%d0%bd-%d0%b1%d0%bb%d0%be%d0%ba-%d0%b2-%d0%bf%d0%b0%d0%b2%d0%bb%d0%b8%d0%ba%d0%b5/", "text": "Официално беше открит първият блок в Павликени, саниран по Националната програма за енергийна ефективност. Лентата прерязаха кметът инж.Емануил Манолов, управителят на фирмата-изпълнител инж. Кирил Атанасов и зам.-областният управител Ивета Кабакчиева.  По Националната програма за енергийна ефективност на многофамилни жилищни сгради беше саниран блокът на ул. „Св.Св. Кирил и Методий“ №1 в Павликени. Сградата е пусната в експлоатация през 1983 година, има четири входа с общо 66 апартамента и около 198 живущи. Разгърнатата жилищна площ на блока е 5000, 9 кв. м. Проектът е изцяло финансиран от Националната програма, като общата стойност е в размер на 751 000 лева. В блока бяха извършени следните дейности: подмяна на дограма, топлинно изолиране на външни стени, топлоизолиране на покрива, поставено е енергийноефективно осветление и са обновени стълбищните клетки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.14", "title": " Откриха първия саниран блок в Павликени"}
