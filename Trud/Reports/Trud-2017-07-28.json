{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-40-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b1%d0%bb%d1%83%d0%b4%d1%81%d1%82%d0%b2%d0%b0%d0%bb-%d1%81-12-%d0%b3%d0%be/", "text": "Задържаха 40-годишен мъж за блудство с 12-годишната си дъщеря, съобщиха от ОДМВР – Видин. Вчера в РУ-Видин е образувано досъдебно производство срещу М.М. (40г.) от гр. Видин, за извършвани от месец май тази година блудствени действия спрямо 12-годишната си дъщеря. Извършителят е задържан с прокурорска мярка до 72 часа, а на пострадалото дете е предоставена полицейска закрила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Задържаха 40-годишен мъж, блудствал с 12-годишната си дъщеря"}
{"url": "https://trud.bg/%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d1%80%d0%b0%d0%b4%d0%b5%d0%b2-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%b0%d1%82%d0%b0-%d0%b8-%d0%bf%d0%be%d0%b1%d0%be%d0%b8%d1%82/", "text": "Полицаите, които са у нас дават два пъти повече жертви, отколкото военните ни, които са на мисии извън границата на страната. Това е един от аргументите, с които вътрешният министър Валентин Радев ще настоява за увеличение на заплатите на служителите в МВР, обяви самият той на пресконференция. На нея от ведомството направиха отчет за свършеното през изминалия месец. Причината за големия брой загинали полицаи той вижда в агресията, в нагласите в семействата, в показването на насилието по електронните медии. От 1 август започва изплащането на средствата за дрехи на служителите на МВР. Сумата, предназначена за това е 17 474 000 лева, каза още Радев. Във връзка със зачестилите случаи на убийства и побои министърът бе категоричен, че не може да се говори за  завръщане на мутренските времена. „491 убийства годишно сме имали в началото на прехода, докато 79 са убийствата за 2017 г.“, обоснова се Валентин Радев. Министърът допълни, че разкриваемостта на тези престъпления е над 80%. В пресконференцията участваха също главният секретар на МВР главен комисар Младен Маринов, директорът на ГД „Национална полиция“ главен комисар Христо Терзийски и др. Според данни – 17 121 са констатираните нарушения на закона за движение по пътищата само за една седмица, от 3-ти до 9-ти юли т.г. и са издадени 9 633 фиша и 5943 акта, уточни той. За периода януари-юли са загинали 322 души, ранени – 4438 души. „Двойно вдигнахме глобите, но водачите, които карат с висока скорост стават все по-нахални“, констатира министърът. И още от отчета на МВР – със 7% са нараснали телефонните измами, 308 са те от началото на годината досега. „Това ни притеснява и правим всичко възможно да ги намалим“, коментира Валентин Радев. „Няма съществен напредък по отношение на извършителите на престъплението срещу нотариусите в София, но е ясно, че то е било планирано предварително и вероятно е свързано с работата на майката“, заяви главният секретар на МВР главен комисар Младен Маринов.“ При журналиста Никодимов се правят анализи на движението на хора, изследват се записи от камерите, показвани са му снимки, има известни противоречия в неговите показания, което може да е свързано със стреса след побоя“, отговори той на въпрос на медия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Валентин Радев за убийствата и побоите: Няма връщане на мутренските времена, разкриваме 80% от тези случаи"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%81%d1%80%d0%b0%d0%bc-%d0%bc%d0%b5-%d0%b5-%d0%be%d1%82-%d0%b4%d0%b5%d0%bf%d1%83%d1%82%d0%b0%d1%82%d0%b8-%d0%ba%d0%b0%d1%82/", "text": "„Всеки негодник изритвам незабавно и от парламента, и от партията. Но искам да попитам как БСП обясниха това чудовищно престъпление „купуване на гласове”? Техният депутат – доказан, купил гласовете и за президентските, и за парламентарните избори в Пловдивско – стои в парламента. Да, срам ме е от такива депутати като моя, но партията на мига го изрита отвсякъде” – така премиерът Бойко Борисов коментира в ямболското с. Кабиле скандала, станал известен като „суджук-гейт”. „Аз суджук не ям, имам високо кръвно, близките ми знаят това“, каза още премиерът. Той допълни, че името му не е свързано по никакъв начин с този скандал. „Аз съм разпоредил разследването, доказали сме го и сме го дали на прокурорите.  Когато съм разбрал, на мига сме направили оперативните следствени действия с ДАНС, доказали сме го и сме го дали на прокурора” – заяви Борисов.  Той допълни, че държавата трябва да има точно такива съпротивителни сили срещу корупцията, без значение от коя партия са виновните. „Аз имам високо кръвно, суджук не ям. На мига изчезва всеки, който влезе в нерегламентиран контакт!” – каза той. „Сигурността на гражданите е гарантирана. Не винаги това, което се вижда, е това, което е. И ще видите, до няколко дена, когато започнат да излизат разследванията, какви опорни точки са спуснати и по тези теми” – така Борисов коментира случаите на побой и нападения над граждани в последните дни. „От една страна, по никакъв начин не се съдейства на полицията, но оперативни данни стигаме до истината. И тя е много различна от това, което се тиражира. Разпоредил съм на МВР да не бърза, спокойно,  експертизите да излязат. Тогава ще коментираме” – заяви още премиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Бойко Борисов: Срам ме е от депутати като Живко Мартинов\t\t\t"}
{"url": "https://trud.bg/%d0%be%d0%b1%d1%80%d0%b0%d1%85%d0%b0-3-%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b8-%d0%ba%d0%b2%d0%b0%d1%80/", "text": "Три апартамента в един и същи квартал на Пловдив на територията на Второ РУ на МВР са били обрани по едно и също време в нощта срещу четвъртък, съобщиха от полицията. Общото в трите случая е, че посегателствата са извършени през незатворени заради юлските жеги прозорци на намиращите се на първи етажи жилища. Плячката на апашите е две дамски чанти, мъжка борсета и портфейл с около 400 лева и лични документи. По случаите са образувани досъдебни производства, организирани са действия за разкриване на крадците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Обраха 3 апартамента в пловдивски квартал по едно и също време"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%b8%d0%b7%d0%bb%d0%b5%d0%b7%d0%b5-%d0%b2%d1%8a%d0%b2-%d0%b2%d0%b0%d0%ba%d0%b0%d0%bd%d1%86%d0%b8%d1%8f/", "text": "Парламентът излезе във ваканция. Следващото заседание на Народното събрание ще бъде на 1 септември от 9.00 часа и ще започне с декларации на парламентарни групи, разискване по питане и парламентарен контрол. „Желая приятна почивка и ползотворна работа по избирателните райони“, каза председателят на НС Димитър Главчев и закри последното заседание за пленарния сезон. Той благодари на всички народни представители, на участниците от Министерски съвет по време на сезона, на администрацията и на представителите на медиите. В последната си работна седмица управляващи и опозиция се обединиха и приеха единодушно декларация за Договора за добросъседство с Македония. Календарът на Парламентарното измерение на Българското председателство също бе приет. Парламентът  на народния представител от ГЕРБ Живко Мартинов. На негово място   Даниела Димитрова. Депутатите приеха окончателни промени в Закона за съдебната власт, както и доклада за дейността на Комисията за НДК. Парламентът   за управител на НЗОК. В декларации председателят на ПГ на ГЕРБ Цветан Цветанов, зам.-председателят на ПГ на БСП Жельо Бойчев и председателят на ПГ на ДПС Мустафа Карадайъ направиха равносметка за работата на парламента през пленарния сезон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Парламентът излезе във ваканция"}
{"url": "https://trud.bg/%d1%82%d1%80%d0%b0%d0%bd%d1%81%d0%bf%d0%bb%d0%b0%d0%bd%d1%82%d0%b8%d1%80%d0%b0%d1%85%d0%b0-%d0%bd%d0%b0-%d0%b4%d0%b2%d0%b0%d0%bc%d0%b0-%d0%bd%d1%83%d0%b6%d0%b4%d0%b0%d0%b5%d1%89%d0%b8-%d1%81%d0%b5/", "text": "Нови две трансплантации са извършени тази нощ в УМБАЛ „Александровска”. Донорът е 67-годишния майстор на покриви от Горна Оряховица, изпаднал в мозъчна смърт след черепно-мозъчна травма в МОБАЛ „Д-р Стефан Черкезов“ – Велико Търново. От починалия са експлантирани само бъбреците, информират от лечебното заведение. Единият бъбрек е трансплантиран на 54-годишния Радослав Л. от гр. Дунавци, общ. Видин, а другият на Мирен И., на 43 г. от гр. Омуртаг. Жената е имала 100% имунологична съвместимост с донора, което е изключително рядък природен феномен. След интервенциите, двамата са преведени в Клиниката по анестезиология и интензивно лечение на лечебното заведение. Състоянието им е стабилно. Екипът на УМБАЛ „Александровска” изказва искрени съболезнования на близките на донора и адмирира тяхното хуманно решение да дарят органите му за спасяването на други човешки животи в най-трудния за тях момент.", "date": "2017.07.28", "title": " Трансплантираха на двама нуждаещи се бъбреците на донора от Горна Оряховица"}
{"url": "https://trud.bg/%d0%bb%d0%b8%d0%b4%d0%bb-%d1%81-%d0%bd%d0%be%d0%b2%d0%b0-%d1%81%d0%ba%d0%bb%d0%b0%d0%b4%d0%be%d0%b2%d0%b0-%d0%b1%d0%b0%d0%b7%d0%b0-%d0%b7%d0%b0-80-%d0%bc%d0%bb%d0%bd-%d0%bb%d0%b5/", "text": "Премиерът Бойко Борисов и главният изпълнителен директор на „Лидъл-България” Милена Драгийска прерязаха лентата на новата логистична база на търговската верига в ямболското с. Кабиле. Това е втората поред и по-голяма складова база на веригата и единствената логистична база в България, сертифицирана по стандарта BREEM, ниво „Отлично”. Обектът заема 200 декара площ в непосредствена близост до автомагистрала „Тракия” и в него са открити над 130 нови работни места. От тук ще се зареждат всички магазини на веригата в цяла Източна България. „С отварянето на тази складова база ние за пореден път доказваме това, което можем най-добре – да предлагаме на нашите клиенти продукти с високо качество и свежест, на добра цена. Наред с това създаваме добра работна среда за служителите ни, но също така създаваме и нови партньорства, мислим за благосъстоянието на местните общности и се грижим за околната среда”, заяви Милена Драгийска. Тя благодари на регионалното министерство, на общините Тунджа и Ямбол за съдействието, благодарение на което обектът е изграден за рекордно кратки срокове. „Искам да подчертая, че предсказуемата и проевропейска среда е тази, която дава възможност заедно да допринасяме за по-добро бъдеще, за по-добър живот именно тук, в България. Вярваме и разчитаме и занапред на това, г-н Министър-председател, да ни бъдете гарант отново за една подобна линия на развитие на нашата страна” – с тези думи Милена Драгиева се обърна към премиера Бойко Борисов. В отговор той заяви, че когато се е строяла магистрала „Тракия”, били отправяни упреци, че асфалтът не се яде. „Сега установих, че ние трябва да разширяваме „Тракия”. От Пазарджик до Ямбол е все едно „Цариградско шосе”. И от двете страни – заводи, центрове, все едно караш в едно населено място. Виждаме, че асфалтът се превръща в работни места, превръща се в центрове. Виждаме как почват да изглеждат, за мое съжаление, Северът и Югът на България. Така че ще атакувам мощно „Хемус”, пътя Ботевград-Мездра, защото това е гаранция за успеха… На Северна България обещавам „Тракия”, каза още премиерът. Той поздрави „Лидл” за новата придобивка и допълни, че за няколко години веригата е инвестирал в страната близо 1 милиард лева, разкрити са над 2 500 работни места. На откриването присъстваха десетки гости – представители на държавната и местната власт, на бизнеса, партньори и служители на фирмата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " „Лидл” с нова складова база за 80 млн. лева и още 150 работни места в Ямболско"}
{"url": "https://trud.bg/%d0%b5%d0%b4%d0%b8%d0%bd%d0%b8%d1%8f%d1%82-%d0%be%d1%82-%d1%88%d0%be%d1%84%d1%8c%d0%be%d1%80%d0%b8%d1%82%d0%b5-%d0%bd%d0%b0-%d0%b1%d1%83%d1%81%d0%be%d0%b2%d0%b5%d1%82%d0%b5-%d1%81-47-%d0%b1%d0%b5/", "text": "Единият от шофьорите на двата микробуса „Мерцедес”,   от турско-българската граница към София, успял първоначално да избяга от полицаите в района на бензиностанция край пловдивското село Труд. Той се движел на 50-ина метра зад 59-годишния си колега Георги Атанасов, който извършил нарушение по Закона за движение по пътищата, като обърнал посоката за движение на забранено за това място и имал невероятния малшанс точно там по същото време – в 4.20 часа сутринта, да се намира полицейски патрул на РУ на МВР-Труд. Полицейските служители подали сигнал за спиране на първия микробус и успели да настигнат и задържат Георги Атанасов, който направил опит да избяга. Като видял как на колегата му щракват белезниците зад гърба, 24-годишният шофьор на втория микробус Николай П. зарязал бежанците и успял да избяга в неизвестна посока и временно да се укрие. Същият бил обявен на 27 юли (четвъртък) а общодържавно издирване и задържан по-късно през същия ден в Свиленград . Георги Атанасов и Николай П. са привлечени като обвиняеми от Районна прокуратура-Пловдив и задържани за срок от 72 часа с постановление на наблюдаващия прокурор. В неделя Районният съд в Пловдив ще гледа искането на държавното обвинение за налагане на най-тежките мерки за неотклонение „задържане под стража” и спрямо двамата за подпомагане на чужди граждани да преминат през страната в нарушение на закона с цел имотна облага, като престъплението е извършено по отношение на повече от едно лице (47души) и по отношение на 23 лица, ненавършили 16 г., чрез използване на МПС – престъпление по чл.281 ал.2 т.1 т.4 и т. 5 във връзка с ал. 1 във връзка с чл.20 ал. 2 от Наказателния кодекс. За това престъпление законът предвижда лишаване от свобода от 1 до 6 години, глоба от 5000 до 20 000 лв. и конфискация на микробусите, с които са били превозвани нелегално 47-те иракчани, ако те са собственик на трафикантите. Служителите на МВР са установили, че в двата микробуса били превозвани 47 чужденци, които заявили, че са граждани на Ирак. Сред тях имало 23 непълнолетни лица. Всичките 47 чужденци ще бъдат транспортирани до лагера за бежанци в Харманли след приключване на разпитите им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Единият от шофьорите на бусовете с 47 бежанци избягал от Труд чак в Свиленград, където го спипали"}
{"url": "https://trud.bg/%d1%88%d1%83%d0%bc%d0%b5%d0%bd%d0%ba%d0%b0-%d0%be%d1%81%d1%8a%d0%b4%d0%b8-%d0%be%d0%b1%d1%89%d0%b8%d0%bd%d0%b0%d1%82%d0%b0-%d0%b7%d0%b0-24-000-%d0%bb%d0%b2-%d1%81%d0%bf%d1%8a%d0%bd%d0%b0%d0%bb%d0%b0/", "text": "Пенсионерка от Шумен осъди общината за обезщетение от над 24 000 лв., защото паднала на неравен тротоар и си счупила двете раменни кости. 22 000 лв. е присъдил Окръжният съд в Шумен за претърпени болки и страдания, а още 2 110 лв. са за импланти, които пациентката сама заплатила. Към това на сметката на кметството се добавят още над 2 200 лв. такси и деловодни разноски. Решението е от тази седмица и подлежи на обжалване пред Апелативен съд-Варна. Шуменката Мария Т./75г./ пострадала на 20 феврурари м.г., докато се прибирала от Градската градина към дома си. На кръстовището на булевардите „Мадара“ и „Ришки проход“ се спънала в натрошена плочка, надигната няколко сантиметра над нивото на тротоара. Паднала по гърди и получила сериозните фрактури. Наложила се операция, цял месец трябвало да стои обездвижена. Приемала успокоителни, а за нея се грижела помощница, защото Мария не можела дори да се облече сама. След инцидента активността на ръцете е възстановена до 80%, но стресът си останал. До падането плетяла и дори тъчала, подготвяла изложба със свои пана, но вече не можела да практикува хобито си. Била и запалена планинарка, но фрактурите я лишили и от това занимание. От общината са претендирали, че падането и тежестта на травмата може да са следствие на здравословното състояние на ищцата, която имала остеопороза. Доводът е оборен документално, също и съмнението къде точно е паднала. Жената рухнала пред бистро, чийто собственик свидетелствал, че от 25 г. тротоарът е в лошо състояние, разбит и надигнат от корените на дървета.  Според съда улиците и тротоарите са общинска собственост, а причинените вреди са резултат на бездействие и липса на ремонт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Шуменка осъди общината за 24 000 лв., спънала се в плочка"}
{"url": "https://trud.bg/%d0%b2%d0%b5%d0%b3%d0%b0%d0%bd%d0%b8%d1%82%d0%b5-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%82-%d1%82%d0%b0%d0%b7%d0%b8-%d1%81/", "text": "Първият „ВЕГАН ПРОТЕСТ” в Пловдив ще се проведе тази събота от 18 до 21.30 часа на площад „Централен” в града под тепетата, а организаторите му го определят в социалните мрежи като „революционен и исторически”. Какво обаче ще му бъде „революционното” и „историческото” и срещу какво и кого протестират, засега от Български Вегански съюз мълчат. Единственият текст в поканата до пловдивчани и местните медии гласи: „Моля, кажете на вашите близки и близките на вашите близки”. Дори на официалния сайт на Сдружение „Български Вегански Съюз“ (БВС ) до момента липсва каквато и да е информация за „събитието” в Пловдив. „БВС е правозащитна организация за правата на животните, имаща за цел да разпространи „Веганизма“ в България. Ние сме съюз от вегани аболиционисти, които се борят за живота и свободата на животните. В БВС споделяме убеждението, че обединени можем да концентрираме силата си много по-ефeктивно с/у „Карнизма“, отколкото разeдинени. Именно заради това, основен наш стремеж е да увеличим Съюза”, е записано на началната страница на сайта на Сдружение БВС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Веганите в Пловдив протестират тази събота, засега не се знае срещу кого и какво"}
{"url": "https://trud.bg/%d0%b7%d0%b0%d1%80%d0%b0%d0%b4%d0%b8-%d1%81%d1%82%d0%b0%d1%80%d0%b8-%d0%b4%d1%8a%d0%bb%d0%b3%d0%be%d0%b2%d0%b5-%d0%bf%d1%80%d0%b5%d0%ba%d1%80%d0%be%d0%b8%d1%85%d0%b0-%d0%b1%d1%8e%d0%b4%d0%b6%d0%b5/", "text": "Общински съвет – Благоевград прие решение да бъдат намалени планираните разходи по бюджета на общината, с цел да бъде погасен финансов дълг, натрупан от надвзети суми по проект по ОП „Околна среда 2007 – 2013“, изпълнен по време на мандата на бившия кмет Костадин Паскалев. Промените в бюджета се налагат след като Община Благоевград бе уведомена за възникнало задължение, в размер на 2354 346,85 лева. Средствата са по договор за „Реконструкция и модернизиране на водоснабдителната и канализационна мрежа в кварталите „Струмско, „Грамада“ и „Баларбаши“, както и изграждане на нова и подобряване на състоянието на съществуващата водопроводна мрежа в IV микрорайон на гр. Благоевград“. Веднага след полученото уведомление Община Благоевград извърши подробен анализ на разходите по проекта и внесе две възражения до Управляващия орган на Оперативната програма. Вследствие на предприетите действия дължимата сума е намалена на 2 034 858, 09 лева, която сума трябва да бъде погасена изцяло или на части. Към този момент, единствената възможност за погасяване на задължението към НАП е намаляване на разходната част на бюджета. Сред обектите отпадат за изпълнение към този момент са: Изграждане на спортна площадка в двора на СУиЧЕ, изграждане на спортна площадка в двора на XI ОУ, ремонти в социални заведения, както и изграждане на светофарна уредба в кв. „Струмско. По посочените обекти към момента не са проведени процедури по ЗОП. Предвид важността на обектите, кметът на Благоевград д-р Атанас Камбитов ще търси алтернативни възможности за реализирането им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Заради стари дългове прекроиха бюджета на Община Благоевград"}
{"url": "https://trud.bg/%d0%b1%d0%be%d0%b6%d0%b8%d0%b4%d0%b0%d1%80-%d0%b4%d0%b0%d0%bd%d0%b5%d0%b2-%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%b5%d0%bd-%d0%bf%d1%80%d0%b5%d0%b4%d1%81%d0%b5%d0%b4%d0%b0/", "text": " – Очакваме комисията да се произнесе, че има дискриминация в българската правна инфраструктура. С нормативно допуснатото различие между общите възнаграждения на работниците за положен от тях еднакъв или равностоен труд се поставят в дискриминирано положение по-младите работници. Същите, които получават по-малък размер общо възнаграждение, тъй като поради по-малък трудов стаж получават по-малко допълнително възнаграждение за клас. След като КЗД констатира това като дискриминационно, изпълнителната власт трябва да реши дали да промени правната инфраструктура, защото тя не отговаря на европейските изисквания и ни отдалечава от добрите световни практики.  – Социалният диалог в България през последните години показваше задоволително добри резултати. Тези послания, които синдикатите пращат чрез медиите, не отговарят на истината. Говоря за всички тези твърдения, в които ни обвиняват, че сме категоризирали заетите в икономиката като „търтеи“. Елементарното е, нека всички заинтересовани да проследят записа от пресконференцията в интернет. Ако го направят, ще разберат, че когато говорим за „търтеи“, имаме предвид съсловието от обезкуражени безработни, които ползват обществените фондове, без да допринесат и стотинка добавена стойност към държавата и обществото. Синдикатите скачат срещу нас с общи обвинения, че сме обидили работещите българи, което е лъжа. Ние говорим за това, че в България има един дял от 350 хиляди души, които не желаят да работят, въпреки усилията на цялото общество и държавната машина. Въпреки че има работа, те не желаят да се трудят или имат наглостта да го правят в сивия сектор. В същото време, се хранят от „меда на обществения кошер“, обслужва ги цялата здравна система. Някои от тях ползват над 20 типа социални помощи. Така че тези квалификации не касаят хората, които допринасят за ръста на брутната добавена стойност (БДС) на страната. Нека да е ясно, че ние, работодателите, ценим високо работната сила от светлата страна на икономиката. Тези, които повишават непрекъснато своите умения и компетентности. Синдикатите трябва да бъдат много внимателни. Техните обиди се превръщат в опасен рецидив, който се опитват да изнесат на международната сцена.  – Това беше един добър ход на правителството и разумна позиция от страна на премиера, който ни каза: „Не прехвърляйте агресията между политическите партии във вашите отношения синдикати-работодатели“. Той призовава да търсим решенията на масата за преговори. Разбира се, готови сме за това, но поставихме пред премиера доста остро въпроса, че по редици практики България е извън европейското пространство и това го говорим от 10 години. Премиерът е точен, че консенсусният път е да минем през Националния съвет за тристранно сътрудничество и в зависимост от това дали ще стигнем до някакво общо решение, правителството ще се намеси.  – Разговорите бяха основно по политиката, свързана с доходите, тъй като според нас тя е доста противоречива. Пак ще повторя, развиваме неправилна политика по доходите, която изгражда едно съсловие, което ползва обществените блага, без да полага труд за това. Освен, че захранват сивата икономика, което от своя страна създава неконкурентна среда, тези хора преливат в престъпния контингент. Това не е изолирано явление, а язва на цялата икономика. Ето защо, ние като работодатели и обикновени граждани не можем да сме безучастни към това явление, защото то срутва всякакви правила в една пазарна среда. В България има практики, които не са въвеждани или са отдавна премахнати в Европа. Така например, минималните осигурителни доходи са европейски анахронизъм и не допринасят за осветляване на икономиката. Не сме съгласни и с наложената практика за административното определяне на минималната работна заплата. Нека нивото й да стъпва на ясен механизъм, свързан с ръста на икономиката, на обществената производителност на труда, а не на база политически или социални възгледи. В страната скоро беше въведено и административно определяне на минималната пенсия, с което бяха нарушени основни принципи на социалното осигуряване. Нямаме нищо против пенсионерите да бъдат социално подпомагани, но това да стане именно по линия на социалното подпомагане, а не като социалното осигуряване. Крайно време е да се премахнат и други административни проекти, като тавана на пенсиите, например. На това предложение министърът на финансите ни каза по време на срещата, че таванът ще падне догодина, но тези обещания сме ги чували многократно. Припомням, че с тригодишната бюджетна програма на правителството преди време беше заложено размерът на минималната работна заплата да не се променя. Сега виждаме друго. Освен това беше предвидено да не се променят никакви данъчни или осигурителни плащания. Сега осигуровките на работниците се повишават с 1% пункта всяка година. Девалвацията на обещанията ни принуждава да бъдем скептични и предпазливи.  – Разбира се, защото и този проблем е плод на сгрешена политика. Единственото решение за запълване на дупката е внос на работна ръка, срещу което синдикатите също са против. Това минава през облекчаване на режими, сключване на двустранни договори, особено със страни, в които има български диаспори. Икономиката ни се задъхва, тя не може да работи без определена квалифицирана работна ръка. Държавата 25 години е дезертирала и не изпълнява Конституцията, в която е регламентирано всички младежи до 16 години подлежат задължително на образование. В момента 23% от младите у нас не посещават училище. Няма значение от кой етнос са те. Синдикатите непрекъснато бълват небивалици как да се повишат доходите, но от 2 години нито един представител на профсъюзите не говори как трябва да се повиши брутния вътрешен продукт или производителността на труда. Привеждат се изключително неточни и манипулирани данни и се генерират фалшиви новини. За съжаление медиите ги разпространяват и се създава деформирана картина на обществото. Например, че в България минималната и средната работна заплата са по-ниски отколкото в Македония и Сърбия, което е груба манипулация. И още, че в Румъния заплатите са по-високи, но за 7 години те ни изпревариха с 30% като БВП на глава от населението, но забележете – заплатите им се повишиха само с 20%. Трябва да внимаваме когато говорим за икономика, защото тя е сложен организъм, който изисква баланс.  – Ние държим решенията да се взимат на масата на преговорите. Нашите изисквания са да въведем в България европейските практики и страната ни да не е социално-икономически и правен анклав, а политиките да бъдат съобразени с реалните икономически показатели.  – Националният съвет за тристранно сътрудничество работи трудно, защото никой не следва икономическата истина и практиката в Европа. Да, имаше едно съгласие за частична социална реформа, свързана с пенсионната система, но тази стъпка е крайно недостатъчна. Съгласията бяха деформирани с последващи решения. Това беше последният консенсус, до който стигнахме със синдикатите. Ние продължаваме да настояваме минималната работна заплата да бъде определена по механизъм, съобразен с определени икономически параметри, съгласно практиката на други страни. За голяма радост, в България средната работна заплата расте с високи темпове, независимо от скромния ръст на икономиката. Само през 2016 година тя е нараснала с 9,8%, при ръст от 3,6% на БВП на страната. И когато минималната работна заплата изпреварва ръста на средната, това означава, че не осигуряваме средства за възпроизводство. В допълнение, независимо от технологичното развитие преобладаващата част от заетите в икономиката не желаят да получават нови умения. Само 2% от заетите искат да придобиват нови квалификации чрез учене през целия живот. Средният процент за това в Европа е 12%, 6 пъти повече работниците в проспериращите страни се адаптират към новите технологии и изисквания на модерните икономики. Това в основата на икономиката, защото те произвеждат продукция, която е високо оценена на световните пазари. Косвеният измерител на тази сбъркана политика е сривът на инвестициите.  – Има три основни фактора, които определят икономическото развитие, компетентността и уменията на работната ръка в страната, съответно на работодателите и тези на държавното управление. Тези три фактора трябва да работят системно. А нивото на инвестиции е показателно за диспропорцията между тези фактори. Както споменах, комулативен измерител на тези диспропорции са последните 7 години. В допълнение на тези опасни явления е фактът, че голяма част от ключовите сектори за българската икономика се обезлюдяват – лекари, инженери, химици и други. Този разширяващ се неконтролируемо процес е пагубен основен за икономиката и за генетичния фонд на страната.", "date": "2017.07.28", "title": " Божидар Данев, изпълнителен председател на БСК, пред „Труд“: Крайно време е да падне таванът на пенсиите"}
{"url": "https://trud.bg/%d0%b3%d1%8e%d0%bb%d0%b5-%d0%b3%d1%8e%d0%bb%d0%b5-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%b3%d1%8c%d0%be%d0%ba%d1%87%d0%b5/", "text": "През 1954 година САЩ подкрепят преврат, предвождан от Хосе Монт срещу законно избраното правителство на Гватемала. Години по-късно президентът на САЩ Роналд Рейгън заявява по време на визитата си в централноамериканската държава: „Президентът Хосе Ефраин Риос Монт е човек с голяма лична чест и много отговорен… Аз знам, че той иска да подобри качеството на живота на всички гватемалци и да укрепи социалната справедливост“. Таратанци! Всяка диктатура носи само страдания, така както се случва в Гватемала. След преврата, страната влиза в тежка криза, която прераства в мъчителна, кървава и дълга гражданска война, свързана с отвличания, убийства, атентати. Властта не допуска свобода на словото – арестува интелектуалци, журналисти, писатели, опозиционери. Всъщност свободата е напълно забранена. Иначе Гватемала е много красива държава – с прекрасна природа, с вулкани, с реки и езера и някога миролюбив народ. Напомня по някакъв начин на Турция днес. Точно там заминава най-популярният чужд посланик у нас – Сюлейман Гьокче, представител на турската държава у нас. Анадолската телеграфна агенция разпространи списък с новите назначения на топ дипломатите на Анкара по света и това назначение е потвърдено. Гьокче е в България от декември 2013 година и по оценката на всички приятели и врагове си свърши перфектно работата. Неговата. Сюлейман Гьокче е роден през 1967 г. в Истанбул, Турция. Получава бакалавърска степен във Факултета по политически науки на Анкарския университет, специалност „Международни отношения“. Специализира в Оксфорд, завършва магистратура в Института за социални науки на Близкоизточния технически университет и работи в посолствата на Турция в Рим, Кабул, Исламабад и Лондон. Има опит и като представител на НАТО в Международните сили за поддържане на сигурността към НАТО в Афганистан (ISAF). Между другото ето това резюме на биографията на Гьокче трябва да седи на бюрото на нашия премиер министър като критерий, когато назначава заместник – министри във Външно. Има едно нещо, което не може да се отрече на посланик Гьокче – знае приоритетите си, знае как да се държи пред политици и медии, и честно казано, в повечето случаи доминира над тях. По някога дори надменно. У нас ще го запомним с грубата му намеса във вътрешните работи на България по време на парламентарните избори преди няколко месеца. Ето ви сравнение: Щеше да е любопитно как би реагирала турската държава, ако български посланик (не точно и непременно Надежда Нейнски) качи лидери на кюрдската партия в Турция в дипломатически автомобили на Република България и ги развежда на предизборни събрания из Източна Турция, агитирайки в тяхна полза. Сега добавете и цялата българска мисия в подобна кампания. Как би реагирала турската държава, според вас? Реакцията на Анкара би била, според мен, нещо средно между скъсване на дипломатически отношения и употреба на снайпер (не непременно срещу посланик Нейнски). Точно това правеше турската дипломатическа мисия при посланик Гьокче – намеса във вътрешните работи на страната ни. Те на практика акушираха раждането на партия ДОСТ и асистираха цялата й кампания у нас и в Турция. Стигна се до междудържавно напрежение, което не бе се случвало от времената на Възродителния процес в края на комунизма у нас. Така не се прави. Представете си руският посланик редом до Доналд Тръмп. Не ми се мисли с какъв газ ще го екзекутират. Беше доста трудно за българската дипломация хем да отстои собствените български интереси, хем да не скъса отношенията си с Турция. След спешна среща с посланик Гьокче, тогавашният зам.-министър Бойко Мирчев постави остро въпроса за нарушения, свързани с условията за провеждане на българските парламентарни избори на територията на Република Турция, които противоречат както на българското законодателство, така и на турските изисквания. Стигна се до изгонването на турски дипломатически служители. Отношенията се поуспокоиха временно, а България се отплати, като екстрадира заподозрени гюленисти без решение на съда. Мнозина наблюдатели свързваха възхода, а днес и спада в живота на партия ДОСТ с отношенията между Русия и Турция. Малко след като президентът Ердоган помоли президента Путин за сдобряване, след свалянето на руския изтребител в Сирия от турските ВВС, подкрепата на Анкара към ДОСТ у нас спихна. Май временно. Така или иначе архитектът, патерицата, дипломатическият автомобил на този проект се казва Сюлейман Гьокче. Само след няколко седмици или месеца, той ще си тръгне от България. Може би ще го видим отново у нас като част от турската дипломация и политика, но на различно ниво. Той е истински воин на турската дипломация, а в Анкара тези хора не се забравят. В Турция казват „гюле гюле“, когато някой си тръгва, а ти оставаш. Така отвръща и армията при поздрав на генерала. Армията остава, генералът се връща в щаба си. Посланик Гьокче си заминава, но стореното от него остава и не е ясно какво ще покълне от него. Дано не са само гюлета. Новият посланик на Турция в София ще бъде Хасан Улусой. 51-годишният Улусой оглавява една от важните дирекции в Министерството на външните работи в Анкара от 2015 година. Преди това, от 2012 година до ноември 2014 година Хасан Улусой е бил посланик в Нигер. Роденият през 1966 г. Улсой е дипломат от кариерата, бил е посланик в Нигер, а освен това е бил изпращан в Нигерия, Иран, Швейцария и Съвета на Европа. Експерт е в областта на човешките права и международната сигурност, като притежава и диплома по европеистика от London School of Economics. Владее свободно английски и френски, както и немски и норвежки. * „Гюле гюле“ в турския език се казва, когато ти оставаш, а другият си тръгва.", "date": "2017.07.28", "title": " Гюле гюле, посланик Гьокче!*\t\t\t"}
{"url": "https://trud.bg/%d0%b8-%d0%b2%d0%b8%d1%82%d0%be%d1%88%d0%b0-%d0%b5-%d1%86%d1%8f%d0%bb%d0%b0-%d0%b8-%d0%b2%d0%b0%d1%80%d0%b4%d0%b0%d1%80-%d1%81%d0%b8-%d1%82%d0%b5%d1%87%d0%b5/", "text": "Сядайки да пиша този текст, погледнах към Витоша. Доколкото можах да видя, тя си е там такава, каквато си е била винаги. Не е мръднала, както се казва. Хвърлих едно око на текст на колегата от Скопие Ерол Ризаов, който пък твърди, че и Вардар си тече нормално и не е обърнал посоката на водите си обратно. Апокалиптичните картини за македонската идентичност, история, култура и език, рисувани с ожесточение от медиите, близки до ВМРО-ДПМНЕ, които ще последват след като стане ясно съдържанието на Договора между България и Македония, явно няма как да се случат. Искаха да видят съдържанието на проекта. Е, видяха го, и съвсем не е случайно, че приемането на текста от двете правителства стана по едно и също време въпреки едночасовата разлика между София и Скопие. И оповестяването на съдържанието – също. Малка, но съществена „случайност“, говореща за синхронизирани действия между двете правителства във всички предварителни стъпки за легитимирането на проекта. Което пък от своя страна доказва намеренията на властите в двете столици да изпълнят това, което си обещаха на 20 юни в София. Доколкото разбрах, Заев дори си е позволил самочувствието и самоувереността да представи Договора пред журналистите и веднага след това да им го връчи в ръцете, докато някои от депутатите на опозиционната ВМРО-ДПМНЕ все още вдигаха лозунги, че правителството го крие, защото се страхува от общественото мнение. Видяхме го, прочетохме го. И какво? Ами нищо особено, или поне нищо тревожно за интересите на България, пък и достатъчно коректен за македонската страна. За човек като мене, който знае наизуст (почти!) съдържанието на Декларацията от 22 февруари 1999 година, това си е надграден вариант на онзи текст, подписан от Любчо Георгиевски и Иван Костов. Някои параграфи, на които особено държахме тогава, са копи-пействани от Декларацията, в това число и начинът на подписване на Договора – на официалните езици на двете страни, според техните конституции. Както и ангажимента, който Македония поема  „нищо от нейната Конституция не може и не трябва да се тълкува, че представлява или някога ще представлява основа за намеса във вътрешните работи на Република България, с цел защита на статута и правата на лица, които не са граждани на Република Македония“. Няма лошо! С тази малка разлика, че ако Декларацията нямаше задължителен характер и всяка подписала я страна можеше да си я тълкува и да действа по нейните текстове, както намери за добре, то след подписването и ратификацията на Договора тези текстове стават задължителни. Както се вижда, тъкмо времето от подписването на Договора на 1 август, до неговата ратификация ще бъде теренът, върху който опозицията в лицето на ВМРО-ДПМНЕ ще използва всичките си конституционни и не толкова конституционни средства, всички легитимни и не толкова легитимни инструменти, за да провали утвърждаването на Договора от парламента. То ще са апаратни хватки, то ще са искания за тълкуване на всеки член от Конституционния съд… Абе, каквото се сетите, само и само да се стигне до провал на ратификацията. А ако все пак не се стигне и Договорът заживее, ВМРО-ДПМНЕ ще бъде доволна, че е използвала този терен, за да спечели политически капитал срещу Зоран Заев и неговото управление, с оглед на решаващата политическа битка през октомври – местните избори. Да си призная, като гледам текста, си мисля, че ако в средите на ВМРО-ДПМНЕ има трезвомислещи хора, а такива познавам, и те би трябвало да си кажат: ама, този текст е такъв, че и аз бих искал да го подпиша. Обтекаем ли да го наречем, или някак другояче, но във всеки случай е направен така, че да е максимално коректен към македонската страна и нейните претенции за запазване на идентичността й. Какво повече? Акцентът е поставен на европейското  и атлантическо бъдеще на Македония и на подкрепата, която България е готова да даде на Скопие по този път. Бил съм свидетел в предишни години колко пъти български представители от различни институции и нива са предлагали на своите македонски колеги да им предоставят всичко, свързано с пътя на България към НАТО и към ЕС. Безкористно, безплатно и честно. И точно толкова пъти съм бил свидетел на отказа на местните хора в Скопие. „Ааа, не ни трябва, благодарим, ние ще ползваме опита на Словения – хем и тя като нас е бивша югорепублика, хем и тя е по параметри горе-долу като нас, пък и езика, нали знаете…“ От такова ползване на опита на Словения нашите хора в Македония са на това дередже за членството си в НАТО и в ЕС, че сега се налага изрично да записваме в Договора за нашите задължения като държава – членка на двата съюза по отношение на кандидата за тях. От друга страна, най-после в двустранен документ със Скопие виждам толкова старателно очертани посоките и терените, в които двустранното ни сътрудничество ще се развива с оглед на повишаване на доверието – от строителството на прословутата ЖП линия между двете столици, до разширяване на контактите на местно равнище. Един от бившите български посланици в Скопие – генерал Михо Михов, в рамките на мандата си, бе създал преки връзки. Един вид побратимяване между повече от 40 общини от двете страни на границата. Какво остана от това не знам, но съм сигурен, че поне някои от кметовете продължават да поддържат контакти помежду си, хей така, от една чиста амбиция. Какво по-добре от това хората свободно да контактуват помежду си, да се опознават все повече и повече, макар че и сега смятам, че те се познават добре. Зоран Заев е човек, който всъщност дойде в политиката от бизнеса и има нюх към добри и успешни проекти. Нашият Борисов, гледам, също се прави на стратег с неговите газови идеи, защо пък точно този им взаимен  интерес да не стане място, в рамките на което и нещата между България и Македония да тръгнат напред. И до днес смятам, че ако Борисов, вместо да избягва Груевски (“Не искам и кафе да пия с него!“, б.а.), беше започнал да разговаря с него с повече цифри в ръка, току-виж онзи, на който само пари са му в главата, да гледа по-различно на нещата. Но това си е мое мнение. И сега най-деликатната тема. Още в София Борисов каза, че иска историята да бъде оставена на историците. И в Договора е предвидено да бъде  съставена „съвместна мултидисциплинарна експертна комисия на паритетен принцип по исторически и образователни въпроси, за да допринесе за обективното, основаващо се на автентични и основани на доказателства исторически извори за научно тълкуване на историческите събития“. И това да стане чак три месеца след ратификацията на Договора, което очевидно няма да е утре или в други ден. С други думи тази идея е ясен знак, че спорните неща ще бъдат оставени на експерти от двете страни, и че техните дебати, и тяхната работа в никакъв случай не трябва да пречи на главното –  развитието на политическите, институционалните, търговски, финансовите, инфраструктурните, туристическите и всякакви други връзки, които да бъдат лицето на българо-македонското добросъседство. А „онези там“, в комисията, нека спорят, нека се карат, нека дори, не дай Боже, си бият и плесници, само и само историческата истина да излезе на бял свят такава, каквато е – очистена от идеология и политика, достоверна и искрена. Колкото време ще им трябва на експертите, имат го. В крайна сметка, на хартия Договорът изглежда европейски, компромисен, модерен и в духа на времето. И ще бъде подписан с ясното съзнание, че от момента, в който се роди, животът му ще стане много труден.", "date": "2017.07.28", "title": " И Витоша е цяла, и Вардар си тече…\t\t\t"}
{"url": "https://trud.bg/%d0%b4%d0%b2%d0%b5-%d0%b1%d1%8a%d0%b1%d1%80%d0%b5%d1%87%d0%bd%d0%b8-%d1%82%d1%80%d0%b0%d0%bd%d1%81%d0%bf%d0%bb%d0%b0%d0%bd%d1%82%d0%b0%d1%86%d0%b8%d0%b8-%d0%bf%d1%80%d0%b8%d0%ba%d0%bb%d1%8e%d1%87-2/", "text": "Две бъбречни трансплантации приключиха успешно в УМБАЛ „Александровска“, съобщиха от пресслужбата на здравното заведение. Донорът е 67-годишен мъж от Горна Оряховица, изпаднал в мозъчна смърт след черепно-мозъчна травма в МОБАЛ „Д-р Стефан Черкезов“ – Велико Търново. От  починалия са експлантирани само бъбреците. Единият бъбрек е трансплантиран на 54-годишния Радослав Л. от гр. Дунавци, общ. Видин, а другият на Мирен И., на 43г. от гр. Омуртаг. Жената е имала 100% имунологична съвместимост с донора, което е изключително рядък природен феномен. След интервенциите, двамата са преведени в Клиниката по анестезиология и интензивно лечение на лечебното заведение. Състоянието им е стабилно. Екипът на УМБАЛ „Александровска“ изказва искрени съболезнования на близките на донора и адмирира тяхното хуманно решение да дарят органите му за спасяването на други човешки животи в най-трудния за тях момент.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Две бъбречни трансплантации приключиха успешно в „Александровска“\t\t\t"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b3%d0%be%d1%80%d1%8f-%d0%bd%d0%b0-%d0%bf%d0%be%d0%ba%d1%80%d0%b8%d0%b2%d0%b0-%d0%bd%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be/", "text": "За минути столични пожарникари овладяха пожар, възникнал на покрива на Министерството на околната среда и водите на бул. „Мария Луиза“ и ул. „Симеон“, съобщиха от МВР. Сигналът за инцидента е подаден минути след 15.00 часа и до 15:30 е погасен. На място са изпратени екипи на Главна дирекция „Пожарна безопасност и защита на населението“ с 4 автомобила и 2 стълби. Там е и началникът на столичната пожарна ст. комисар Веселин Гетов. Към момента е известно, че огънят е обхванал около 10 квадратни метра покрив и подпокривно пространство. Няма пострадали хора, всички са били изведени навреме от сградата. По първоначални данни до инцидента се е стигнало след ремонтни дейности на покрива на сградата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Пожар горя на покрива на Министерството на околната среда и водите, няма пострадали"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d1%81%d0%b8-%d0%b8%d0%bc%d0%b0-%d0%bd%d0%be%d0%b2-%d0%b7%d0%b0%d0%bc%d0%b5%d1%81/", "text": "Областната дирекция на МВР-Пловдив си има нов заместник-директор. Със заповед на министъра на вътрешните работи от 27 юли на овакантения от преминалия на работа в Агенция „Митници” Георги Георгиев пост бе назначен комисар Димитър Събчев. Роденият през 1975 година в Пловдив Димитър Събчев до момента бе началник на Шесто РУ на МВР. Комисар Събчев е завършил през 2000 г. факултет „Полиция” в Академията на МВР и започва работа като разузнавач в сектор „Криминална полиция” на Шесто РУ в Пловдив. На същата длъжност е преназначен през 2001 година в Първо РУ – Бургас, а през 2004 година – в Трето РУ – Пловдив, където през 2010 година става началник на група в сектор “Криминална полиция”. От 2015 година ръководи Шесто РУ – Пловдив. За постигнати високи професионални резултати по време на службата си в МВР Димитър Събчев е награждаван многократно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Пловдивската полиция си има нов заместник-директор"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d0%bd%d0%b5%d0%b1%d0%b5%d1%81%d0%bd%d0%b8%d1%8f-%d1%80%d0%b5%d1%81%d1%82%d0%be%d1%80%d0%b0%d0%bd%d1%82-%d1%81-%d1%82%d0%b5%d0%b3%d0%bb%d0%be-6-%d1%82%d0%be%d0%bd/", "text": "Уникалната атракция „Dinner in the sky“ е вече на Морска гара във Варна, а заявките за звездното преживяване на 50 м височина в небето над Варненския залив са много. Записват се младоженци, сватбари, компании за групови партита и туристи, посочи Иван Йотов, изпълнителен директор на „Dinner in the sky“ за България. Небесният ресторант е за първи път във Варна и е част от програмата „Варна-Европейска младежка столица 2017“. Цялата платформа с посетители и персонал тежи 6 тона. Всеки ден до 16 август платформата с 22-ма клиенти ще бъде вдигана по пет пъти – четири за коктейли в небето и веднъж за вечеря. Звездното преживяване ще бъде прекъснато само при силен вятър и гръмотевици или ако някой от посетителите се почувства дискомфортно от височината. Клиентите ще бъдат обслужвани от мастер шеф и сервитьори. Платформата е сертифицирана и обезопасена по всички немски стандарти и сигурността е гарантирана с 4-точков колан на седалката. Самата седалка има възможност за въртене на 360 градуса. За най-безстрашните се препоръчват места по краищата на масата, тъй като там гледката е най-уникална. Няма ограничения за възрастта на посетителите, но има условия те да са поне 150 см. По време на коктейла или вечерята пушенето е забранено. Гурме майсторът предлага засукани блюда като трюфел от рикота с лифелизирани плодове, уакаме с пушена змиорка, телешко бон филе, мариновано в инфузия от кафе и др. „Dinner in the sky“ е любима атракция в Брюксел, Париж, Рим, Лас Вегас, Дубай и ЮАР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Вдигат небесния ресторант с тегло 6 тона"}
{"url": "https://trud.bg/%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d1%81%d0%bf%d0%b8%d1%80%d0%b0%d1%82-%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be/", "text": "Във връзка с футболната среща от третия кръг на Първа професионална лига между отборите на „Ботев“ (Пд) и ЦСКА (Сф) тази неделя от 16.45 до 21.45 часа при необходимост ще бъде спирано движението на МПС-та в района на стадиона на „Футболен комплекс Ботев1912“ и улиците „Коматевско шосе” и „Захаридово” в квартал „Коматево” в Пловдив, съобщиха от градската управа под тепетата. От общинско предприятие „Организация и контрол на транспорта” уточниха, че автобусите по линии №1, 20 и 27 от масовия градски транспорт ще бъдат пропускани и временната забрана няма да важи за тях. Шофьорите на рейсовете са предупредени да карат бавно, внимателно и да се съобразяват с въведената временна организация на движение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " В Пловдив спират временно движението в неделя заради мача „Ботев” – ЦСКА"}
{"url": "https://trud.bg/%d1%83%d0%b4%d0%be%d1%81%d1%82%d0%be%d0%b8%d1%85%d0%b0-%d1%81%d1%8a%d1%81-%d0%b7%d0%b2%d0%b0%d0%bd%d0%b8%d0%b5%d1%82%d0%be-%d0%bf%d0%be%d1%87%d0%b5%d1%82%d0%b5%d0%bd-%d0%b3%d1%80%d0%b0%d0%b6/", "text": "Посмъртно арх. Александър Баров бе удостоен със званието „Почетен гражданин на Благоевград“. Предложението бе прието на редовна сесия на Общински съвет –Благоевград днес. С почетното звание бе удостоен и инж. Захари Донев. Александър Баров е известен български архитект. Роден е на 8 август 1931г. в Разлог. Завършва „Архитектура“ във Висшия институт по строително инженерство през 1954г. Той е сред най- забележителните творци на съвременната българска архитектура на XX век. Дело на арх. Александър Баров е градоустройственият облик на Благоевград, който включва сградата на Американския университет в България. Заедно с други видни архитекти, Баров успява да съчетае старите и нови архитектурни идеи за централна градска част на Благоевград. Проектирал е зала Универсиада, Олимпийския спортен комплекс в Акра, Гана, сградата на българското посолство в Москва, резиденция Бояна, голям брой възпоменателни комплекси. Най- значимият му проект е Националният дворец на културата като архитект Баров проектира сградата, а арх. Атанас Агура – околното пространство. Инж. Захари Донев, който също получи званието „Почетен гражданин на Благоевград“ е роден в село Гара Пелин(днес град Кресна). Завършва Инженерно- строителния институт, специалност „Геодезия“. Последователно е проектант и началник- отдел „Строителство“ към Окръжния народен съвет. Той е кмет на община Благоевград в периода 28 октомври 1985 до 8 октовмри 1987г. Под негово ръководство Благоевград придобива нов градоустройствен облик. Участва в екипа, разработил Интегрирания план за възстановяване и градско развитие на Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Удостоиха със званието „Почетен гражданин на Благоевград“ арх. Александър Баров и инж. Захари Донев"}
{"url": "https://trud.bg/%d0%b8%d0%b7%d1%80%d0%b0%d0%b5%d0%bb%d1%81%d0%ba%d0%b8%d1%82%d0%b5-%d0%b2%d0%bb%d0%b0%d1%81%d1%82%d0%b8-%d0%be%d0%b3%d1%80%d0%b0%d0%bd%d0%b8%d1%87%d0%b8%d1%85%d0%b0-%d0%b4%d0%be%d1%81%d1%82%d1%8a/", "text": "Израелските власти забраниха достъпа до джамията „Ал Акса“ за мъже под 50 години. Мярката се смята за превантивна преди традиционната петъчна молитва, първата, след като израелската полиция премахна металните детектори на Храмовия хълм в Йерусалим, предизвикали бойкот от мюсюлманското население. От съображения за сигурност затворени остават и улици в централната част на града.Снощи бяха ранени около 50 палестинци при нови сблъсъци на Храмовия хълм. Полицията използва сълзотворен газ и гумени куршуми, а палестинците отвръщаха с камъни. Напрежението се е покачило, след като израелските сили затворили една от вратите към храмовия комплекс, докато много вярващи се опитвали да влязат в него.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Израелските власти ограничиха достъпа до джамията „Ал Акса“ в Йерусалим"}
{"url": "https://trud.bg/%d0%be%d0%b4%d0%b8%d1%82-%d0%bd%d0%b0-%d1%81%d0%bc%d0%b5%d1%82%d0%bd%d0%b0%d1%82%d0%b0-%d0%bf%d0%b0%d0%bb%d0%b0%d1%82%d0%b0-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%be%d1%82%d0%be/", "text": "10-годишен провал на електронното здравеопазване – това е констатацията на Сметната палата след извършен от институцията одит на изпълнението „Електронно здравеопазване“ за периода от началото на 2012 г. до средата на 2016 г. Въпреки че то е постоянен приоритет във всички правителствени програми и национални здравни стратегии през последното десетилетие, България все още няма изградена интегрирана здравно-информационна система, която да осигурява необходимата информация за нуждите на управлението и на потребителите на здравни услуги. На фона на бързото развитие на електронното здравеопазване в другите европейски държави, обменът на данни в реално време между информационните системи и регистрите у нас продължава да бъде непостигнато предизвикателство, посочват от одитната агенция. Отговорност за управленските решения през одитирания период носят шестима министри на здравеопазването, петима управители на НЗОК и шестима директори на Националния център по обществено здраве и анализи. Изграждането на електронното здравеопазване е осъществявано в условията на много чести структурни и кадрови промени както на високите управленски нива, така и на ниво експертен персонал. Не е създадена ефективна система за координация и съгласуване на действията, проектите и обществените поръчки между институциите, което поражда условия за неефикасно разходване на публичните средства и забавяне в реализацията на стратегическите приоритети. Налице е дълго забавяне в изграждането на електронното здравеопазване, като действията на институциите могат да бъдат определени като неефективни: От 2012 г. досега са направени няколко безуспешни опита за реализиране на проекти за създаване на интегрирана/национална здравно информационна система, обществените поръчки са прекратявани с различни мотиви, в т.ч.: липса на ясна концепция за изграждането на системата и на план за необходимите финансови ресурси; дублиране на функционалности и проекти на други институции и др. Действията на Министерството на здравеопазването не са обсъдени и съгласувани с НЗОК като ключов участник в здравно-информационната система на здравеопазването. Например през 2012 г. са открити последователно две процедури за обществени поръчки по проект за изграждане на национална здравно информационна система, като първата е прекратена от министъра на здравеопазването, а втората е обжалвана и Комисията за защита на конкуренцията отменя решението на министъра на здравеопазването за откриване на процедурата като незаконосъобразно. Така поради невъзможност да бъде изпълнен в срок, през април 2013 г. проектът е прекратен и средствата по безвъзмездната финансова помощ в размер на 9, 7 млн. остават неусвоени. Следващият опит е през 2014 г. – друг проект за изграждане на здравна информационна система е одобрен за финансиране със средства от Публичната инвестиционна програма „Растеж и устойчиво развитие на регионите“ в размер на 12 млн. лв. През юни 2014 г. от Министерството на здравеопазването е открита процедура за възлагане на обществена поръчка, но два месеца по-късно е прекратена и осигурените средства не са усвоени. Неуспехите показват, че цялостната организация на процеса по планиране и реализация на проектите за електронно здравеопазване и обществените поръчки е неефективна и се нуждае от съществено подобряване. По време на одита Министерството на здравеопазването е в процес на разработване на нов проект за кандидатстване за директно предоставяне на безвъзмездна финансова помощ по Оперативна програма „Добро управление“ 2014-2020 за финансиране на изграждането на национална здравна информационна система. Към настоящият момент, договорът за предоставяне на финансова помощ на стойност 12 млн. лв. е подписан и изпълнението на проекта предстои. Приемането на здравно-информационни стандарти е необходима стъпка към изграждането на Национална здравно-информационна система. До края на одитирания период няма разработени и утвърдени национални здравно-информационни стандарти и медицинска документация, съответстващи на възможностите за електронна обработка и обмен на медицинска и здравна информация. След одитирания период е приета Наредба за въвеждане на задължителни здравноинформационни стандарти, но в нея не се предвижда задължително прилагане на стандартите за всички участници в процеса (въведени са само за лечебните заведения) и затова тя не е достатъчна да регулира и обслужва обмена на информация. Отделните информационните системи и регистри в здравеопазването не са интегрирани и обмен на данни в реално време между тях не се осъществява. Автоматичен обмен на данни между информационните системи на НЗОК, на Национален център по обществено здраве и анализи и на Министерството на здравеопазването не се осъществява. Не е регламентиран и механизъм за съпоставка и контрол на данните между техните информационните системи в случаите, в които нормативната уредба изисква събирането на едни и същи данни от различни институции.  Въведените политики за сигурност на информацията и мерките за защита на данните от неоторизиран достъп в Министерството на здравеопазването, НЗОК и Национален център по обществено здраве и анализи не са сертифицирани в съответствие с международния стандарт ISO 27001:2005. Почти 10 години след осъзнатата и стратегически декларирана необходимост не са създадени електронно направление, електронна рецепта и други софтуерни приложения за обмен на данни в реално време. По време на изготвяне на одитния доклад е разработен прототип на система за електронна рецепта, електронно направление и електронен амбулаторен лист, който се очаква да бъде въведен на практика в следващите години. Не е изградено пълно електронно здравно досие, което да осигури на гражданите и медицинските специалисти необходимата информация за вземане на адекватни решения в процеса на диагностика, лечение и рехабилитация. Единствено НЗОК поддържа частично здравно пациентско досие, като информацията се акумулира и представя на здравноосигурените лица посредством Персонализирана информационна система, но и тя се нуждае от усъвършенстване. Към края на одитирания период информацията в съществуващите електронни здравни досиета е непълна и неточна. Например, при тестване е установено изкривяване на здравното състояние на пациент и отчетена несъществуваща хоспитализация. Няма работещ Национален здравен портал, който да бъде използван като единна точка за достъп до електронни здравни услуги и предоставяне на важна информация за здравна профилактика, здравно образование и др. Системата за мониторинг и контрол върху реализацията на електронното здравеопазване се нуждае от съществено подобряване. Липсва утвърдена процедура за контрол и действащ санкциониращ механизъм и при явното забавяне в реализацията на електронното здравеопазване, това създава предпоставки за безотговорно подценяване на значението на този ключов приоритет. Резултатите от проведеното национално представително изследване на удовлетвореността на гражданите от реализацията на електронното здравеопазване потвърждават наличието на съществени пропуски в дейността на институциите. Дял на запознатите с „електронно здравеопазване“ – 47 % Удовлетвореност от дейността на институциите за реализация на електронното здравеопазване(сред запознатите с електронно здравеопазване) – 8% (много) съм доволен/а Отговорност за изграждането на електронното здравеопазване (сред запознатите с електронно здравеопазване) – 66 % Министерство на здравеопазването Удовлетвореност от пълнотата и актуалността на информацията на интернет страниците на държавните институции, свързани с електронното здравеопазване – 5 % (много) съм доволен/а Дял на имащите достъп до своето електронно здравно досие – 8 % Дял на използвалите електронни здравни услуги – 9 % Доверие в защитата на личните данни, обработвани за целите на електронното здравеопазване – 5 % имат доверие, 22% имат частично доверие Дял на подкрепящите използването на пръстов биометричен идентификатор – 18 %. Сметната палата даде на министъра на здравеопазването 20 препоръки и на управителя на НЗОК – 7 препоръки, които трябва да се изпълнят до края на следващата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Одит на Сметната палата: Електронното здравеопазване е провал"}
{"url": "https://trud.bg/%d0%b2%d1%8a%d1%80%d1%85%d0%be%d0%b2%d0%bd%d0%b8%d1%8f%d1%82-%d1%81%d1%8a%d0%b4-%d0%b2-%d0%bf%d0%b0%d0%ba%d0%b8%d1%81%d1%82%d0%b0%d0%bd-%d0%be%d1%82%d1%81%d1%82%d1%80%d0%b0%d0%bd%d0%b8-%d0%be%d1%82/", "text": "Върховният съд в Пакистан отстрани от длъжност премиера на страната Наваз Шариф заради корупция, съобщи „ „. Ще започне и разследване за богатството на семейството на политика, който е министър-председател за трети път. „Той вече не отговаря на условията да бъде почетен член на парламента и е отстранен от поста министър-председател“, заявиха от Върховния съд.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Върховният съд в Пакистан отстрани от длъжност премиера Наваз Шариф заради корупция"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%b3%d0%b5%d1%80%d0%bc%d0%b0%d0%bd%d0%b5%d1%86-%d0%b8%d0%b7%d0%b4%d0%b8%d1%80%d0%b2%d0%b0%d0%bd-%d0%b2/", "text": "Великотърновски криминалисти установиха чужд гражданин, обявен за издирване. Вчера сутринта при проверка на 53-годишния А. К., немски гражданин, е установено, че мъжът се издирва от собствената си страна от 25 юни 2010 г. Чужденецът е задържан за срок до 24 часа по Закона за МВР. Уведомени са компетентните служби. 35-годишен мъж от Карнобат, обявен за издирване, установиха пък служители на полицейското управление в Горна Оряховица. В сряда около обяд в Лясковец е извършена проверка на М. Х., при която е установено, че мъжът се издирва от Гърция. За случая са уведомени компетентните служби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Хванаха в Търново германец, издирван в страната си от 7 години"}
{"url": "https://trud.bg/%d0%b8%d0%b2%d0%b5%d0%bb%d0%b8%d0%bd%d0%b0-%d0%b2%d0%b0%d1%81%d0%b8%d0%bb%d0%b5%d0%b2%d0%b0-%d0%be%d0%b1%d0%b6%d0%b0%d0%bb%d0%b2%d0%b0%d0%bd%d0%b5-%d0%bd%d0%b0-%d0%b5%d0%ba%d0%be%d0%be%d1%86%d0%b5/", "text": "Не сме отнели правото да се обжалват екооценките. Това обяви депутатът от ГЕРБ и бивш екоминистър Ивелина Василева по   във връзка с приетата поправка в Закона за опазване на околната среда, която предвижда окончателни да са решенията на първоинстанционния съд по жалби срещу ОВОС, свързани с реализацията на обекти от национално значение. Това е изключение, което важи само за обекти, които наистина са от национално значение – магистрали, жп линии, газовият хъб „Балкан” и др, уточни Василева. Тя уточни, че изпълнението на подобни проекти досега се е бавило по една две години, докато тече процедурата по обжалване на екооценките. И даде пример с Лот 2 на магистрала „Струма”, една от отсечките на столичното метро, обходния път на Поморие. Не искаме да лишим хората от право да обжалват, а да съкратим процедурата – принципите не са нарушени, уточни бившият екоминистър. Относно обвързването на съдебните такси с размера на инвестиционните намерения при обжалване на процедурите Василева каза, че това засега е само предложение за промени в Административно процесуалния кодекс (АПК), които не са приети от парламента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " Ивелина Василева: Обжалване на екооценките забавяше големи проекти с по 2 години"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d1%82%d1%8f%d0%bb%d0%be%d1%82%d0%be-%d0%bd%d0%b0-7-%d0%b3%d0%be%d0%b4%d0%b8%d1%88%d0%bd%d0%be%d1%82%d0%be-%d0%b4%d0%b5%d1%82%d0%b5-%d1%83%d0%b4%d0%b0/", "text": "Тялото на 7-годишното дете, удавило се в река Вит, в района на плевенското село Комарево,  е открито. Ппожарникари от Горна Оряховица са участвали в издирвателната операция,  съобщиха от Регионална дирекция „Пожарна безопасност и защита на населението“ – Велико Търново. Преди три дни е подаден сигнал на тел. 112, че 7-годишно момче при опит да премине през брод в река Вит в района на село Комарево, е паднало в реката, която го отнесла в дълбок вир. Незабавно е сформирана група за издирване от спасители на Районна служба ПБЗН – Плевен. На следващия ден сутринта в екипа са се включили и служители на Сектор СОД – Горна Оряховица. Така е намерено тялото 7-годишното изчезнало дете.", "date": "2017.07.28", "title": " Намериха тялото на 7-годишното дете, удавило се в река Вит"}
{"url": "https://trud.bg/%d0%bc%d0%b2%d1%80-%d0%b8%d0%b7%d0%b4%d0%b8%d1%80%d0%b2%d0%b0-33-%d0%b3%d0%be%d0%b4%d0%b8%d1%88%d0%b5%d0%bd-%d1%81%d0%be%d1%84%d0%b8%d1%8f%d0%bd%d0%b5%d1%86/", "text": "Столичното Пето РУ издирва Явор Драганов Фенерджиев /33г./ от София. 0729 izdТой напуснал дома си на 21 юли и оттогава е в неизвестност. 33 – годишният мъж е висок около 180 см, с къса, кестенява коса и сини очи. Бил е облечен със светло синя риза, червен елек и тъмни джинси. Умоляват се всички, които имат информация за издирвания, да се обадят на тел.112, 02/9825938, 02/9825920 или в най близкото районно управление на МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.28", "title": " МВР издирва 33-годишен софиянец"}
