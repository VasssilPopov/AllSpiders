{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d1%81-%d0%b2%d1%81%d0%b8%d1%87%d0%ba%d0%b8-%d0%b4%d1%8a%d1%80%d0%b6%d0%b0%d0%b2%d0%b8-%d0%be%d1%82-%d0%ba%d0%b0%d1%81%d0%bf%d0%b8%d0%b9%d1%81/", "text": "С всички държави от Каспийския регион сме в отлични отношения, отбеляза министър-председателят Бойко Борисов пред български медии в „Аваза“. В региона има огромни възможности за бизнес, но мирът е нещо, което също е изключително важно, добави българският премиер. Той определи като голям напредък факта, че Каспийският регион се събира заедно на икономически форум в Туркменистан. Премиерът Борисов акцентира върху енергийната тема. Винаги съм работил на базата на взаимния интерес, а интересът е да се търсят повече пазари и да се продава повече газ, заяви министър-председателят и добави – виждам възможност да презентираме нашия газоразпределител, тъй като на запад ние сме първите, които Туркемнистан има. Борисов обърна внимание на големите количества газ, с които страната разполага. Над 5 млрд. куб. метра отиват за Русия от тук, три тръби имат огромни и би могло за нашия газоразпределител „Балкан“ да идва газ, за да има тази диверсификация, която Третият либерализационен пакет изисква, изтъкна премиерът. Министър-председателят Борисов отбеляза, че след първата му среща с президента Гурбангули Бердимухамедов вече има български компании, които изпълняват поръчки в Туркменистан. Премиерът посочи, че Туркменистан има производство, от което стопанството ни има нужда, а същевременно домакините проявяват интерес към нашите индустриални зони и високи технологии. Голям интерес имат към нашето машиностроене, подчерта Борисов. Той добави, че с президента на Туркменистан са постигнали договореност да бъде организирана среща на министри от двете страни, които да посетят местата, където има висока добавена стойност, за да може в началото на годината да се подпишат нови споразумения. Постигната е също така договореност двете страни взаимно да си предоставят по един офис в София и в Ашхабад за улесняване на връзките между България и Туркменистан. С този офис ще бъдем и гарант за бизнеса, да бъде по-окуражен, че ще има подкрепа, добави министър-председателят Бойко Борисов. С добрата работа на правителството и на отделните министри, ние си направихме огромна реклама в света. Най-големият концерн в Европа „Фолксваген“ се колебае месеци наред къде да построи новия си завод. Гарантирам ви, че завод за автомобили ще имаме, интересът е голям, добави още Борисов. „250 завода за авточасти има в България и то на големи западни компании“, отбеляза премиерът. В отговор на журналистически въпрос премиерът бе категоричен, че Турция е наш стратегически партньор и съсед. „Кой каквото иска да напише, той ще си го напише. Аз не бих давал акъл нито на медиите в България, нито в Турция“, заяви Борисов.", "date": "2019.08.11", "title": " Премиерът: С всички държави от Каспийския регион сме в отлични отношения\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b6%d0%b8%d0%b2%d0%b0-%d0%b8-%d0%b7%d0%b4%d1%80%d0%b0%d0%b2%d0%b0-%d0%b6%d0%b5%d0%bd%d0%b0%d1%82%d0%b0-%d0%b2%d0%bb%d1%8f%d0%b7%d0%bb%d0%b0-%d0%b2-%d0%b4/", "text": "След часове на издирване на жена,  , германските власти я откриха жива и здрава в дома й, съобщава БТА, като се позова на полицията. 31-годишната жена, която се гмурнала късно в петък да търси телефона си, паднал в Дунав близо до железопътния мост в град Ной-Улм, успяла да доплува до брега. През нощта пожарната и водната спасителна служба претърсили района на реката с водолази, полицейски хеликоптер и сонарен кораб, но не я открили. Полицията не уточни дали жената е успяла да намери телефона си, но съобщи, че е успяла да се свърже с нея веднага след инцидента.", "date": "2019.08.11", "title": " Откриха жива и здрава жената, влязла в Дунав да търси телефона си"}
{"url": "https://trud.bg/%d0%ba%d0%b0%d1%82%d1%80%d0%b8%d0%bd-%d1%82%d0%b0%d1%81%d0%b5%d0%b2%d0%b0-%d0%b8-%d0%b1%d0%be%d1%80%d1%8f%d0%bd%d0%b0-%d0%ba%d0%b0%d0%bb%d0%b5%d0%b9%d0%bd-%d0%b0%d1%82%d0%b0%d0%ba%d1%83%d0%b2%d0%b0/", "text": "Катрин Тасева и Боряна Калейн ще преследват олимпийските квоти на световното по художествена гимнастика в Баку през септември. Старши треньорът и мениджър Бранимира Маркова реши двете да играят на четирите уреда за многобоя, а капитанката Невяна Владинова – на два. „Всяка една от тях има реални шансове да се бори за призово класиране на финалите на отделните уреди, както и за медал в отборното класиране“, каза Маркова.  До 28 август имената на гимнастичките и уредите могат да бъдат променяни, но не и схемата 4-4-2, по която всеки отбор ще участва. Преди мондиала националките ще стартират на световните купи в Минск и Казан.  „Решението на Бранимира е правилно, отговорно и мъдро – обяви Илиана Раева, председател на федерацията. – Състезанието ще е тежко, залогът – огромен и ние не можем да си позволим да рискуваме с 4-3-3.“ Катрин разкри, че все още не е във върховата си форма, но до мондиала ще бъде. „Щастлива съм, че треньорите и ръководството решиха аз да се боря за квота, така ми дават шанс да участвам във всички финали – обяви Тасева. – Убедна съм, че мога да се справя с тази отговорна задача. Световното не е по-различно състезание от тези до момента.“ Боряна Калейн пък разкри, че нейните съчетания са много сложни и са едни с най-висока стойност в света. „Смятам, че и трите имаме възможност да спечелим медали, както в отборното, така и на финалите на уредите – продължи Боряна. – Задачата ни с Катрин е малко по-тежка, но съм уверена, че ще се представим на необходимото ниво и ще се борим за медали в многобоя.“   Най-удачният вариант е на световното да се играят 4-4-2 съчетания – призна и капитанката Невяна Владинова. – Боряна Калейн и Катрин Тасева заслужиха това право на базата на резултатите пред годината. Аз използвах всички свои шансове и сега е ред да отстъпя на по младите. Обичам момичетата и, разбира се, съм плътно до тях като капитан на отбора и ще дам всичко от себе си, за да помогна с каквото мога. Владинова се върна на килима след травма. Но успя да се върне сред най-добрите, успешно се пребори за два медала от големи турнири и взе бронз в отборно на европейското в Баку.   Снимки БФХГ", "date": "2019.08.11", "title": " Катрин Тасева и Боряна Калейн атакуват квотите"}
{"url": "https://trud.bg/%d0%be%d0%b1%d0%b0%d0%bc%d0%b5%d1%8f%d0%bd%d0%b3-%d0%be%d1%82%d0%b2%d1%8f-%d0%b0%d0%bd%d1%80%d0%b8-%d0%b8-%d1%80%d0%b0%d0%b9%d1%82/", "text": "Победа с 1:0 като гост на „Нюкасъл“ записа „Арсенал“ на старта на новия сезон във Висшата лига. Голът с цената на 3 точки заби обичайният заподозрян Пиер-Емерик Обамеянг. Националът на Габон се разписа в 58-ата минута при визитата на „свраките“. За нападателят това бе 33 гол за „артилеристите“ в първите си 50 двубоя за първенство. По този показател бившият футболист на „Борусия“ (Дортмунд) отвя легендите на клуба Тиери Анри и Иън Райт. За същия брой срещи след дебютите си, бившите нападатели бяха реализирали съответно 30 и 24 попадения. А от първия си мач във Висшата лига, дошъл през февруари 2018 година, Обамеянг е вкарал с три попадения по-малко от Мохамед Салах. За въпросния период само египтянинът е вкарал повече от звездата на „Арсенал“. Дебют за тима от Лондон на „Сейнт Джеймсис Парк“ записаха трима от новопривлечените футболисти – Дани Себайос, Николас Пепе и Габриел Мартинели. За домакините първи минути за отбора пък направиха Джетро Вилемс и Алън Сейнт-Максимин. А също и мениджърът Стив Брус.  В другия двубой, игран по същото време, „Лестър“ и „Уулвърхемптън“ не си вкараха гол. Попадение за гостите бе отменен в началото на второто полувреме след намеса на ВАР. Технологията показа, че Леандър Дендонкър е играл с ръка преди да прокара топката в мрежата на Каспер Шмайхел.", "date": "2019.08.11", "title": " Обамеянг отвя Анри и Райт"}
{"url": "https://trud.bg/%d1%81%d0%bc%d1%8f%d1%82%d0%b0%d1%82-%d0%bf%d0%be-%d0%bd%d0%be%d0%b2-%d0%bd%d0%b0%d1%87%d0%b8%d0%bd-%d0%ba%d0%be%d0%b9-%d0%b5-%d0%b1%d0%b5%d0%b4%d0%b5%d0%bd/", "text": "Взимат предвид инфлацията Държавата променя формулата за изчисляване на линията на бедност. Това предвиждат промени в методиката за изчисляването є, качени за обществено обсъждане. От следващата година прагът на бедност ще се пресмята, като се използва базата за доходите и условията на живот на 8200 български домакинства, вместо досегашните 3020. Нейната стойност ще бъде умножена по годишната инфлация за така наречената малка потребителска кошница, изчислена към декември 2018 г. През последните няколко години размерът на линията на бедност нарасна плавно, като най-същественото му увеличение беше за настоящата година – с 27 лева. Новата методика се въвежда заради реформата в политиките спрямо хората с увреждания и има за цел да защити по-адекватно уязвимите социални групи у нас, обясняват от социалното министерство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.11", "title": " Смятат по нов начин кой е беден"}
{"url": "https://trud.bg/%d0%bd%d0%b0%d1%80%d0%ba%d0%be%d0%b1%d0%b0%d1%80%d0%be%d0%bd-%d1%82%d0%b8%d0%ba%d0%bd%d0%b0%d1%82-%d0%b2-%d0%b0%d0%b4%d1%8a%d1%82-%d0%bd%d0%b0-%d0%b7%d0%b5%d0%bc%d1%8f%d1%82%d0%b0/", "text": "След две впечатляващи бягства от затвори в Мексико – единият път, скрит в количка с пране, а вторият път през прокопан на 19 метра дълбочина тунел, дълъг около километър и половина, наркобосът Хоакин Гусман „Ел Чапо” едва ли ще успее да се измъкне от новия си дом – затвор в САЩ, наричан „Адът на земята”. Той се намира в Колорадо и затова е наричан още „Алкатраз на Скалистите планини”. В началото на тази година лидерът на картела „Синалоа” бе признат за виновен по всичките 10 престъпления, за които бе изправен пред съда в Ню Йорк, сред които убийства, пране на пари, трафик на дрога, рекет, организирана престъпност. А в края на миналия месец бе определена присъдата му – доживотен затвор. Така до края на дните си 62-годишният Ел Чапо (в превод късия, наричан така заради дребния си ръст от само 168 сантиметра), ще обитава зандана, построен през 1994 г. в безлюдна местност край миньорско градче южно от Денвър и от който никой не е успявал да избяга досега. В него излежават наказанията си едни от най-свирепите престъпници като участвалият в подготовката на атентатите от 11 септември 2001 г. в Ню Йорк Закария Мусауи и единият от организаторите на терористичния акт на Бостънския маратон Джохар Църнаев. Гусман обаче няма да успее да се запознае с нито един от тях – на обитателите на затвора не се разрешава да контактуват помежду си, затова служат и дебелите стени между килиите, които не позволяват общуване. Затворниците не виждат нищо друго, освен собствените си аскетични килии, късче небе през миниатюрния прозорец и бетонен двор, в който им е позволено да прекарват по час на ден.", "date": "2019.08.11", "title": " Наркобарон тикнат в „Адът на земята”\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%bc%d0%be%d1%82%d0%be%d1%80%d0%b8%d1%81%d1%82-%d0%b7%d0%b0%d1%82%d1%80%d1%83%d0%b4%d0%bd%d1%8f%d0%b2%d0%b0-%d0%b4%d0%b2%d0%b8/", "text": "Катастрофа с моторист ограничи временно движението в едната лента по пътя Созопол – Приморско, в района на р. Ропотамо, съобщиха от Агенция „Пътна инфраструктура“. По информация на ОДМВР – Бургас пътният инцидент е станал между мотоциклет и два автомобила. Вследствие на произшествието има леко пострадал, който не е бил хоспитализиран. Трафикът в лентата от Приморско за Бургас е ограничен и се осъществява по обходен маршрут през Ясна поляна.", "date": "2019.08.11", "title": " Катастрофа с моторист затруднява движението по пътя Созопол – Приморско"}
{"url": "https://trud.bg/%d0%b1%d0%bb%d0%b8%d0%b7%d0%be-150-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%bd%d0%b0%d0%b2%d0%be%d0%b4%d0%bd%d0%b5%d0%bd%d0%b8/", "text": "Най-малко 147 души загинаха в резултат на обилните дъждове и наводнения в индийските щати Керала, Махаращра и Карнатака в Южна Индия, съобщиха спешните служби на страната. По-рано медиите съобщиха за 100 жертви на бедствието. Според спешните служби, щатът Керала е пострадал най-много от лошото време – най-малко 67 души са загинали тук през последните три дни, а над 160 000 са евакуирани. В някои региони на щата се обявява най-високото ниво на опасност, класовете в образователните институции се отменят. Международно летище Кочин – най-голямото и натоварено въздушно пристанище на Керала – остава затворено. Общо няколкостотин хиляди души вече са евакуирани от районите, засегнати от наводненията в тези три щата. Според метеорологичния отдел на Индия, гръмотевичните бури в тези региони няма да спрат поне още три дни. В края на юни мусонните дъждове стигнаха до южните и западните райони на Индия, което доведе до наводнения на редица селища. Според експерти настоящият мусон се е превърнал в един от най-разрушителните за Индия за последните 10 години.", "date": "2019.08.11", "title": " Близо 150 души са загинали при наводнение в Индия"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b0%d0%bd%d1%82%d1%80%d0%b0%d0%ba%d1%81-%d0%bf%d0%be-%d0%b6%d0%b8%d0%b2%d0%be%d1%82%d0%bd%d0%b8%d1%82%d0%b5-%d0%b2-%d1%81%d0%b5%d0%b2%d0%b5%d1%80%d0%bd/", "text": "В Северна Македония има антракс, заразна болест по животните, която може да се предаде на хора, съобщиха от Агенцията по храните в Скопие. Заболяването е потвърдено при овцете в района на Кичево и засега няма заразени хора, твърдят властите. Антраксът може да се предаде чрез консумация на заразено месо или ако бактерията попадне в тялото чрез рана върху кожата. „В село Долно Строгомище, Кичевско, мъртвите животни под надзора на ветеринарен лекар са изгорени, а фермата е старателно почистена и дезинфекцирана. Засега болестта е открита само в една ферма, а съседните стопанства са под наблюдение “, казаха от Агенцията по храните. „Ситуацията се следи отблизо. Всички необходими мерки за профилактика на Антракс са предприети. Министерството информира, че в страната няма пациенти с антракс “, уточниха от Министерството на здравеопазването. Симптомите на антракс са подобни на тези при грип. Наличието на заболяването се потвърждава от биопсия на кожата. За да предотврати разпространението на болестта по животните в село Долно Строгомище и да премахне опасността от заразяване на хората, Агенцията по храните е наредила ваксинация на животните срещу антракс.", "date": "2019.08.11", "title": " Откриха антракс по животните в Северна Македония"}
{"url": "https://trud.bg/%d1%8f%d0%b4%d0%b5%d0%bc-%d0%b3%d1%80%d1%8a%d1%86%d0%ba%d0%b8-%d0%bf%d0%bb%d0%be%d0%b4%d0%be%d0%b2%d0%b5-%d1%87%d1%83%d1%88%d0%ba%d0%b8%d1%82%d0%b5-%d0%be%d1%82-%d1%82%d1%83%d1%80%d1%86%d0%b8%d1%8f/", "text": "Цените тръгнаха надолу  Ядем масово гръцки плодове, въпреки че е разгарът на лятото, показа проверка на “Труд”. На най-голямата борса в София праскови, кайсии, нектарини, пъпеши и дори крушите са изцяло внос от Гърция. Дори сливите, които се продават, идват от съседката ни. Цената им е по-висока от родното производство – 70 стотинки за килограм на едро, при 60 ст. за българските. Гроздето и дините също са внос, предимно от Гърция. Чуждите дини дори са по-евтини от нашите – предлагат ги между 10 и 30 ст. за кг, докато българските и турските вървят по 40 ст. на кг на едро. Освен гръцка има и българска ябълка, която се продава по 80 стотинки за килограм, а най-скъпа е тази от Италия – 1,20-1,50 лв. за килограм. За разлика от плодовете при зеленчуците преобладава родното производство. Българският домат обаче е по-скъп от турския. Нашият върви по 1,50-2,20 лв. за кг, а вносният – 1,20-1,50 лв. за кг. Зелените чушки също са родно производство, но червени има и от Македония. Според производителите търговци лъжат, защото българска червена капия сега на пазара няма. Първите български червени чушки ще бъдат откъснати и ще излязат на пазара след 28 август, каза Георги Василев, организационен секретар на Асоциация “Български пипер”. По думите му, ако си купите сега червена капия, то тя е болна и ако я сложите в хладилника, след 2 дни се скапва и трябва да я изхвърлите. Същата е ситуацията и с червения пипер. Досега на пазара се продаваха червени пипери от Турция, а сега започва да се внася и от Македония. Потребителите трябва да знаят, че тази година пиперите закъсняват с 15 дни и да не бързат с купуването на червен пипер, обясни Василев. Цените и на плодовете, и на зеленчуците тръгнаха надолу през последната седмица, показват данните на Държавната комисия за стокови борси и тържища. Най-голямо намаление има при краставиците – с 27,5% за седмица. При доматите поевтиняването е с 16 и 19% съответно при оранжерийните и при полските. Цената на дините се е понижила с 18,5 на сто, на прасковите – със 7%, а на кайсиите – с 4,7%. По-евтино ни излиза да си купим и тиквички и чушки – с близо 9 на сто. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.11", "title": " Ядем гръцки плодове, чушките – от Турция\t"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d1%81%d1%80%d0%b5%d1%89%d1%83-%d0%b2%d0%bb%d0%b0%d1%81%d1%82%d1%82%d0%b0-%d0%b2-%d0%b1%d1%83%d0%ba%d1%83/", "text": "Хиляди души участваха в протест срещу румънското правителство в центъра на Букурещ късно в събота, предаде Ройтерс. Демонстрацията бе организирана от румънци, живеещ и работещи зад граница, които недоволстват от корупцията, слабата публична администрация и опитите на управляващите социалдемократи да отслабят съдебната система в една от най-коруeмпираните страни от ЕС.  Протестиращите скандираха “Долу правителството!” и “Крадци!”. Пред сградата на правителството се събраха над 20 000 румънци, както от диаспората, така и от живеещите в родината си. Митингът тази събота се състоя една година след миналогодишния протест, по време на който демонстрантите опитаха да нахлуят в сградата на правителството. Полицията тогава приложи насилствени мерки – сълзотворен газ и палки, срещу протестиращите, при които бяха ранени над 400 души. Властите започнаха разследване на действията на органите на реда, но резултати от него все още не са обявени. Между 3 и 5 милиона румънци живеят и се трудят зад граница, което е около четвърт от населението на страната, сочат данни на Световната банка.", "date": "2019.08.11", "title": " Хиляди на протест срещу властта в Букурещ"}
{"url": "https://trud.bg/%d0%b2%d0%b0%d1%81%d0%b8%d0%bb-%d0%bf%d0%b5%d1%82%d1%80%d0%be%d0%b2-%d1%81-%d0%bf%d1%80%d0%b8%d1%8f%d1%82%d0%b5%d0%bb%d0%ba%d0%b0%d1%82%d0%b0-%d0%bc%d0%b8-%d0%bc%d0%b0%d1%80%d0%b3%d0%b0%d1%80%d0%b8/", "text": "Налагало ми се е да се заключвам в хотелски стаи, заради почитателки Проблемите идват заради отдалеченост от Бога – Г-н Петров, тази седмица открихте Международния джаз фестивал в Банско. Какви други изяви ви предстоят?  – За мен е голяма чест, че на 25-ти август ми предстои да открия и пилотното издание на Джаз фестивала в Трявна. След това започвам репетиции и за моя традиционен концерт в Амфитеатъра на „Аполония”, който ще се проведе на 4-ти септември. Този път ще представя само български песни – не само мои, но и на колеги. На 7-ми септември, заедно с Хилда Казасян, Живко Петров, Димитър Карамфилов, Христо Йоцов, Михаил Йосифов и Теодосий Спасов ще представим проекта „Да послушаме кино”, отново на „Аполония”. Като финал на сезона, заедно с китариста Кольо Карагеоргиев ни предстои един акустичен концерт в пещерата „Леденика” – без микрофони и усилватели. Там е доста студено и ще бъде кратък, може би около 20 минути – колкото издържим, но звукът е уникален. – Имате много натоварена програма, което значи, че има голям интерес и към вашата музика. Каква е публиката на джаз концертите у нас?  – Така е, лятото протече доста интензивно за мен, защото направих много концерти из цялата страна, а освен това пътувах и до Монако, където имах ангажимент в клуб „Амбасадорс”, в който членува и принц Алберт. Там бяхме с Живко Петров и изявата ни премина много добре и сега имаме ново запитване от тях. Освен концертите с Хилда, с Милица Гладнишка и Шуменска филхармония също направихме няколко много хубави концерта през този сезон. Определено има интерес към нашата музика, въпреки че аз не мога да кажа, че съм стриктно джаз изпълнител, но Слава Богу, че публиката, която идва на концертите е много разнообразна – от съвсем млади хора – деца, през тийнейджъри, средна възраст, чак до доста възрастни. Диапазонът е много голям и така е във всички градове – от Монако до Тервел, който е малък град, но там също има страхотна публика. На остров Света Анастасия скоро направихме и един много екзотичен концерт, който също премина при голям интерес и беше на фона на морето. – Ще отделите ли време през лятото за почивка и коя е най-предпочитаната от вас дестинация?  – Да, вече съчетах полезното с приятното и бях на Санторини. Отидох там в края на юни, по покана на познат грък и имахме няколко незабравими дни на това екзотично място с моята приятелка – с много хубави емоции и плуване. Аз съм тренирал плуване и обичам да почивам на море, а Санторини е моя предпочитана дестинация. – Споделете, моля, някоя интересна случка по време на концерт…  – Сещам се за такъв куриозен случай, когато ме помолиха да пея на един празник с фолклорен оркестър. Не можах да откажа и се качих на сцената, защото човекът, който ме помоли, беше много сериозен -директор на училище. Той ми каза: „Все пак, изпей поне една песен.” Отговорих му, че ще го направя с удоволствие, но няма как технически да се осъществи, защото оркестърът е чудесен, но не свири моята музика и не знае моя репертоар. Казах му, че все пак ще опитам и реших да ги попитам дали знаят нещо лесно – някакъв евъргрийн например. Викам им: „Момчета, знаете ли „Стрейнджърс ин дъ найт?”. И те казват: „А-а-а, да – странджанско знаем!” С две думи – не се разбрахме, но беше много забавен момент, за който си спомням с усмивка. – Сред вашите приятели е и световноизвестният актьор Бен Крос. Какво, освен музиката ви свързва и той споделял ли ви е защо е избрал да живее в България, а не в Холивуд?  – На него му харесва държавата ни, харесва му и София. Преди често го водех на разходки на Витоша и му показвах различни, интересни маршрути и той беше впечатлен от красивата ни природа. Когато се установи в България, той беше решил вече да прекъсне кариерата си, но в един момент получи много сериозни предложения и ангажименти, но въпреки това не се върна в Холивуд, а остана да живее тук и вече стана български зет. С него имахме за кратко и едно заведение в София, а той ми написа и няколко много хубави текста върху моя музика, като този на песента „Ново начало”, която записахме заедно с Любо Киров и Мария Илиева. – На вас лично кои кътчета в страната ни са ви любими?  – Всички! Аз много се зареждам, като съм в Банско, както сега и почти всеки ден отивам до езерата за тонус и това ми помага на пеенето. След джаз фестивала в Трявна пък съм планирал да си направя маршрут и походи до Боженци, а във Варна и Бургас си правя аеробик с бързо ходене в морските им градини. Обичам също Рила, Родопите и Стара планина. Слава Богу, в България на малка територия е събрано много – нали казват, че ние сме единствената държава, която граничи със собствени територии, но въпреки това на земите останали тук, има голямо географско разнообразие. Ние имаме 35 вида планини от различен геологичен тип, имаме Горно-тракийската низина със страхотна почва и невероятни посеви – такива чушки, домати, краставици… няма никъде по света и това не е просто хвалба. Имаме Мизия, имаме Добруджа и какво ли още не. – А според вас какво липсва и трябва да се промени в държавата ни, за да не сме толкова често в дъното на различни класации?  – Грижата за човека – откровената грижа, а не лицемерната. Снощи вечерях с един норвежец, който ми сподели, че страната им е много богата на петрол и те са създали национален фонд, който се грижи за пенсиите на хората и за всички нужди на норвежкия народ, как няма да просперира такава държава! Как няма да растат като население – бяха 4,5 милиона до скоро, сега вече са 6 милиона. Ето, това е нелицемерна грижа, истинска християнска грижа за хората. Това е грижа за целия народ. Предишният норвежки крал – Олаф V, когато беше на около 90 години и го попитаха: „Вие защо не ползвате охрана?”, а той им отговори: „Как да нямам – аз имам 4, 5 милиона охрана, това е целия народ!” Това е пример за добро управление. – В родния ефир звучат главно чужди хитове. Какво е мнението ви за музиката, която се налага масово и текстовете на актуалните хитове?  – Рапът ли? Това според мен е наложена музика, да не кажа натрапена, но има и интересни неща. В началото на кариерата си имах рап парче с „Рап нация” и с Румен Тосков – Бог да го прости. Беше хубаво парче, на което те измислиха малко уличен и хулигански текст, така че на мен ми е любопитен рапът. Даже сега – на концерта ми на „Аполония” ми се иска да поканя някой актуален рападжия и още се чудя кого да ангажирам да се включи. Както казваше и Милчо Левиев: „Няма добри и лоши стилове, има кадърни и некадърни изпълнители”… Сред младите певци има и кадърни – например Дара, както и Михаела Филева, която е много професионално подготвена. Тя прие с удоволствие да участва в моя втори проект – „Синатра: Вегас” и изпълни на 100 процента поставените є задачи. – Винаги сте бил сред най-елегантните и добре изглеждащи изпълнители у нас. Случвало ли се е ваши фенки да ви преследват по-настойчиво, или да ви отправят неприлични предложения?  – Случвало се е, имал съм и преследвания – дори съм се заключвал в хотелски стаи. Сериозно си беше – наистина не се правя на недостъпен, но ми се е налагало да бягам и да се заключвам, заради такива почитателки… Получавал съм и доста неприлични предложения, но публиката като цяло – слава Богу е доста възпитана и има респект към изпълнителя. – А жени с много корекции по себе си – тип попфолк изпълнителки, имали ли са някога шанс при вас?  – В интерес на истината съм се засичал с някои от тях, но не сме имали допирни точки. Те повечето са горе-долу един тип, има и някои по-хубави, но когато има видима и сериозна намеса, да не говорим за козметични интервенции във визията, това не е точно моето виждане за нещата. – С любимата ви жена – Маргарита Тошева сте заедно от почти 9 години. Не мислите ли вече за сватба и деца и с какво тя е по-специална за вас?  – Разбира се, че мислим за сватба и деца, човек винаги мисли за тези неща, но това е Божа работа. Освен, че е човека до мен – Маргарита също така и чисто професионално се грижи почти за всички неща около кариерата ми. Тя ми е артистичен мениджър и в момента е много претоварена, покрай проектите ми. Не се срещат често такива жени и не само визията е атрактивното при нея, а е по-специална за мен с много неща. Маргарита притежава доста ценни качества на жена и на дама, съчетани с това да бъде добър професионалист, дори работохолик, да е силно амбициозна и да постига резултати. Освен това е много състрадателна и питае любов към хората. – А един ден виждате ли се с две, или повече деца?  – Защо не, може и повече от две. Господ да реши колко – колкото даде! – Случват ли ви се е чудеса и имали ли сте необясними преживявания?  – Бил съм свидетел на много чудеса в живота си и необяснимо стечение на обстоятелствата и съм се изненадвал на какво е способна божията сила и намеса. Например, когато на определен концерт съм се чувствал скапан и уморен и съм установил, как само една кратка молитва те изправя на крака и ти дава сили, които не можеш да разбереш от къде са дошли и как! Има много красиви молитви, освен от Библията, като тези от моя патрон – Свети Василий Велики и от Свети Йоан Златоуст. Те са много добра помощ за молещия се и ти откриват нови хоризонти, за които не си и подозирал. В други случаи, които много съм искал нещо да се случи, например очаквам важно телефонно обаждане, или друго ,пък не го получавам и в първия момент се помолвам, но без резултат. Може би съм се молил недостатъчно силно и искрено, втория път се помолвам по-силно, но явно пак недостатъчно. На третия път, защото много искам да ми се случи нещото, а то не става и наистина влагам цялото си сърце, и то се случва веднага – дори на секундата виждам директния резултат на молитвата! Не става въпрос за автосугестия, както си мислят атеистите, защото умът може да те излъже, но сърцето – не. Ако имаш дори малка, но искрена и неподправена вяра – без съмнение и чудеса стават, както се казва в този пасаж от Библията: „Ако имахте вяра, колкото синапово зърно, планини щяхте за премествате.” – Какво ви провокира да направите песента „Де е Витлеем” по стихове на Архимандрит Серафим Алексиев?  – Самите стихотворения, които са гениални. Той е изключителен човек, а стиховете освен много талантливи, са изпълнени с невероятна енергия, имат дълбоко съдържание и са удобни за пеене. „…Да чезнеш изнурен и винаги пристрастен, към Бога устремен, на дявола подвластен…” За съжаление това е картинката на много хора днес и аз се оглеждам в тази действителност. Всички проблеми на хората идват от тяхната отдалеченост от Бога, а връзката с него е много важна. Мен лично, вярата ме спасява от негативни мисли – стига само да си кажеш една кратка и искрена молитва отправена към Бога и е достатъчно. – А имате ли духовен учител?   – Имам доста духовни учители, вкл. архимандрит Серафим Алексиев, с когото дори имах удоволствие да се срещна в Княжевския манастир „Свети Лука”. Също така неговия приближен духовник – отец Сергий, който ми даде идея да се кръстя и по негова препоръка аз се кръстих при отец Христо, макар и на по-зрели години. Нормално е при трудност да се допитваш и да търсиш помощ и напътствия свише, но ако страниш от Бог и го избягваш – той не се намесва, за да не нарушава свободната ти воля. Господ не те безпокои, ако ти не го потърсиш, затова е казано: „Почукайте и ще ви се отвори, поискайте и ще ви се даде.” – Любима мисъл?  Абсолютно всичко е възможно! Господ ни е дал свободна воля и ние можем да преместваме планини, стига да имаме силна вяра.    Нашият гост  Изпълнителят с най-кадифения глас Васил Петров е роден в семейство на математичка и геодезист, а музикалния си талант наследява от дядо си, който е основател на хор „Кавал”. Завършва Консерваторията през 1991 г. и още на следващата година вече е най-продаваният изпълнител в България. Музикантът затвърждава тази си позиция и през 1994-та година, когато отново е певецът с най-тиражирани албуми у нас. Емблематичен за него става албумът „Другият”, едноименната песен от който му става визитна картичка. Васил Петров издава с успех още „Васил Петров пее Гершуин”, „VASSIL”, „My Favourite songs”, „Люлчени песни”, „Vassil Petrov – Jazz & Blues”… Талантливият певец е носител на няколко награди от „Златният Орфей”, а през 2014-та година получава „Златно перо” – за изключителен принос към българската култура и изкуство.", "date": "2019.08.11", "title": " Васил Петров: С приятелката ми Маргарита мислим за сватба и деца"}
{"url": "https://trud.bg/%d1%81-%d0%be%d1%89%d0%b5-10-%d0%bd%d0%b0-%d1%81%d1%82%d0%be-%d0%b2%d0%b4%d0%b8%d0%b3%d0%b0%d1%82-%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%bd%d0%b0-%d0%b2%d0%be%d0%b5%d0%bd%d0%bd/", "text": "Моята амбиция, откакто съм станал министър на отбраната, е да се промени социалният статус в армията. Виждате, че в две поредни години увеличаваме заплатите на служещите с 10% и по наши разчети смятаме да направим това и в бюджет 2020. Това съобщи във Варна министърът на отбраната Красимир Каракачанов. До края на годината трябва да имаме сключен договор с една от трите фирми, участвали в конкурса за двата нови патрулни кораба на ВМС.  Каракачанов припомни, че оферти са подали българската компания “МТГ Делфин”, немската “Лурсен Верфт” и италианската “Финкантиери”. Финансирането е 820 млн.лева без ДДС и е гарантирано с пари в бюджета, след като беше гласувано от НС. Изпратени са писма до участниците в конкурса за някои корекции в офертите, на които трябва да отговорят, посочи Каракачанов. За бойния флот ще бъдат закупени два минни ловци, втора ръка. ВМС имат минен ловец “Цибър”, но нормалното число от един клас кораби е 3, за да има възможност за продължително изпълнение на задачите, допълни командирът на бойния флот контраадмирал Кирил Михайлов. 4 фирми са проявили интерес за участие в конкурса за бронирана машина за сухопътните сили. През март-април може да бъде сключен договорът, каза още военният министър. Уверенията, че проектът за бронираната машина може да се осъществи бързо, не се получиха, оказа се, че липсва опит, докато при самолетите и корабите този механизъм беше отиграван и друг път, коментира Каракачанов. Той посочи, че проектозаконът за доброволната военна служба е готов и трябва да влезе в парламента. Предвижда се хората, решили да получат за 3, 6 или 9 месеца доброволна подготовка, да имат защитата на закона, че работодателите им няма да нарушават кариерното им развитие и с предимство ще постъпват в полицията и в службите за сигурност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.11", "title": " С още 10 на сто вдигат заплатите на военните (обзор)\t"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8-%d0%bd%d0%b0-10-%d1%83%d0%bb%d0%b8%d1%86%d0%b8-%d0%b2-%d1%81%d0%be%d1%84%d0%b8%d1%8f/", "text": "Обновяват маркировките до училищата Кметът на София Йорданка Фандъкова провери изпълнението на текущи ремонти в различни квартали на града. Обновяват се около 10 улици. В момента изцяло нов тротоар се строи до училище 128 “Алберт Айнщайн” в ж.к.”Младост”. Реконструкция тече и на тротоара на ул.”Чаталджа” в Оборище. Ремонтира се паважът по ул. „Й. Петров” в “Лозенец”. В същия район ремонтират пл.”Велчова завера”. Възложена е работа по настилката на ул.”Родолюбие”, ул.”Кап.Тодор Ночев”, ул.”Д. Пешев”, ул. “Незабравка” и на ул. “Слатинска”.  Обновена е маркировката на велоалеята, която е на тротоара до парка на НДК. Кметът възложи където е необходимо да бъде обновена маркировката на пътни платна и пешеходните пътеки. Приоритетно се работи около училища и забавачки. Фандъкова провери и ремонтите в с. Кокаляне, район Панчарево. Там се изгражда нова улица “Стефан Караджа” и се ремонтира ул.”Околовръстна”. Строи се детска площадка.", "date": "2019.08.11", "title": " Ремонти на 10 улици в София"}
{"url": "https://trud.bg/%d0%bf%d0%be%d0%bf%d1%84%d0%be%d0%bb%d0%ba-%d0%b7%d0%b2%d0%b5%d0%b7%d0%b4%d0%b0%d1%82%d0%b0-%d1%84%d0%b8%d0%ba%d0%b8-%d1%81%d1%82%d0%be%d1%80%d0%b0%d1%80%d0%be-%d0%bf%d1%80%d0%b5%d0%b4-%d1%82/", "text": "Две от най-големите имена в попфолка – Фики Стораро и Цветелина Янева преди дни пуснаха първия си официален дует. Парчето “Не ме оставяй” вече е голям хит в интернет пространството и направи над милион и половина гледания. Това е първата песен на младия изпълнител и татко от няколко месеца насам. Разговаряме с Фики за това от къде е дошла идеята за дует с Цветелина Янева, каква е дефиницията му за хит и как съчетава грижите за семейството с развиване на музикална кариера. – Фики, преди дни излезе новата ти песен “Не ме оставяй”, която е в дует с Цветелина Янева. Разкажи ни как създадохте песента, от кого дойде поканата за общ проект и за видеото към нея.   – С Цвети Янева сме дългогодишни приятели. Идеята за дует дойде от мен. Музиката на песента е моя и на суперталантливия Даниел Ганев. Още докато работехме по мелодията, в мен се зароди чувството, че тази песен ще се получи много добре в дует с Цвети, че има нужда точно от нейния нежен глас. Тя е уникален талант и аз се радвам, че прие поканата ми. През 2014 година аз се включих в една нейна балада – “Страх ме е”, много красива песен, която феновете оцениха високо. Ето че пет години по-късно пак дойде време за нещо съвместно, също толкова силно като послание и тематика, но този път в дует. – Парчето вече е голям хит с над 1,5 милиона гледания за толкова кратко време. Интересуваш ли се от тези неща, следиш ли как се представят песните в интернет?  – В днешно време гледанията са фактор за това, колко е успешна една песен. Радвам се, че успяхме да докоснем с гласовете ни уважаемата публика и й благодаря, че оценява нашия труд по създаването на проекта. Старая се да правя всичко от сърце и душа, защото музиката е моят живот, моят въздух. – Още от началото на кариерата си правил дуети с големи имена от жанра като Галена, Азис, Тони Стораро, Преслава и Андреа. Може да се каже, че всичките са били доста успешни. Каква е твоята дефиниция за хит?  – Да, имаме успешни дуети с всички колеги, които изброи. Те са невероятни. Нямам дефиниция за хит. Пея това, което чувствам и се надявам феновете да го оценят, те правят една песен хит, не ние, изпълнителите. – Преди “Не ме оставяй” не беше пускал доста време песен. Има ли конкретна причина за това?  – Правенето на музика е творчески процес, който не може да се обвързва със срокове. Винаги съм искал, когато пусна нещо, наистина да повярвам, че ще се хареса. Да усетя емоцията и чувството, което може да достигне до хората. Трудно е с избора на песни, наистина, затова никога не бързам и не “пришпорвам” нещата. Но вярвам, че когато се правят хубави и смислени парчета, те биват оценявани! – Правиш ли си равносметка какво си постигнал досега и какво желаеш да ти се случи в музикално отношение занапред?  – Всичко, което съм постигнал, е благодарение на уважаемата публиката. Но има още много път през мен. Ние, изпълнителите, се доказваме с всяка нова песен и с всяко излизане на сцената. – В попфолка трудно се съчетава отглеждане на семейство и градене на кариера. При теб как се съчетават двете неща?  – Когато членовете на едно семейство се подкрепят безрезервно за всичко, нещата вървят по мед и масло. Радвам се, че при мен е така. Аз желая да постигна още и още успехи в музикалната ми кариера, и съпругата и семейството ми са плътно до мен. Тони Джуниър постоянно слуша мои песни и на баща ми, и пее от сега. Музиката е във вените му. – Ти си един от изпълнителите, които пеят на живо по време на участията си. Имаш ли специални “ритуали”, с които се подготвяш да излезеш на сцена?  – Аз съм много вярващ и затова Бог е с мен и в най-трудните моменти. Той закриля всички, които наистина вярват в него. Преди да изляза на сцена, се моля на Бог всичко да бъде наред, да даде сила на гласа ми и да се чувствам много уверен и спокоен. Нашият гост  Фикрет Тунчер Фикрет, по-известен като Фики Стораро, е роден 3 март 1995 година в Шумен. Син е на известния певец Тони Стораро. На музикалната сцена дебютира през 2013 г. в дует с баща му. В същата година подписва договор с фирма “Пайнер”. За кратък период от време се налага като един от най-успешните изпълнители в жанра. Правил е дуети с емблематични изпълнители като Азис, Галена, Преслава, Деси Слава, Андреа и други. Печелил е награди за Песен на годината и Хит на годината. Семеен е и има дете на 1 годинка.", "date": "2019.08.11", "title": " Попфолк звездата Фики Стораро пред “Труд”: Не изпълнителите, а феновете правят една песен хит"}
{"url": "https://trud.bg/%d1%82%d1%80%d0%b5%d0%bd%d0%b4%d0%b0%d1%84%d0%b8%d0%bb-%d0%b0%d0%ba%d0%b0%d1%86%d0%b8%d0%b5%d0%b2-%d1%82%d1%80%d1%83%d0%b4%d0%bd%d0%be-%d0%b5-%d0%b4%d0%b0-%d0%b1%d1%8a%d0%b4%d0%b5%d1%88-%d0%bf%d0%be/", "text": "Овощната градина на социализма не отгледа много индивидуални свободомислия След превратния Десети ноември 1989 г. пламна битка за родното място на Трендафил Акациев. В условията на социализма под този псевдоним пишеха десетки автори от всички краища на отечеството. Наложи се впечатлението обаче, че Акациев е от Бургас. „Защото бургазлията Недялко Йорданов някак си обсеби това име – издаде няколко стихосбирки, създаде спектакли на сцената и на малкия екран“, констатира поетът Фирко Иванов. Този вик на протест дойде от Сливен. „Когато Трендафил се появява на бял свят – пледира Замфир, – Недялко Йорданов е бил едва на 14 години, но всеки като че ли има друга представа – Трендафил Акациев – това е Недялко Йорданов.“ През 1954 г. в Софийския университет група студенти по журналистика обединяват силите си и начеват стенвестник „Трън“. Понеже изданието е бодливо, Емил Стоев подписва творба с псевдонима Трендафил Салкъмов. Колеги се намесват и сменят турцизма Салкъм с Акация. Редом до Яворов, Лилиев и Ракитин във флората на българската поезия разцъфтява още едно грациозно име. От люлката на „Трън“ младокът възмъжава в редовния периодичния печат. Подслоняват го вестниците „Софийски университет“, „Стършел“, „Студентска трибуна“, „Пулс“. Историческата заслуга на Трендафил Акациев е, че превръща графоманията в творчески метод. Графоманският реализъм става криво огледало на социалистическия. За първи път в литературата пустословието изиграва положителна роля. Подиграва една догматична естетика и руши партийни идеологеми. Това има предвид Радой Ралин, когато нарича Трендафил Акациев първият български дисидент. Овощната градина на социализма не отгледа много индивидуални свободомислия. Ето защо след демократичната промяна обитателите на Парнас се хванаха за общото. Хубаво, но Акациевото творчество отдавна се е фолклоризирало. Днес шетат варианти, в които мъчно може да се отсее личното от колективното. Стихове като Трудно е да бъдеш потник  на гърба на млад работник са се врязали в народната памет със силата на „От кога се е, мила моя майно льо…“ Трендафил Акациев е запазена марка на народа. А прастара истина е, че никой не е по-голям от народа.   Равносметка  Колкото повече  време минава,  толкоз талантът ми  повече става.  Вкусил на сладката  слава сиропа,  аз се унасям  във чудна омая…  Смаях Централна  и Южна Европа,  а и планетата  скоро ще смая! Подуенско листо  Падна първото листо  върху младото ми таке.  Сигурен съм сто на сто,  че това особен знак е.  О, подуенско листо –  чест за моята особа.  (В поетичното тесто  ще открия малка скоба).  Влизам като прокурор  в есенния интериор.  Чуйте моята присъда:  бил съм,  съм  и ще пребъда!  И във пролет, и във есен  лей се, моя сладка песен –  сочна, пълна с благодат  като нашенски домат. Ски  Имам ски  от дъски –  родни чамови дъски!  С тях ще изпързалям аз  жителите на Парнас.  И ще се загнездя там –  величав,  мастит  и сам! Силаж  Браво, браво!  Радвай се, краво.  И тази зима  за теб ще има  в ямите силаж.  Яж! При обущаря  Ще ти направя нов  ботуш, пантоф  или пък спортен кец.  Кълна ти се,  във туй съм спец!  Налчета мога да ти сложа  и фортове от свинска кожа.  Ще подкова дори на сметка  разхлабената ти подметка.  Освен това –  идейно ще те подкова!   Край инкубатора  Край инкубатора в бяла  премяна  инкубаторка стои.  А до нея началник смяна  яйцата й брои. Банички  Ходихме с Ваничка  да си купим банички.  Тихичко на скарата  изпускаха пара те.  Бяхме ний заслужено  културно обслужени.  Слава на другарките,  слава на сладкарките! Баща и син  Нещо се клати  в Съединените щати…  – Строят се клати! –  каза ми тати.  Вече съм поет  с оформен мироглед! Утринна гимнастика  Напук на всеки мой критик  заякнах като селски бик.  И казвам ви:  чрез утринна гимнастика  ще скъсам аз,  ще скъсам ластика  на буржоазната схоластика! Ода за чушката  Чушката е днес аперитив  в новия ни колектив.  С нея тръгнал е народа  към полето и завода.  С нея ще направим клизма  на капитализма! Епизод  Пристъпва тя – изящна, руса.  И моето сърце разби.  Защото изотзад се друса  като изящно малеби! Любовта на секача  Когато с мойта лъскава секира  аз свалям дъб след дъб  и бор след бор,  чат-пат към селото се взирам  и с радост тамо те намирам  да работиш в кооперативния  обор.  Да чешеш крави и кобили,  с лопатата да ринеш тор,  това ми дава, мила, нови сили  да свалям дъб след дъб  и бор след бор.   Картофът  О, картофът е злочест  зад желязната завеса!  Вадят го с ръка до днес  враговете на прогреса.  А във нашия лагер  ние го вадим  със багер! Копнежът на месаря  Любима, не навеждай  поглед благ,  когато спреш  пред моя бял тезгях.  О, знай, че не от вчера  аз съм луд  по твойта плешка  и по твоя бут. Пожарна команда  Аз те любя, ти ме любиш,  двамата се любим.  Аз горя, ти гориш,  двамата горим.  Дай вода, дръж маркуча,  да гасим пожара,  неговата мама стара!  Подлуди ме  Абре, моме, от каква си раса?  Подлуди ме. Твоите бедра са  с изработка фина,  ненадмината –  сякаш си на  шлайфмашина мината! Поръчение  На полето  под небето  си паса овцето  с бати  и държа кривак.  Комсомолът ме изпрати!  Няма как… Кратка забележка  Аз ям с килограми  суджуци и салами.  И овнешка плешка.  Кратка забележка:  а на Запад  да ядат лапад!", "date": "2019.08.11", "title": " Трендафил Акациев: Трудно е да бъдеш потник на гърба на млад работник"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%bf%d0%b0%d0%b7%d0%b5%d1%82%d0%b5-%d1%86%d0%b8%d0%b2%d0%b8%d0%bb%d0%bd%d0%b8%d1%82%d0%b5-%d0%be%d1%82-%d0%b2%d0%be%d0%b9/", "text": "Папа Франциск призова правителствата по света да защитават цивилните във въоръжените конфликти и да пазят места с хуманитарно значение като болници и училища, предаде БТА. „Нека не забравяме, че войната и тероризмът винаги са огромно поражение за цялото човечество“, каза главата на Католическата църква в седмичната си благословия. Папата: Трябват бързи и решителни действия, за да не умират повече мигранти в морето Той говори в навечерието на 70-годишнината от Женевската конвенция, положила стандартите в международното хуманитарно право по време на война. „Всеки е задължен да спазва международното хуманитарно право, да защитава беззащитните хора и гражданската инфраструктура, особено болници, училища, молитвени места, бежански лагери“, каза Франциск.", "date": "2019.08.11", "title": " Папа Франциск: Пазете цивилните от войната"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%be%d1%82-%d1%82%d1%83%d1%80%d0%ba%d0%bc%d0%b5%d0%bd%d0%b8%d1%81%d1%82%d0%b0%d0%bd-%d1%87%d0%b0%d0%ba%d0%b0%d0%bc%d0%b5-%d0%b4%d0%be%d0%b3%d0%be%d0%b2/", "text": "„Туркменистан е в челната тройка на страните с находища на газ, дори от газта правят бензин. Целта е да осигурим ресурс за нашия газов хъб „Балкан” . На предстоящата утре среща с премиера Медведев ще говорим за възможността за осъществяване на суапови сделки (сделки през трети страни), тъй като всички тръби на Туркменистан към днешна дата минават през Русия.” Това обяви пред журналисти премиерът Бойко Борисов, който през втория ден на посещението си в Туркменистан разгледа Международната каспийска изложба за иновативни технологии.  Борисов бе категоричен, че газовият хъб „Балкан” може да стане съвместно само с руската страна. Снимки: Цветан Томчев Премиерът каза и че вече има български компании, които са сключили договори за 20-30 млн. лв. в областта на строителството в Туркменистан. „С техния президент сме им гарант”, допълни Борисов. Той увери, че днес други български компании ще сключат контракти по време на кръглата маса България-Туркменистан. Министър-председателят поясни, е имало огромен интерес към наши фирми, работещи в областта на безизкопните технологии, на машиностроенето. „Навлизат вече български компании, мисля, че ще се престрашат и други след като има гаранция за техния бизнес”, подчерта премиерът. Той обясни, че България иска да инвестира в Туркменистан. „Вече имаме токова инвестиции, че вече нямаме работници. Проблемът в България са работниците… С това, което чакаме и с  Германия, и с Южна Корея. Продължаваме и за „Фолксваген” и за „Хюндай”… През септември, ако успеем да подпишем договора с Южна Корея, той също ще е за 1,5 млрд. долара. Въпросът е как да осигурим работна ръка”, заяви Борисов.", "date": "2019.08.11", "title": " Борисов от Туркменистан: Чакаме договор с „Хюндай” за 1,5 млрд. долара (СНИМКИ)\t"}
{"url": "https://trud.bg/%d0%ba%d0%bb%d0%b8%d0%bc%d0%b0%d1%82%d0%be%d0%bb%d0%be%d0%b3%d1%8a%d1%82-%d0%b3%d0%b5%d0%be%d1%80%d0%b3%d0%b8-%d1%80%d0%b0%d1%87%d0%b5%d0%b2-%d0%b4%d0%be-%d0%bf%d0%b5%d1%82%d1%8a%d0%ba-%d1%81%d0%b0/", "text": "Юли е бил най-топлият, откакто се водят метеорологични наблюдения. Това е общата тенденция. Възможно е 2019 г. да стане четвъртата подред година с температурен рекорд, коментира климатологът Георги Рачев по  . Над страната ни ще слънчево и горещо до петък. Възможни са стойности до 40 градуса. Това обаче не е феноменално, посочи климатологът. Очаква се леко захлаждане в края на седмицата. Времето в страната ще се задържи благоприятно за почивка по морето или в планината до края на август. „Възможни са превалявания към 17 август, но след това до 25 август времето ще е слънчево и идеално за почивка. В планината ще бъде много слънчево и сухо. По морето ще се радват на топли нощи с температури до 21-22 градуса и максимални стойности до около 30”, каза още Рачев. Климатологът направи прогноза и за предстоящата есен. „Тя ще бъде топла и хубава. Според американски и европейски агенции септември ще е топъл и подходящ както за планина, така и за море”, поясни Георги Рачев.", "date": "2019.08.11", "title": " Климатологът Георги Рачев: До петък са възможни температури от 40 градуса"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d1%87%d0%b5%d1%81%d1%82%d0%b8%d1%82-%d0%ba%d1%83%d1%80%d0%b1%d0%b0%d0%bd-%d0%b1%d0%b0%d0%b9%d1%80%d0%b0/", "text": "Председателят на Народното събрание, Цвета Караянчева, поздрави мюсюлманите у нас с настъпването на големия празник Курбан Байрам. „Честит Курбан Байрам на всички мюсюлмани! Нека е светло в домовете Ви! Да са благи мислите и добротворни сърцата Ви!“, написа тя във фейсбук. „Бъдете здрави като камъка, пречистени като водата и помнете, че в живота е важно не колко си пожънал, а какво си посял!“, допълва Караянчева.", "date": "2019.08.11", "title": " Цвета Караянчева: Честит Курбан Байрам на всички мюсюлмани!"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d1%81%d0%b8%d0%b4%d0%b8-%d0%b2%d0%bc%d1%80%d0%be-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%bf%d0%be%d0%bb/", "text": "„Твърдо смятам, че Българската полиция ТРЯБВА да може да използва огнестрелното оръжие, с което така или иначе е въоръжен всеки един полицай! И ако това не се харесва на ЦИрК, то това е проблем на избирателната комисия (която впрочем трябва да се занимава с избори, а не с полицията)“. Това написа в профила си във фейсбук народния представител от ВМРО Александър Сиди във връзка с глобата, наложена от ЦИК, на евродепутата Ангел Джамбазки. „Във всички демократични държави полицейските служители са неприкосновени и могат да застрелят нарушител, дори само ако се приближи опасно близо до служителя на реда. Тук в нашата родина сме свидетели как полицай беше пребит от озверяла циганска тълпа, и той дори не извади оръжието си“, изтъква Сиди. „По логиката на ЦИК, хайде да отнемем оръжието да полицията и да ги оборудваме с водни пистолетчета. И за да задоволим изцяло изборната администрация, да премахнем и българското знаме от реверите на полицейските служители…. Ако ЦИК изработят промени в Изборния кодекс в тази посока (защото те работят по ИК, а не по ЗМВР), то аз с удоволствие ще ги внеса в Народното събрание, за да бъдат ОТХВЪРЛЕНИ незабавно и да се пресекат мераците на избирателната комисия да се намесват в сфери от обществения живот, които са мнооооого далеч от техните компетенции“, коментира депутатътот ВМРО.", "date": "2019.08.11", "title": " Александър Сиди, ВМРО: Българската полиция трябва да може да използва огнестрелното оръжие"}
{"url": "https://trud.bg/%d0%b4%d0%b2%d0%b0-%d1%80%d0%be%d0%bc%d1%81%d0%ba%d0%b8-%d0%ba%d0%bb%d0%b0%d0%bd%d0%b0-%d1%81%d0%b5-%d0%b1%d0%b8%d1%85%d0%b0-%d0%b4%d0%be-%d0%ba%d1%80%d1%8a%d0%b2-%d0%b2-%d0%bb%d0%be%d0%bc/", "text": "Масов бой между две многолюдни цигански фамилии се развихри в квартал на Лом в края на миналата седмица. Схватката вдигна на крак полицията и жандармерията и приключи с потрошени глави и коли. Четирима са в ареста, съобщиха от областната дирекция на МВР – Монтана. Битката пламнала в квартал „Моминброд” в Лом, но напрежението тлеело от месеци заради разследване за лихварство в махалата, разказаха осведомени. Преди година полицията удари дома на един от ромските тартори в „Моминброд” Алко, който бе заподозрян в лихварска дейност, а при обиска в къщата му в саксия с фикус бе открита и не малка сума пари. Според запознати друг от жителите на махалата – арестуваният не веднъж за кражби Сеня и негови роднини, станали свидетели в досъдебното производство за нелегалното банкерство, което породило недоволство сред фамилията на Алко. В петък по обед Алко с двамата си сина и двама извикани на помощ бабаити от близкото село Сталийска махала се появили пред дома на Сенята и между клановете почнал скандал. Стреснат, Сенята също извикал на помощ авери и между двете групи почнал здрав бой. В мелето се размахвали тояги, мотики, железни тръби и коси, хвърчали камъни и тухли. След сигнал в квартала пристигнали полицаи от Лом и Монтана и екип на жандармерията, които потушили битката. На мястото останали две помлени коли „Фолксваген кади” на Алко и „Ауди А 4” на друг жител на квартала. Ударен с тухла в главата и почти с избито око, Алко е бил транспортиран в болницата в Монтана, където му е оказана помощ. Всички заловени участници в битката са били отведени в полицията, разпитани са и са им връчени предупредителни протоколи. Четирима от най-яростните биячи са задържани за 24 часа. По случая е започнало досъдебно производство. Ситуацията в квартала е под контрол, заявиха от полицията.", "date": "2019.08.11", "title": " Два ромски клана се биха до кръв в Лом\t"}
{"url": "https://trud.bg/%d1%81%d1%82%d1%80%d0%b0%d0%bd%d0%b0%d1%82%d0%b0-%d0%b2-%d0%ba%d0%be%d1%8f%d1%82%d0%be-%d0%be%d0%b2%d1%86%d0%b5%d1%82%d0%b5-%d1%81%d0%b0-%d0%bf%d0%be%d0%b2%d0%b5%d1%87%d0%b5-%d0%be%d1%82-%d1%85%d0%be/", "text": "80% от жителите й вярват в елфи Ако искате да посетите държава, която сякаш е измислена от фантазията на някой нетипичен бог, излязъл от книгите на Тери Пратчет, съветваме ви да стегнете куфарите към Исландия. Държава на саги, горещи минерални извори, вулкани с трудно изговорими имена, зелени пасища, черни плажове, бели нощи и безкрайна зимна тъма, на северни сияния и сини лагуни, водопади, китове, елфи и странни храни. Всичко това и много повече е Исландия. Северната страна е рядко населена, като повече от половината от 360 000-то є население живее в столицата Рейкявик. Не е изненадващо тогава, че в страната всички си говорят на малко име. Това е обръщението и към президента. Всъщност поданиците на Исландия нямат истински фамилии. Освен собственото си име, те се обозначават с имената на бащите си, като момчетата прибавят към името на татко си – син (sson), а момичета – дъщеря (dottir). Заради липсата на фамилии съпругите не могат да вземат името на съпруга си при сватбата. За сметка на това със закон дамите в страната взимат равни заплати с господата, назначени на същата позиция. Хората в Исландия са двойно по-малко от овцете, които се отглеждат в нея, което не е чудно предвид факта, че северната държава е сред най-слабо населените в света. Многото овце и фактът, че е островна държава насред Атлантическия океан определят и менюто на исландците, но за него малко по-късно. Това далеч не са единствените парадокси, свързани с Исландия. Името на страната означава буквално преведено “ледена земя”, въпреки че държавата е много по-зелена от съседна Гренландия например, чието име означава “зелена земя”. Климатът є също не е толкова свиреп, а средните температури през зимата са съизмерими с тези в Милано, заради топлото течение Гълфстрийм, преминаващо край острова. Въпреки кино сагата “Викинги” Флоки Вилгердарсон не е основателят на Исландия. Но пък точно той според хрониките е измислил името є, с което е известна сега, след като видял група айсберги. Според сказанията на исландците, първият, който е пристигнал на острова е норвежецът Наддод. Историята на страната е тясно свързана с Дания и Норвегия, като повечето местни са потомци на норвежки и галски заселници. Страната се гордее и с факта, че нейният парламент е най-старият в света, но пък няма собствена армия.  Исландците са сред нациите, които са най-удоволетворени от живота си. Една от причините вероятно е добре работещата им фантазия. Според различни проучвания 80 на сто от исландците вярват в елфи. В страната не на майтап съществува и специална служба, която се грижи за защита на елфите. За да не притесняват митичните създания, исландците до ден днешен избягват определени улици и зони, които се приемат за “свърталища на елфи”. Представете си правителство, което строи пътища, така че те да заобиколят скали и земи, в които според местните живеят елфи, джуджета, гноми и други легендарни създания. Да, има такъв кабинет – този на Исландия. Докато сте в северната страна можете да се запишете на елфическо училище, така че да научите повече за митичните създания. Такова е основано близо до столицата, в град Хафнарфьордур, където според легендите живеят най-много от приказните герои.     Синята лагуна е най-популярна Термалните води са лековити Сините бистри води, гейзери и водопади са се превърнали в символ на Исландия. Не е случаен фактът, че водата в страната е най-чистата в света и хората буквално пият от изворите, тъй като течността, която тече в домовете им не премината през никаква обработка. Безспорно най-популярното място в Исландия е Синята лагуна. Както се досещате и от името є водите на естествения басейн са тюркоазени. Температурата на лагуната е 38 градуса, като водата в нея напълно се обновява естествено на всеки 40 часа. Удоволствието да се излежавате в термалните естествени басейни може да бъде помрачено от тълпите от хора, които посещават забележителността всекидневно. Затова можете да замените пътуването до нея с това до така наречената Тайна лагуна, чиито води са не по-малко лековити. В Исландия можете да видите и най-известният гейзер в света – Гейсир. Той се намира в долината Хаукадалур, известна със своите горещи извори. Изригванията му са на всеки 5-10 минути, а водните стълбове достигат до 70 метра височина. Но не могат да бъдат предвидени, тъй като всеки път са с различна сила и височина. В близост се намира и друг известен гейзер – Строкур, който също изригва на всеки 5 минути, с височина от около 25 метра. Геотермалната вода освен, че привлича туристи в Исландия, се използва и за отопление на домове и зеленчукови оранжерии.   Не пробвайте хакарл! Ако сте чели “Георграфия на блаженството” на Ерик Уайнър сигурно сте подготвени, че в никакъв случай не трябва да пробвате най-типичния кулинарен деликатес на Исландия – хакарл. Ако се осмелите все пак имайте предвид, че седмици наред в устата ви ще остане затаена миризмата на разложено месо от акула. Защото хакарл се приготвя като месото на морски хищник се заравя в земята за 6 месеца, за да е ферментира. Получената воняща маса се счита за деликатес, но поне половината от исландците също отказват да я консумират, особено ако им предстои среща с любим човек, а не със смъртен враг. Показателно е и че опитването на разложеното месо всъщност се възприема и като изпит за прехода от юношеството към мъжеството. Другите типични специалитети на Исландия, на които можете да дадете шанс или да се опитате веднага да забравите, са hrutspungur – мариновани в млечна саламура овнешки тестиси, сплескани като бисквити, svid – овча глава, разрязана на две, кипната и поднесена почти сурова или маринована заедно с очите или slatur – накълцани овчи карантии, сварени в шкембе, които наподобяват кървавица. Ако още не ви се е отяло ще ви предложим да пробвате още различни риби, овъглено овнешко месо или месо от чайка. Традиционната напитка, която върви с тези деликатеси е не по-малко силна – brennivin. Спиртното питие се приготвя от картофи, ароматизирани с ким и представлява нещо средно между водка и бира. Самата бира е била забравена за продажба в Исландия цели 75 години и търговията с нея е разрешена чак през 1989 г.   Цените са по-ниски, отколкото при съседите Вкусете лед на 1000 години Ако искате да пробвате късмета си и да откриете някое от легендарните викингски съкровища отбийте се до водопада Скофагос. Заради приказната си красота той е избран и като ням герой във филма “Тор – Светът на мрака”. Водопадът е с височина 60 метра и широчина от 25. Друг от красивите водопади на Исландия, който е с подобна височина е Селяландсфос. В него, зад внушителната водна струя, можете дори да се разходите, ако не се боите от водните пръски.  Заради начина, по който се отразява слънцето във водите на водопада Гълфос пък, той е наречен “златен”. Ако искате да опитате какъв е вкуса на 1000-годишен лед, да плавате между късове айсберги, както са правили героите от 4 филма за Джеймс Бонд, или да се насладите на тюлени в естественото им обитание, подарете си разходка с корабче по езерото Йокулсарлон. Самите ледени блокове, които можете да отнесете със себе си на снимка са с причудливи цветове от традиционно бяло, през сапфирено синьо до черно. В Исландия можете да посетите и много природни паркове, черни плажове, да наблюдавате диви птици или китове, както и да видите как Великият Атлантически риф бавно, но сигурно отделя Исландия от Евразия.", "date": "2019.08.11", "title": " Страната, в която овцете са повече от хората\t"}
{"url": "https://trud.bg/%d1%83%d1%80%d0%b0%d0%b3%d0%b0%d0%bd%d0%b5%d0%bd-%d0%b2%d1%8f%d1%82%d1%8a%d1%80-%d1%81%d1%80%d1%83%d1%82%d0%b8-%d1%87%d0%b0%d1%81%d1%82-%d0%be%d1%82-%d1%81%d1%82%d0%b0%d0%b4%d0%b8%d0%be%d0%bd-%d0%b2/", "text": "Холандия се размина с огромна трагедия, след като козирката на една от трибуните на стадиона на „АЗ Алкмаар“ частично се срути върху седалките. Вероятни причини за рухването на покрива са ураганният вятър и лошото време. От клуба съобщиха, че по това време на стадиона не е имало служители и няма пострадали, информира  . Футболистите, които са имали занимание, са били на тренировъчната си база, като заради силния вятър са завършили тренировката си в зала. През този уикенд АЗ гостува на „Валвайк“ в мач от втория кръг на Ередивизи. В следващите дни обаче грандът има мач от Лига Европа срещу „Мариопол“, но се очаква двубоят да бъде пренасрочен. „Шокирани сме, но сме изключително щастливи, че няма нито един пострадал човек при срутването. На стадиона няма да се играят мачове, докато не се обезопаси. АЗ ще се консултира с Ередивизи и УЕФА за локациите на следващите мачове възможно най-скоро“, казаха от клуба. В момента в Алкмаар се провежда европейско първенство по колоездене. Стартовете от шампионата са съпътствани от постоянни ветрове, които в женската надпревара в събота бяха с постоянна скорост около 50 км/ч и максимални пориви до 100 км/ч.", "date": "2019.08.11", "title": " Ураганен вятър срути част от стадион в Холандия"}
{"url": "https://trud.bg/%d0%b4%d0%b6%d0%b5%d1%81%d0%b8%d0%ba%d0%b0-%d1%87%d0%b0%d1%81%d1%82%d0%b5%d0%b9%d0%bd-%d0%ba%d0%b8%d0%bd%d0%be%d1%82%d0%be-%d1%81%d0%b5-%d0%bd%d1%83%d0%b6%d0%b4%d0%b0%d0%b5-%d0%be%d1%82-%d0%b6%d0%b5/", "text": "Идвам от бедно семейство Втората част на „То” ще ви изплаши много  Вече съм участвала в доста хорър филми и съспенс трилъри и знам кога се случва магията в тези жанрове Джесика Частейн е чудесна червенокоса екранна атракция. Днес тя има репутацията на една от най-елегантните и талантливи американски звезди. След успеха на философската и импресионистична драма „Дървото на живота” на Терънс Малик, където Частейн създаде страхотен образ, тя продължи пътя си към върха и днес е една от най-търсените и високоплатени изпълнителки.  Тя се доказа и в „Принцесата на покера”, който е вдъхновен от реални събития и разказва за ски шампионка, която нагазва в подземния свят и започва да организира ъндърграунд покер игри с огромни залози и световноизвестни имена, пристигащи при нея, за да усетят хазартната тръпка.  А през есента ще я гледаме и в продължението на един от най-касовите хорър филми, правени някога – „То” по Стивън Кинг. – Джесика, какво да очакват зрителите от „То: Втора част”, който се очертава като един от филмите на годината?  – Втората част на „То” ще ви изплаши много. Филмът е достойно продължение на първата част, която имаше наистина изумителен глобален успех. Невероятно силната история на Стивън Кинг е предадена по изключително уважителен и внушителен начин от страхотните професионалисти, с които имах удоволствието да работя. Вече съм участвала в доста хорър филми и съспенс трилъри и знам кога се случва магията в тези жанрове. Не е лесно, но като се получи резултатът е прекрасен. „То” е метафора за страховете и демоните, които живеят във всеки от нас и за нашата постоянна борба с тях. – Преди това получихте високи оценки за изпълнението си в „Принцесата на покера”, който е създаден по действителни събития. Трудно ли беше да пресъздадете образа на Моли Блуум?  – Признавам си, че в началото бях от хората, които първосигнално осъждат Моли и раздават морални присъди за нейните действия още преди да я опознят и да научат в дълбочина и детайли целия контекст на нейната ситуация. Когато прочетох сценария на Арън Соркин се съврзах с него и проведохме няколко разговори и в тези комуникации открих, че в образа на Моли има много нюанси и измерения, които не съм и подозирала, че съществуват. После се срещнах със самата Моли Блуум и колкото повече време прекарвах с нея, толкова повече започвах да разбирам нейната позиция, да и влизам в положението, така да се каже. В един момент от нейната история става ясно, че тя е била поставен в ъгъла, натикана в ситуация, в която е нямала много полезни ходове. Тя преминава от света на професионалния спорт, където има ясни правила, в една индустрия, които е доминирана от мъже и те са хората, създаващи правилата. Те са казвали на Моли как да се облича. Още в началото виждаме нейният шеф да коментира обувките и роклите на Моли, да казва, че са грозни. В тази среда нейното благосъстояние е било поставено в зависимост от моментните настроения и егото на мъжете, които са били над нея в йерархията. Заради тази ситуация аз успях да се идентифицирам емоционално с нея и да изпитам емпатия към образа. После започнах да чета за света на покера. Отидох да гледам състезания в Ню Йорк и се запознах с хора, които са участвали и в игрите на Моли. – Кое е ценното в персонажи като този на Моли?  – За мен най-ценното нещо е подтекстът. Много обичам образи, в които се преплитат няколко линии и теми. В началото на „Принцесата на покера” например, Моли казва на холата коя е тя и обяснява своята трансформация. Самата тя влиза в роля, за да може да бъде приета в определена среда и да функционира адекватно сред избраната група хора.  В края на филма, тя вече е извървяла дълъг път, преминала е през голямо приключение и решава, че ще направи това, което смята за най-важно и правилно. Всеки може да е против нея, да казва, че прави грешка, но тя знае коя и тя има автономията да вземе това решение.  Харесва ми и усещането за напрежение, което прорязва персонажа и цялото приключение на Моли. Харесва ми как тя изплува от цялата ситуация и в известен смисъл се връща там, откъдето е тръгнала, но по-мъдра. Тя е чиста и наивна, когато я виждаме за пръв път във филма. Моли е от хората, които ще станат на краката си независимо от това колко пъти са били събаряни на земята. Поради тези причини аз изпитвам уважение към нея, към нейния характер. В крайна сметка това е историята на един човек извън системата, който се изправя срещу по-силните и печели битката. – Какво е посланието на филма?  – За мен е важно, че хората трябва да говорят открито и да отстояват своите позиции, да бъдат независими и да не се страхуват от мненията и от оценките на останалите, особено на тези, които са над тях в някаква социална йерархия. Моли прави много грешки, но успява да бъде себе си. Когато и казват, че носи грозни обувки и рокли в началото, тя иска да се промени. Но в крайна сметка е важно да не слуша такива неща и ако трябва да продължи да носи грозни рокли и обувки. Идеята е да се появиш и да накараш хората да слушат теб и да оценят като важно това, което имаш да кажеш, а не да се втренчват в начина, по който изглеждаш. Това не значи пълно занемаряване. Има един стереотип за феминистките, че са грозни. Но не всички феминистки са непривлекателни. – Как си избирате ролите?  – Имам си процес на селекция на сценарии, който се променя през годините и отразява моята артистична еволюция. Наистина внимавам в какво участвам. Аз съм част от обществото и от филмовата индустрия. Също така съм част от проблема. И си мисля с какво мога да допринеса, за да изместим всичко в положителна посока. За мен това се състои в избирането на роли на сложни жени. Жени, които не са перфектни ангелчета или секси обекти на мъжко желание. Искам да играя автентични жени и се старая да го прав. На мен нищо не ми е било дадено наготово. Идвам от бедно семейство и съм се борила, за да постигна това, което съм постигнала. Изобщо не е лесно, когато нямаш привилегията на богат род и силни, стабилни връзки в индустрията. – По-добра ли е ситуацията на жените в Холивуд и киното като цяло днес?  – Надявам се, че сме постигнали прогрес. Киното се нуждае от жени. Ние сме все пак половината човечество. Жените обичат филми и сериали. Обичат да ги гледат и да ги правят. И тяхното участие само обогатява пейзажа на художествените продук­ти.", "date": "2019.08.11", "title": " Джесика Частейн: Киното се нуждае от жени"}
{"url": "https://trud.bg/%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%be%d1%80%d0%b5%d1%8f-%d0%be%d0%b1%d1%8f%d0%b2%d0%b8-%d1%87%d0%b5-%d0%b5-%d1%82%d0%b5%d1%81%d1%82%d0%b2%d0%b0%d0%bb%d0%b0-%d0%bd%d0%be/", "text": "Ракетните изпитания от страна на Пхенян са били част от тестове за „ново оръжие“, съобщава AFP, позоваваща се на информация на държавните медии в страната. Северна Корея изстреля две нови ракети в последното от поредицата изпитания, които президентът на САЩ Доналд Тръмп омаловажи, тъй като Вашингтон се стреми да започне отново преговори с Пхенян. Информацията дойде след коментарите на Тръмп, че Ким Чен-ун се е извинил за ракетните изпитания. Севернокорейският лидер е изразил готовност да се срещне с американския президент след като приключат военните учения между САЩ и Южна Корея. Mедиите в Пхенян не навлязоха в технически подробности, но заявиха, че Ким Чен-ун е тествал „ново оръжие“. Севернокорейския лидер лично е наблюдавал изпитанията. Според южнокорейски експерти, новите оръжия вероятно са балистични ракети с малък обсег на действие, които са част от модернизацията в армията на Северна Корея.", "date": "2019.08.11", "title": " Северна Корея обяви, че е тествала „ново оръжие“"}
{"url": "https://trud.bg/69-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b5-%d0%be%d0%b1%d0%b3%d0%b0%d0%b7%d0%b5%d0%bd-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%ba%d0%be%d0%bb%d0%b0%d1%82/", "text": "69-годишен мъж е леко обгазен при инцидент със запалил се автомобил в столицата. Това съобщи „Фокус“, като се позова на говорителя на Центъра за спешна медицинска помощ в София, Катя Сунгарска. Колата се е запалила в 4:35 ч. пред Софийски университет „Св. Климент Охридски“ на бул. „Цариградско шосе“. На мястото на инцидента е минавала линейка, която е оказала помощ на пострадалия.", "date": "2019.08.11", "title": " 69-годишен мъж е обгазен, след като колата му се запали в София"}
{"url": "https://trud.bg/%d0%b4%d0%b8%d0%b2%d0%be-%d0%bf%d1%80%d0%b0%d1%81%d0%b5-%d0%bd%d0%b0%d0%bf%d0%b0%d0%b4%d0%bd%d0%b0-%d1%82%d1%83%d1%80%d0%b8%d1%81%d1%82-%d0%b2-%d1%81%d1%82%d0%b0%d1%80%d0%b0-%d0%bf%d0%bb%d0%b0%d0%bd/", "text": "Спасители от Планинската спасителна служба са в акция за спасяване на турист около хижа „Рай“ в Стара планина. Това съобщи дежурният Иван Драгошинов, по  . „В района на хижа „Рай“, един човек е подплашил диво прасе, което го е нападнало и му е контузило крака. В момента се провежда акция за сваляне на човека до хижата, а отдолу вече тръгва кола, която ще го обработи и ще го свали надолу“. Снощи, в близост до хижата е оказана помощ на жена със счупвания на крака:  „Снощи, към 20 часа, се получи сигнал, че на Райското пръскало има жена със съмнение за фрактура. Една група туристи, които са около нея, са се организирали и са поискали малко помощ от хижата, започнали са да я транспортират надолу, през хижата, до една местност, до която може да достигне наша кола. Обработи се жената и от там се транспортира до болница“.", "date": "2019.08.11", "title": " Диво прасе нападна турист в Стара планина"}
{"url": "https://trud.bg/%d0%bf%d0%be%d0%b4%d0%bf%d0%b0%d0%bb%d0%b8%d1%85%d0%b0-%d1%81%d1%82%d0%b0%d1%80%d0%be-%d1%83%d1%87%d0%b8%d0%bb%d0%b8%d1%89%d0%b5-%d0%bf%d1%80%d0%b8-%d1%80%d0%b0%d0%b7%d1%87%d0%b8%d1%81%d1%82%d0%b2/", "text": "Сградата на някогашното училище в с.Каранци, община Полски Тръмбеш е била подпалена в неделя сутринта при разчистване на сухи треви.Огънят от запалените отпадъци се пренесъл върху постройката. Местни хора незабавно подали сигнал на телефон 112 и на място пристигнали пожарникари. Школската сграда от години е в окаяно състояние и се руши. Известният очен медик доц.Андрей Андреев през 2013 г. пожела да я купи и да я съживи. Това припомнят паметливи каранчани. Медикът, който е от най-известните ни офталмолози, преди 6 години сподели, че мечтата му е да възроди своето детство,защото училището е тъжна гледка. Общинският имот от над 6 декара бе оценен на 44 750 лева. Преминаването му в частни ръце се гледа на сесия в Полски Тръмбеш. Процедурата стартира след като доц.Андрей Андреев депозира искане в общинската администрация за закупуване на имота. Идеята бе да се реализира проект в сферата на образователни,здравни,социални или хуманитарни дейности.", "date": "2019.08.11", "title": " Подпалиха старо училище при разчистване на сухи треви\t"}
{"url": "https://trud.bg/%d1%88%d0%b5%d1%81%d1%82-%d1%87%d0%be%d0%b2%d0%b5%d0%ba%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84/", "text": "Шест души пострадаха при катастрофа в района на Искърското дефиле, по пътя за Лакатник, съобщи . Четирима от ранените са тинейдъжъри. Все още не е ясна причината за инцидента.", "date": "2019.08.11", "title": " Шест човека пострадаха при катастрофа в Искърското дефиле"}
{"url": "https://trud.bg/%d0%bd%d0%b8%d0%ba%d0%b8-%d0%b5-%d1%82%d0%b0%d0%bb%d0%b8%d1%81%d0%bc%d0%b0%d0%bd-%d0%b7%d0%b0-%d0%bc%d0%b0%d0%bb%d0%ba%d0%b8%d1%82%d0%b5-%d1%85%d0%be%d1%80%d0%b0-%d1%81-%d0%bb%d1%8a%d0%b2%d1%81%d0%ba/", "text": "Майката го кърми 3 години с надежда да му предаде повече хормон на растежа В България все още нямало лекари, които да са обучени да лекуват малки хора Още при раждането на Ники в сливенската болница му била поставена диагнозата. Лекарите наистина не били съвсем сигурни и насочили семейството в София. “Въобще не бяхме подготвени за диагнозата и преживяхме много тежко станалото. Човек си мисли, че само на него му се случват такива неща и че няма никакъв изход. Сега можем да кажем, че това не е така”, разказва Даниела. Без да влиза в медицински подробности, обяснява, че момченцето й е малък човек не заради хормонални проблеми, не по наследство. И все пак заради това, че някак си едни гени неочаквано са се целунали по различен начин. Ники бил на 6 месеца, когато изведнъж започнал да повръща много, а главичката му – да се подува. Семейството отново тръгнало по познатия маршрут към столицата. Изследванията показали, че вътречерепното налягане е голямо. Състоянието било опасно. Препоръчали да се постави малка клапа, която да освободи напрежението. Тогава, а и днес, клапите се заплащали. 5000 лева. Като всички родители, преживели огромни тревоги за здравето на рожбата си, Даниела и Красимир помнят всичко с подробности. Било четвъртък. Пътували обратно към Сливен и се чудели как за толкова кратко време да намерят толкова пари!? На кого да се обадят? Тя позвънила на колегите си. Още на следващия ден я извикали. Магистратите и служителите в Районния съд събрали помежду си сумата. Операцията била направена веднага. От този момент нататък семейството многократно имало основания за огромна човешка признателност. “Радостни сме, защото вече толкова години сме обградени само от добри хора – това са лекарите, колегите от съда, колегите на Краси, многобройните ни дарители, които ни подкрепиха при всяко следващо лечение и при всяка битка на Ники. Много сме признателни и горещо им благодарим!”, казва майката. След три месеца отново се наложила интервенция, този път значително по-сериозна, болезнена, на мозъчния ствол на детето. И пак, ако не били сърцатите хора край тях… Даниела кърмила Ники до 3-годишната му възраст с надеждата, че ще му предаде повече хормон на растежа. Треперят при всяко падане на сина си, за да не удари главата си и да не увреди клапата. Около него винаги трябва да има възрастен човек, за да го наблюдава и да следи за безопасността му. През деня, когато мама и татко са на работа, баба му се грижела за него. Кандидатствали пред общината бабата да му стане личен асистент. “Така и не бяхме одобрени. Но даже не ми се говори за това”, махва с ръка майката. Впрочем, тя даже не отваря дума за някакви социални привилегии – не, а за най-скромна помощ от институциите и държавата, защото у нас засега такива няма. Включително и за рехабилитация, ако се изключи една година, в която Ники бил включен по програма. С малките хора се срещнали за първи път покрай изненада, която Красимир направил на съпругата си за всеотдайната й грижа. Помогнали му чрез едно телевизионно предаване. Даниела, синът им и цялото семейство станали герои в ефира, даже получили безплатна почивка в Турция. Дъщеричката Станиела тъкмо щяла да тръгва на училище. Светослав Чернев, президентът на “Малки български хора”, ги видял по телевизията и веднага дошъл в Сливен да се запознаят. “Светльо обгрижва всички малки хора като баща. Организацията им е страхотна! Много си помагат един на друг!”, във възторг е Дани. От тях научила, че не трябва да улеснява детето си във всяка една ситуация. “Той трябва да опита и да си намери начини”, посъветвали я те. Семейството започнало, както и други като тях, да ходят почти на всяко тяхно събиране. И да си гостуват. Севджан, например, е от Кърджалийско. Социален служител. Родителите й също били малки хора, брат й – също. Майката работела в библиотеката, бащата – доскоро бил назначен в местното кметство. “Много са топли! То прегръдки бяха, то целувки!”, разказва Дани. Получили огромна помощ, когато Ники трябвало да стане първокласник в ОУ “Христо Ботев”. Светослав отново пристигнал, за да участва в родителска среща и да обясни на другите родители какво е да си малък човек. “Аз нямаше да се справя! Не знам как щях да гълтам сълзите си. А той беше възхитителен, спокоен, добронамерен. И всички го разбраха!”, благодарна е Даниела. Сега хората са информирани, че малките хора нямат интелектуални затруднения, а физически неудобства заради ниския си ръст от 120-130 см. В дома си родителите отдавна създали удобства за Ники. Мивката в банята, дръжките на вратите, част от обзавеждането били поставени на такава височина и с такива размери, че да ги ползва момчето. Навсякъде имало малки столчета. Те били стълбата, с която Ники си помагал да седне на по-високо. Или да достигне барплота в кухнята, защото много обичал да готви. В училище Ники седял пред чина на нормален стол, за да е на височината на съучениците си, но столът имал степенка, за да може да се качва. По стълбите до втория етаж училището сложило парапет, за да може да се придържа за него. Рядко се налагало да ходи до втория етаж, защото класът останал да учи на първия, за да не му създава затруднения. “Фелдшерката, класната ръководителка, въобще всички в училището са грижовни и реагират адекватно”, казва с благодарност Дани. Тя обяснявала на детето си, че лекарката, рехабилитаторката му са не просто специалисти, а и негови приятели. “Те наистина са такива, много са сърдечни. Но аз подчертавам, че са му приятели, за да се чувства спокоен, свободен и да е отворен към другите”, казва още майката. Веднъж наистина синът й признал: “Знаеш ли, еди-кой си ме нарече “джудже!”. Ти трябва да му отговориш, обяснила Дани, че не си джудже, а малък човек. И толкова. “Радва се, че дори и да се скарат с децата, докато играят, всичко минава бързо. Няма сръдни, няма обидени. След пет минути си казват: хайде пак да играем. Мисля, че близостта с другите малки хора много му помогна. Вълненията му не са свързани с ръста, а с това кога ще се видят, колко пъти ще му се обадят по телефона”, допълва още жената. Веднъж на улицата в Сливен Даниела забелязала: А! Малък човек! Веднага го спряла, запознали се. Привлякла го към организацията на Светослав и екипа му, за да може и той да получи подкрепа. Друг път, когато били на почивка, както си седели на плажа, забелязала един татко да излиза от морето с дете на ръце. “Детето беше малък човек! Казах на Краси, че не мога да се стърпя и ще отида да се запозная. Той и жена му се смутиха. Аз се извиних. Обясних, че не искам да ги притеснявам, но също съм майка на малък човек…”, спомня си тя. Хората се поотпуснали. Оказало се, че били приемни родители. Биологичната майка и биологичният баща били с доста сериозни възможности. Но се отказали се от собственото си дете, защото нямало как в избрания си кръг…да го показват в този вид! “Затова тези приемни родители, като ме видели да се втурвам към тях, помислили, че съм биологичната майка, която евентуално е била тръгнала да ги издирва. Въобще, ама въобще не мога да си представя, че може да съществува родител, който да си зареже детето!!! В крайна сметка, това приемно семейство правеше й невъзможното, за да осигурят необходимите грижи за детето. Станахме много, много близки. Когато малкият навърши 2 годинки, беше осиновен в чужбина. От едно преуспяло семейство, също малки хора, с много голяма известност в професията си”, разказва Дани. Сега им предстои ново, сериозно изпитание. Трябва да бъде извършена операция на Ники, тъй като ставите му са много деликатни и е започнал да криви крачетата си. По препоръка отишли в болница в Израел. Лекарите там потвърдили, че могат да извършат интервенцията. Но самата операция струвала значително. Било нужно и двумесечно наблюдение, което също било непосилно. Вероятно щели да се наложат и други операции. Семейството търси специалисти, има нужда от компетентни съвети към кого да се обърне. В България все още нямало лекари, които да са обучени да лекуват малки хора. Операцията е задължителна и няма как да я прескочат. В очакване това да се случи, правят семейни екскурзии, за да покажат нови места на децата си. Ники не тръгва за никъде без борда си. Бордът е дъска на колела. Той се качва на нея с лъвско сърце. Само така може да изминава по-големи разстояния. Иначе се изморява бързо и трябва да бъде носен. През ваканцията е залепен за татко си. Ходи с него на работа, в камиона. Последната събота имали невероятно приключение. Отишли на нощен риболов. По мъжки. Малките неща винаги са свързани с големи преживявания.   Големите трудности в живота Малките хора са ниски на ръст заради специфични проблеми и имат право само на големи победи. Голяма победа е, например, да бъдат забелязани нуждите им. Да има удобни степенки пред банкоматите или специални гишета за тях на гарите, да речем. Защото в противен случай няма да могат да изтеглят пари за билет, понеже банкоматът за тях е поставен недостижимо високо. Нито пък ще могат да си платят билета, долу-горе по същите причини. С тази разлика, че пред машината не се налага да викат. Докато пред гишето ще трябва да се отдалечат на два метра, за да ги види служителката. После да изкрещят закъде ще пътуват, за да може да ги чуе. След това да предадат някак си парите. И с опипване да приберат билета си. Каква ситуация, нали?! Светослав, Антоний, Месут, Севджан, Шабан, Максимилиана са личности, образовани, с професии и са отдадени на работата си в първия засега Център за адаптация, който бе разкрит в София. Докато разказваха в Сливен, залата притихна. Ако не се брои звънкият смях на Николай, който играеше пред вратата. Той е едва на 9 години, учи в Сливен, наесен ще бъде третокласник. И е един от 51-те български ученици, които са малки хора. Майка му Даниела е служителка в Районния съд, баща му Красимир работи в известна частна фирма, има сестра на 14 години. За каузата на малките хора работят Светослав Чернев и екипът му от “Малки български хора”, които наскоро бяха в Сливен. За да разкажат за себе си, да се представят, да разсеят заблуди и да спечелят приятелства.", "date": "2019.08.11", "title": " Ники е талисман за малките хора с лъвско сърце\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%81%d0%b2%d0%b5%d1%89%d0%b5%d0%bd%d0%b8%d1%82%d0%b5-%d0%b7%d0%b0-%d0%bc%d1%8e%d1%81%d1%8e%d0%bb/", "text": "Президентът Румен Радев отправи своите благопожелания за здраве и щастие към представителите на мюсюлманската общност в България по повод празника Курбан Байрам, съобщиха от прессекретариата на държавния глава. „Свещените за мюсюлманите дни напомнят на цялото общество за голямото значение и сила на традициите, изградени върху стремежа за човешко разбирателство, съпричастност и духовно израстване”, заявява държавният глава. Президентът подчертава, че когато искрено вярваме и следваме автентични и сплотяващи добродетели, устояли на историческите превратности и доказали жизнеността си, укрепваме възможностите си за по-добър и достоен живот.", "date": "2019.08.11", "title": " Президентът Радев: Свещените за мюсюлманите дни напомнят на цялото общество за голямото значение и сила на традициите"}
{"url": "https://trud.bg/%d0%b8%d0%ba%d0%be%d0%bd%d0%be%d0%bc%d0%b8%d1%87%d0%b5%d1%81%d0%ba%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b5%d0%bc%d0%b8%d0%bb-%d0%ba%d0%b0%d1%80%d0%b0%d0%bd%d0%b8-3/", "text": "„В момента водим преговори с втори южнокорейски инвеститор”, обяви министърът на икономиката Емил Караниколов от Туркменистан. Той разкри, че в момента представители на южнокорейската фирма проучвали терени в България. Караниколов каза, че сферата, в която работи новият потенциален инвеститор са високите технологии, но отказа да влезе в детайли. Преговорите с „Хюндай” продължават, очаква се в близките дни да стане ясно и кой е новият потенциален инвеститор от Южна Корея.", "date": "2019.08.11", "title": " Икономическият министър Емил Караниколов: Има нов южнокорейски инвеститор"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b3%d0%be%d1%82%d0%be%d0%b2-%d0%b5-%d0%b7%d0%b0%d0%ba%d0%be%d0%bd%d1%8a%d1%82/", "text": "До края на годината трябва да имаме сключен договор с една от трите фирми, участвали в конкурса за двата нови патрулни кораба на ВМС. Това съобщи във Варна министърът на отбраната Красимир Каракачанов. Той припомни, че  оферти са подали българската компания „МТГ Делфин”, немската „Лурсен Верфт” и италианската „Финкантиери”. Финансирането е 820 млн.лева без ДДС и е гарантирано с пари в бюджета, след като беше гласувано от НС. Изпратени са писма до  участниците в конкурса за някои корекции в офертите, на които трябва да отговорят, посочи Каракачанов. За бойния флот ще бъдат закупени два минни ловци, втора ръка. ВМС имат минен ловец „Цибър”, но нормалното число от един клас кораби е 3, за да има възможност за продължително изпълнение на задачите , допълни  командирът на бойния флот контраадмирал Кирил Михайлов. 4 фирми са проявили интерес за участие в конкурса за бронирана машина за сухопътните сили. През март-април  може да бъде сключен договорът, каза се министърът.  Уверенията, че проектът за бронираната машина може да се осъществи бързо, не се получиха, оказа се, че липсва опит,  докато при самолетите и корабите този механизъм беше отиграван и друг път, коментира още той. Моята амбиция, откакто съм станал министър на отбраната, е да се променя социалния статус в армията. Виждате, че в две поредни години увеличаваме заплатите на служащите с 10% и по наши разчети смятаме да направим това и в бюджет 2020, каза Каракачанов. Той посочи, че  проектозаконът за доброволната военна служба е готов и трябва да влезе в парламента. Предвижда се хората, решили да получат за 3, 6 или 9 месеца доброволна подготовка да защитават страната, да имат защитата на закона, че работодателите им няма да нарушават кариерното им развитие. Освен това с предимства ще могат да постъпват на работа в полицията  и в службите за сигурност. Военният министър Красимир Каракачанов участва в кулминацията на тържествата за 140-годишнината на ВМС и връчването на пагоните на курсантите от випуск 2019 „Княз Александър I”.  Той награди отличника на випуска лейтенант Петър Генов.", "date": "2019.08.11", "title": " Министър Каракачанов: Готов е Законът за доброволната военна служба\t"}
{"url": "https://trud.bg/%d1%81%d1%8a%d0%b2%d0%b5%d1%82%d1%8a%d1%82-%d0%b7%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%bd%d0%b0-%d0%be%d0%be%d0%bd-%d0%b7%d0%b0%d0%bf%d0%be%d1%87%d0%bd%d0%b0-%d0%b8%d0%b7/", "text": "Съветът за сигурност на ООН започна извънредното си заседание с минута мълчание в памет на тримата служители на ООН, загинали вчера в Либия при нападение с кола бомба, предаде ТАСС. „От името на Съвета за сигурност искам да осъдя жестоката и неприемлива атака, извършена в Бенгази вчера“, заяви председателят на съвета Йоана Вронецка, постоянен представител на Полша в ООН, на откриването на заседанието. ООН не планира да евакуира сътрудниците си от Либия, заяви Бинту Кейта, помощник на генералния секретар на ООН, отговаряща за Африка. „В близкото бъдеще мястото ни е до либийския народ, именно за благото на либийския народ служеха загиналите днес наши колеги.“ „Това нападение подчертава опасността, която представляват терористите в цялата страна и невъзможността за ефективен контрол при липса на единно правителство, военни или полицейски сили в страната“, добави тя.", "date": "2019.08.11", "title": " Съветът за сигурност на ООН започна извънредното си заседание с минута мълчание"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b8%d0%bc-%d1%81%d0%be%d0%bd%d0%b4%d0%b0%d0%b6%d0%b8%d1%82%d0%b5-%d0%b2-%d0%b8%d0%b7%d1%82%d0%be%d1%87/", "text": "Турция „решително“ ще продължи своите сондажни дейности в Източното Средиземноморие, заяви вицепрезидентът на страната Фуат Октай, предава Anadolu Agency. Той подчерта, че около Кипър вече се намират три сондажни кораба и скоро към тях ще се присъедини още един. „Нашата решителност в този момент е изключително ясна“, заяви Октай пред репортери и добави, че Анкара ще защитава правата на турците и турските киприоти без колебание. Вицепремиерът допълни, че сондажите се извършват в рамките на споразуменията на Турция с признатата от Анкара Севернокипърска турска република.", "date": "2019.08.11", "title": " Турция: Ще продължим сондажите в Източното Средиземноморие"}
{"url": "https://trud.bg/%d0%b4-%d1%80-%d0%b0%d0%bd%d0%b5%d0%bb%d0%b8%d1%8f-%d0%b7%d0%b4%d1%80%d0%b0%d0%b2%d0%ba%d0%be%d0%b2%d0%b0-%d0%bf%d1%80%d0%b5%d0%b7-%d0%bb%d1%8f%d1%82%d0%be%d1%82%d0%be-%d0%bd%d0%b5-%d0%bc%d0%b0%d1%85/", "text": "На плаж не се ходи 2 седмици преди и след фотоепилация, както и в деня на кола маската Много подходящи е процедурата мезотерапия, богата на хиалуронова киселина и комплекс от витамини Как да пазим кожата си в разгара на лятото, какви процедури да избягваме и кои са подходящите за този сезон – с тези въпроси се обърнахме към д-р Анелия Здравкова. Тя напомни изключителното значение на фотозащитата за всеки човек, независимо какъв е типът на кожата му. И нещо, което често се забравя – на продукта изрично трябва да е отбелязано, че предпазва не само от UVB, но и от UVA лъчите. Въпреки че е утвърден и търсен специалист във водеща столична клиника, д-р Здравкова връща пациенти, за да изчакат най-добрия момент за дадена процедура. Сезонът е един от факторите, които отчита в работата си. И най-важното – индивидуалния подход към всеки. – Д-р Здравкова, как да подготвим кожата си за почивка на морето?  – За да се запазим млада кожата си и да стимулираме здравословното почерняване през лятото, трябва да направим подготовка на кожата преди по-интензивното излагане на слънце. Излагането на слънце се увеличава постепенно, като първия ден се започва с 15 минути, след което също с толкова минути времето се увеличава с всеки следващ ден. Така кожата ще натрупва тен постепенно, като се избягват досадните изгаряния и белене. Кожата трябва допълнително да се хидратира с лосиони за след слънце или естествени масла. – Какви правила трябва да спазваме, ако сме се епилирали преди плажа?  – Трябва да бъдете информирани за правилата относно слънцеизлагането на вида епилация, който използвате – преди да се изложите на слънце, проверете дали това не е забранено от вида епилация, който сте прилагали скоро. При фотоепилация две седмици преди и след процедурата не бива да се излагате на слънце. При кола маската не се препоръчва излагане на слънчеви лъчи в деня на самата процедура или до успокояване на кожата при по-чувствителните хора. – Как да изберем най-подходящия слънцезащитен продукт?   – За да изберете най-подходящия слънцезащитен продукт, трябва първо да определите вашия типа кожа. Учените класифицират 6 фототипа, според цвета на кожата (виж таблицата). За фототипове 5 и 6 учените препоръчват нисък фактор на защита, тъй като кожата има развито усвояване на слънчевите лъчи, тоест под 6-и фактор (SPF). За фототип 4 учените препоръчват поетапно намаляване на защитния фактор и продукти от 6-10-и фактор (SPF). За фототипове 2-3 учените препоръчват продукти със среден слънцезащитен фактор – 15-25-и (SPF). За фототип 1, децата и участъците от кожата, на които има татуировки учените препоръчват продукти с висок слънцезащитен фактор – 30-50-и (SPF). – Как да използваме правилно продуктите?   – Правилната употреба на слънцезащитните продукти изисква да се нанася слой от продукта върху кожата на всеки 2 часа и след всяко излизане от водата. Нанасянето трябва да е равномерно, най-добре с кръгообразни движения от най-ниската част на тялото нагоре – от стъпалата в посока към главата. Така освен, че продуктът ще попие добре, ще сe стимулира и кръвообращението. Съветваме да се избягва стоенето и излагането на слънце в периода от 11 до 16 ч. през лятото. В останалото време трябва да се ползват слънцезащитни продукти с колкото е възможно по-висок фактор. Това помага да приемаме витамин D, но и да предпазим кожата си от вредните UVA и UVB. Всички знаем, че с увреждането на озоновия слой все повече от вредните лъчи достигат до нас. – На коя възраст кожата е най-податлива на вредното въздействие на слънцето?  – Кожата при децата е по-чувствителна от тази на възрастните, защото техният хидролипиден слой е по-малко развит. А и фактът, че те често играят навън, ги излага на 3 пъти по-голяма слънчева радиация, отколкото възрастните. Затова при всяко излизане е хубаво да защитите детето си със слънцезащитен крем с фактор поне 15. Бебетата не трябва да бъдат излагани на пряка слънчева светлина, но е хубаво да бъдат извеждани навън, за да приемат по естествен начин изключително полезния за развитието на костите витамин D. – Какви разкрасителни процедури са подходящи за лятото?  – Кожата често е дехидратирана и се нуждае от хидратация през летните месеци. Много подходящи е процедурата мезотерапия, богата на хиалуронова киселина и комплекс от витамини, които хидратират кожата и намаляват увреждащото действие на ултравиолетовите лъчи, а така също забавя и преждевременното стареене. Мезолифт е друг ефективен метод за подмладяване на кожата, защото съдържа само хиалуронова киселина и намалява фините бръчки, освежава кожата на лицето. Плазмотерапията е процедура, изключително подходяща за летните месеци – значително повишава колагеновата синтеза, цялостно регенерира и освежава кожата. Много ефикасна и безопасна процедура за намаляване на изпотяването в подмишниците е инжектирането на ботокс. Радиочестотната терапия с лазер е процедура, която може да се извършва и през лятото. Тя стимулира фибробластите за производство на нов колаген и цялостен лифтинг ефект се постига само след 4 процедури. Препоръчително е веднъж месечно да се посещава квалифициран козметик, който ще почисти лицето и ще приложи подходящи хидратиращи терапии, масаж на лице, грижа да околоочния контур. През летните месеци е особено важна и грижата за тялото. Процедурите за обезкосмяване на някои области – подмишници, интим, могат да продължат целогодишно. С подходящ слънцезащитен фактор върху тези зони няма риск от усложнения. Антицелулитните процедури са подходящи целогодишно,но се препоръчва да са особено интензивни през пролетните месеци, за да постигнем желания резултат за лятото. – Кои процедури не се правят през лятото?   – През летните месеци ултравиолетовите лъчи въздействат най-силно върху кожата, като увреждат на първо място епидермиса, но проникват и в по-дълбоките слоеве. Затова на първо място се препоръчва през периода май – септември да не се правят процедури, свързани с премахването на клетки на епидермиса – това са пилингът и избелването на кожата, аблативните лазерни процедури. Би могло да се прилагат по-леки пилинги с нисък процент вещество за общо освежаване на кожата, за стягане на порите и изсветляване на леки повърхностни пигментации, но задължително съчетано с висок фактор фотозащита. За избелване на кожата е най-подходящ периодът между месеците септември и март, защото през останалото време може да се получи обратен резултат – засилване на пигментацията. През лятото не трябва да се отстраняват също новообразувания като папиломи, бенки, кератоми и т.н. съдови “звездички”. Под въздействието на слънцето на мястото на отстранената бенка можа да възникне устойчива пигментация и ще се наложи повторно отстраняване. Трябва да се внимава и с маските за лице. Лимонът, краставицата, ягодите и други продукти съдържат фруктови киселини и избелват кожата. След тяхната употреба не се препоръчват слънчеви бани за период от 1-2 дни, за да се избегне появата на пигментни петна. – Кога е най-удачно време за ботокс?  – Когато лятото предстои всеки иска да изглежда най-добре. Един от най-лесните и бързи начини за подмладяване на външния вид е чрез инжекции с ботокс. Тази безболезнена, бърза процедура позволява да изчезнат дълбоките мимически бръчки, осигурявайки свеж, естетически приятен външен вид. Целият процес на инжектиране е около 15 минути, а ефектът е средно между 3-6 месеца. Добре е да се направи преди летните отпуски, за да обхване лятото, когато най-интензивно набръчкваме зоните около очите, между веждите и челото. Обикновено процедурата се повтаря през есенните или зимните месеци. Добре е да се знае,че ефектът започва средно от 2-3 до 10 дни след процедурата, така че, ако искаме да изглеждаме свежи за морето или лятно събитие, трябва да направите процедурата поне 2 седмици преди това. – Как могат да бъдат премахнати луничките?  – Решението на този проблем е комплексно и включва както високо степенна слънцезащита и локални изсветляващи продукти, така и специализирани процедури – лазерна терапия, химически пилинг, мезотерапия и др. Желателно е повечето такива терапии да не се осъществяват през летните месеци и при планирано излагане на действието на слънчевите лъчи, защото се засилва рискът от хиперпигментации. Д-р Анелия Здравкова е водещ дерматолог. През 2000 г. завършва Медицинския университет в София. През 2009 г. придобива специалност „Кожни и венерически болести“. През 2011-2013 г. завършва курсове по дерматохирургия – хирургични техники. В периода 2009-2016 г. минава през обучения в чужбина за приложение на дермални филъри, ботулинов токсин, лазерни системи, мезотерапия, плазмотерапия, химични пилинги, и др. Преди 10 г. е работила като дерматолог в Кьолн. Сега е в софийската клиника Jewel Skin.", "date": "2019.08.11", "title": " Д-р Анелия Здравкова: През лятото не махайте бенки и лунички"}
{"url": "https://trud.bg/%d0%b8%d0%b7%d1%80%d0%b0%d0%b5%d0%bb%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b8-%d0%bf%d0%b0%d0%bb%d0%b5%d1%81%d1%82%d0%b8%d0%bd%d1%81%d0%ba%d0%b8-%d0%bf%d0%be/", "text": "Израелската полиция и палестински поклонници влязоха в сблъсъци на Храмовия хълм в Йерусалим, тъй като припокриването на еврейските и мюсюлманските празници е довело до напрежение там, пише БГНЕС. Полицията е изстреляла звукови гранати, а от палестинската страна съобщават за контузии, без да посочват за колко човека става въпрос. Повече от 80 хиляди мюсюлмани се събраха за молитва в джамията Ал-Акса, за да отпразнуват мюсюлманския празник Курбан байрам. Той съвпада с еврейския празник Тиша Ба‘в, който обикновено бележи увеличение на посещенията на евреи в свещеното място. В опит да облекчат напрежението, в неделя полицията забрани еврейските посещения на обекта, но мюсюлманските поклонници все още се опасяват, че ще бъдат допуснати там и протестират. Сблъсъците с полицията избухнаха след това. Съединението, което включва джамията Ал-Акса и Куполът на скалата, е едно от най-чувствителните места в израелско-палестинския конфликт. Това е третият най-свещен обект в исляма и най-свещеният за евреите, които го почитат като местоположение на двата храма от библейската епоха. Намира се в източен Йерусалим, окупиран от Израел през шестдневната война от 1967 г. – акт, никога не признат от международната общност. На евреите е позволено да го посещават, но да не се молят там, за да не предизвикват напрежение.", "date": "2019.08.11", "title": " Израелската полиция и палестински поклонници влязоха в сблъсъци на Храмовия хълм в Йерусалим"}
{"url": "https://trud.bg/%d0%bb%d0%be%d0%b2-%d0%bf%d0%be-%d0%b2%d1%80%d0%b5%d0%bc%d0%b5-%d0%bd%d0%b0-%d1%87%d1%83%d0%bc%d0%b0/", "text": "На изгрев в съботния августовски ден равнината Златия прилича на огромна тепсия, преляла от масиви с царевица и слънчогледи. Слънцето калайдисва ниви и пътища с още мътната си светлина и нагрети от първите лъчи в тревите пеят разбудени пъдпъдъци. А после из стърнищата гръмват пушки и екват викове „Наслука” … 10 август е празничен ден за близо 150 000 ловци в България, които откриват новия си сезон. За пръв път от години обаче празникът и стрелбата не са в цялата страна. В много райони цари тишина, сякаш са окупирани от сини каски, които не дават на никой с пушка да припари в ниви и ливади. Покоят из ловните полета обаче не е заради миротворци или блокади на вегани, а заради плъзналата от седмици африканска чума по свинете. В териториите, където заразата е покосила вече глигани и прасета в селските дворове, ловът е забранен и стотици ловци, готвили се от месеци за паметния ден, са оклюмали и нервни сякаш те са засегнати от вируса. Затова дни преди заветната дата мнозина от лишените от любимото хоби са развили трескава дипломатическа дейност. Уговаряли са приятели, познати и непознати от незасегнатите от ембаргото райони да ги поканят на гости, та поне веднъж да гръмнат или само да помиришат барута. Една от гостоприемните дружинки, приютили изтормозени от забраната стрелци, е втора ловна дружинка на град Вълчедръм – столицата на равнината Златия. Шестима гости заедно с 14 местни авджии, сред които и две дами Роза и Бистра, още в зори са поели по стърнища в търсене на дребните птичета. Кучетата Дея и Тайра стръвно кръстосват из тревите и вдигат сънените още пъдпъдъчи фамилии. Старт на сезона с първи изстрел и паднал пъдпъдък дава Стефан Трайков, а след него загърмяват и останалите. Усетили настъпващата жега от слънцето и от оловото в цевите, пъдпъдъците се снишават в туфите с балур, прибягват между откосите слама и търсят спасение в гъстите и непревзимаеми от ловци и кучета ниви с царевица и слънчоглед. Които не успеят, увисват на коланите на стрелците. За близо три часа обходи и стрелба като на фронтова линия първият ловен ден приключва. Най-добър стрелец се оказва 26 годишният Пламен Тотин – само с шест години стаж с пушката, но носител на куп награди в областни и национални турнири по стрелба. В торбата му са се кротнали 15 пъдпъдъка – точно колкото е нормата за всеки ловец… Останалите не са я достигнали – кой поради липса на късмет, кой поради лош мерник. Всички обаче са доволни и щастливи, защото са видели изгрева над пълната със зърно равнината, вдишали са мириса на треви и билки и са разменили шеги с крачещите до тях приятели. Което е голямата магия и радост на лова, откакто свят светува. „Първият ловен ден мина много добре! Слуката е по-голяма от други години. Пъдпъдък има достатъчно заради дъждовете и добрата реколта по нивите”, казва шефът на дружинката Борислав Цанин. Краят на стрелбата обаче не е край на празника, а само загрявка за следващите приключения, около трапезите. Във вилата на втора дружинка недалеч от река Цибрица скарите задимяват, а доайенът на четата бай Иван Чернев се заема с почистването на пъдпъдъците, които ще се превърнат във вкусни хапки. „Пъдпъдъкът е прасето на дружинките в равнината. При нас това е големият лов. Диви свине ловуваме малко, защото след прибирането на царевиците те се оттеглят към Балкана!”, казва ветеранът. Призракът на чумата обаче тревожи и ловците от Златията. Заради опасната зараза те вече са изклали домашните си свине и редом с пъдпъдъците на скарата задимяват и свински пържоли. „Забрана за лов заради африканската чума по свинете е наложена в 11 ловностопански района в областите Видин, Монтана и Враца – шест от тях са във Видинско, 4 в Ломско и един в държавния дивечовъден участък „Дъбника” в Горско стопанство Враца”, казва Иван Николов – експерт по лова в Регионалната дирекция по горите в Берковица. Добрата новина е, че сред отстреляните от края на юли до 4 август 10 диви свине в Североозапада нито една досега не е дала положителен резултат за чума. „Поредната грешка на държавата е забраната за лов в районите с чума по свинете. Вместо ловците да участват в намаляването на дивите стада, те бездействат. Със смешни огради и безумни заповеди заразата няма да бъде спряна!”, недоволстват лишените от излети ловци. И предлагат почти като наемни войници пушките и опита си за лов в други, непревзети от чумата територии.", "date": "2019.08.11", "title": " Лов по време на чума"}
{"url": "https://trud.bg/%d1%8e%d0%bd%d0%ba%d0%b5%d1%80-%d0%b1%d1%80%d0%b5%d0%ba%d0%b7%d0%b8%d1%82-%d0%b1%d0%b5%d0%b7-%d1%81%d0%b4%d0%b5%d0%bb%d0%ba%d0%b0-%d1%89%d0%b5-%d0%bd%d0%b0%d0%b2%d1%80%d0%b5%d0%b4%d0%b8-%d0%bd%d0%b0/", "text": "Брекзит без сделка би навредил на Великобритания повече отколкото на Европейския съюз, заяви председателят в оставка на Европейската комисия Жан Клод Юнкер, цитиран от Reuters. Великобритания притиска Европейския съюз да измени условията на споразумението за излизането на Лондон от ЕС. Тя твърди, че Брюксел ще трябва да поеме отговорност за Брекзит без сделка, ако не направи компромис. Пред местен австрийски вестник Юнкер заяви, че в края на краищата именно Лондон би пострадал най-много от подобно развитие на обстоятелствата. „Ако се стигне до твърд Брекзит, той не е в интерес на никого, но британците ще бъдат големите губещи. Ние сме напълно подготвени (за Брекзит), въпреки че някои във Великобритания казват, че не сме“, допълни Юнкер. “Изяснихме, че не сме готови да водим нови преговори за споразумението за оттегляне, а само да дадем някои разяснения в рамките на политическите декларации, които регулират бъдещите отношения между Обединеното кралство и Европейския съюз “, добави ръководителят на ЕК.", "date": "2019.08.11", "title": " Юнкер: Брекзит без сделка ще навреди най-силно на Великобритания"}
{"url": "https://trud.bg/%d0%b4%d0%b5%d0%bc%d0%be%d0%bd%d1%81%d1%82%d1%80%d0%b0%d1%86%d0%b8%d1%8f-%d0%bd%d0%b0-%d0%b2%d0%be%d0%b5%d0%bd%d0%bd%d0%be%d0%bc%d0%be%d1%80%d1%81%d0%ba%d0%b8%d1%82%d0%b5-%d1%81%d0%b8%d0%bb%d0%b8/", "text": "Необичаен „подарък“ получиха плажуващите във Варна. Хората на централния плаж наблюдаваха учението на Военноморските сили Парад 2019. Зрелищните демонстрации започнаха с поздрав по вода на командира на военноморските сили. Четири бойни кораба са закотвени на рейд – миночистач, спасителен кораб, корветата „Решителни“ и фрегатата „Верни“, съобщи  Учението днес е част от отбелязването на 140-та годишнина на Военноморските сили. Дванайсет от корабите на флота преминаха в парад пред очите на плажуващите. Преди това военните показаха операция по задържане на плавателен съд с престъпници, заподозрени в нелегален трафик на оръжия. Те бяха обезвреди от специалните сили с изстрели и хеликоптер. Последва демонстрация на неотрализиране на терористи, които подготвят атентат. След това имаше сложни маневри, изпълнени в небето от хеликоптер „Пантер“. По време на тренировъчно учение в морската столица, командосите нахлуха на плажа с автомати в ръце пред очите на плажуващите. Видео от случката плъзна в интернет. Клипът е заснет от руснак, който документира разказ за свой приятел какво е да си на плаж в България. Докато чуждият турист обяснява какво е времето и как всички си отдъхват, нахлуват спецчастите на НАТО, въоръжени до зъби.", "date": "2019.08.11", "title": " Демонстрация на военноморските сили изненада плажуващи във Варна"}
{"url": "https://trud.bg/%d1%82%d1%80%d1%83%d1%81-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-5-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%b2-%d1%8e%d0%b3%d0%be%d0%b7%d0%b0%d0%bf%d0%b0%d0%b4%d0%bd%d0%b0/", "text": "Земетресение с магнитуд 5 по Рихтер е регистрирано в района на Югозападна Гърция, съобщи Американската служба за геоложки проучвания USGS. Трусът е регистриран в 9:02 ч. Епицентърът е на 75 километра югозападно от град Пиргос. Огнището е на дълбочина 10 километра. Няма информация за пострадали и разрушения.", "date": "2019.08.11", "title": " Трус с магнитуд 5 по Рихтер в Югозападна Гърция"}
{"url": "https://trud.bg/%d0%be%d1%81%d0%b5%d0%bc-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%b2%d1%8a%d0%b7%d0%b4%d1%83%d1%88%d0%bd%d0%be-%d0%bd%d0%b0%d0%bf/", "text": "Осем души са загинали, а други 11 са ранени при въздушно нападение на коалицията, водена от Саудитска арабия, която нахлу в провинция Хадж в северозападен Йемен, съобщава РИА Новости, позовавайки се на хуситски източници. Според местна телевизия, коалиционна авиация е бомбардирала жилищна сграда в провинция Хадж, убивайки осем цивилни, повечето от които деца и жени. Други 11 души са ранени. Коалицията, водена от Саудитска Арабия нахлу в Йемен след като сепаратистите превзеха пристанищния град Аден, в който се намираше кабинета на подкрепяното от Рияд правителство на Рабу Мансур Хади.", "date": "2019.08.11", "title": " Осем души са загинали при въздушно нападение в северозападен Йемен"}
{"url": "https://trud.bg/%d0%bd%d0%b0%d0%bf%d0%b0%d0%b4%d0%b5%d0%bd%d0%b8%d0%b5-%d1%81%d1%80%d0%b5%d1%89%d1%83-%d0%b4%d0%b6%d0%b0%d0%bc%d0%b8%d1%8f-%d0%b2-%d0%be%d1%81%d0%bb%d0%be/", "text": "В норвежката столица Осло беше извършено нападение срещу джамия. Един човек е леко ранен. По-късно недалеч от мястото беше открито и тялото на жена, за която се предполага, че е роднина на извършителя. Мотивите за атаката са неизвестни. Млад мъж открива стрелба в джамия в ислямския център Ан Нур в предградие на Осло. Малко по-късно той е обезвреден от посетител на джамията и предаден на полицията, съобщи  . Няколко часа след атаката в къща в същото предградие е намерено тялото на жена, за която се предполага, че е роднина на заподозрения. „Когато пристигнахме на мястото, един човек беше обезвреден. Смятаме, че той е нападателят. Той е норвежки гражданин с норвежки произход. Живее в района. Можем да потвърдим и за един леко ранен“, каза Рюне Скьолд, от полицията в Осло. Според полицията нападателят е действал сам. Той е известен на органите на реда, но няма криминално минало. Започнало е разследване както на атаката в джамията, така и на смъртта на жената. Заподозреният е на около 20 години. Очевидци разказват, че когато нахлул в джамията, той бил облечен в черно, носел каскет и бронежилетка и две приличащи на пушки огнестрелни оръжия и пистолет.", "date": "2019.08.11", "title": " Нападение срещу джамия в Осло"}
{"url": "https://trud.bg/%d0%b0%d0%bd%d1%82%d0%be%d0%bd-%d0%b5%d0%b4%d0%b8%d0%bd-%d0%bd%d0%b8%d0%bd%d0%b4%d0%b6%d0%b0-%d0%b2-%d1%85%d0%be%d0%bb%d0%b8%d0%b2%d1%83%d0%b4/", "text": "Когато е на 8 г. филм с Брус Лий му дава цел в живота Снима се във филма „Час Пик 3“ с Джеки Чан и Крис Тъкър „Българин – продуцент в Холивуд? Това звучи гордо, Тони”, му казвам, а той ми благодари, че съм наясно с нещата. „Продуцентът в Холивуд е над режисьора, над всички. Той е босът”, казва ми Тони. Изглежда, сякаш българинът е постигнал американската мечта. Но Антон Касабов не смята така. Има още много смели мечти, които тепърва ще гони с упоритостта на нинджа, когото никакви трудности не могат да уплашат. Чаровникът със сините очи, по който примират жените, а децата в школата му по таекуондо го боготворят, заминава за страната на неограничените възможности със сериозен спортен бекграунд. Трикратният световен шампион се занимава с бойни изкуства от 13-годишен и така вече 31 години. Бил е в националните отбори на България и Щатите. Има 5 европейски титли и 3 световни, над 45 златни медала и много международни изяви. Печелил е почти всички състезания, освен Олимпийските игри. Тони се ражда в София, но прекарва ранното си детство в село Кулата до Рупите, откъдето са корените на родителите му. Израства при баба си, която е много близка със семейството на баба Ванга и нейните сестри. „Този регион ми е много скъп и до ден днешен”, споделя Тони. По-късно детството му минава в „Младост 3”, където учи в 81-во училище „Виктор Юго”. Родителите му го записват на какво ли не – плуване, баскетбол, волейбол, борба, но нито един от тези спортове не успява да задържи вниманието му повече от година. До един паметен ден, когато е на 8 години и в дома на своя съученичка за пръв път гледа филм на Брус Лий, който преобръща живота му. „Тогава, на 8 години, вече знаех какво искам и каква е мисията ми в живота – да стана най-добрият в бойните изкуства и да бъда актьор с бойни изкуства като Брус Лий. Почувствах много силна промяна в себе си – сякаш в мен се вля необикновено силна енергия”, споделя Тони. Когато е на 13 години, негов приятел го води на занятия по таекуондо при един учител от Северна Корея. Тони гледа със затаен дъх и се влюбва в скоковете и ударите с крака. Казва си, че това не е просто бой или спорт, а изкуство. До своя 21-ви рожден ден се състезава активно в националния отбор по таекуондо. На следващия ден заминава за Ню Йорк. Градът е първата спирка по пътя му към Холивуд. Отсяда първо там, защото негов братовчед, който е охрана на посланика ни в САЩ, му изпраща туристическа покана. Началото в Ню Йорк никак не е леко. Месеци наред Тони през седмицата боядисва къща на един час път от Ню Йорк. Работи по 10 часа на ден за по 5 долара, а през уикендите се състезава по елитни национални първенства на Америка из цялата страна. От тях се прибира като победител. „В Америка на победителите дават двуметров трофей, като купа. Бях напълнил целия коридор с такива купи”, спомня си Тони. След година и половина той заминава за Лос Анджелис с 2 куфара и 700 долара в джоба. В Ел Ей красавецът със сини очи и атлетично тяло е забелязан от добри фотографи, които го снимат и препоръчват на агенции като модел. Работи като бариста в кафе Старбъкс, бодигард в дискотека и води тренировки по таекуондо на много известен корейски майстор за по 20 долара на група. Така минават 7 години, докато един ден не се свързва с добър адвокат, събира 3000 долара и си урежда карта за 6 месеца заради всичките си постижения в таекуондото. Америка го приема в обятията си по един специален параграф за кандидатстващите за виза – за „изключителни личности”. След няколко години на малки ангажименти като модел, той печели договор за национална реклама, в съперничество с най-добрите актьори с бойни изкуства в Холивуд. Рекламира безалкохолни напитки Gatorade. После се снима в още няколко реклами, между които – на известен бранд маратонки. Междувременно световният шампион по таекуондо с успех се снима като каскадьор. „С много от най-известните каскадьори в момента, хореографи и режисьори на екшъни едно време тренирахме заедно в националния отбор на Америка. При някои съм правил моите каскади, затова са ме наемали и като екшън актьор, но избягвах да работя повече като каскадьор, отколкото като актьор. Преди 15-20 години беше така – ако си каскадьор, не те взимаха насериозно като актьор. А аз предпочетох трудния път на страдащия актьор”, споделя Тони. Докато той учи изкуството на актьорското майсторство пред камера, неговите приятели междувременно стават най-големите и най-добре платени холивудски каскадьори и актьори. А той е готов да даде всичките си спечелени пари за специализирани класове. В Холивуд дипломата от колеж по актьорско майсторство не важи. Там се ценят други умения – пред камера. В Холивуд трябва да ходиш на специализирани курсове, които се водят от учители, на които славата им се носи от техните ученици. „През последните 20 години похарчих адски много пари за школи по актьорско майсторство за кино”, споделя Тони. Учил е при при Лари Мос, учителя на Леонардо Ди Каприо, при Ивана Чобак, през чиято школа са минали още Бионсе, Брад Пит и Холи Бери. Бил е и с учителката на Райън Рейнолдс, докато един ден не среща дамата, при която открива своя метод – Диана Касъл. С нея работи от 4 години. Той се снима във филма „Час Пик 3” с Джеки Чан и Крис Тъкър и в една от главните роли в „Текен”, филм, базиран на едноименната игра и с 25 милиона долара бюджет. Там играе руснака Сергей Драгунов – офицер от Спецназ, известен като Белия ангел на смъртта. В момента Антон Касабов влага цялата си енергия в продуцирането на екшън филми – едно наистина много смело начинание за Америка. Там продуцентите са тесен и затворен кръг от хора. В тази затворена общност американец е трудно да влезе, камо ли българин. Но Антон успява, като си партнира с режисьора на екшъна „Джон Уик 3” Чад Стахелски. Преди това Чад е бил хореограф на каскадите във филми като „Дедпул” и „Непобедимите 1, 2, 3”. С Чад са копродуценти и работят по първите два филма на Касабов. В тях Антон ангажира своите приятели, с които навремето, преди 20 години, е бил каскадьор, а сега са големи имена в Холивуд. В момента двамата със Стахелски работят по филм с бюджет от 50 милиона долара, за който преговарят с Джейсън Стейтъм и Джерард Бътлър. Лентата е копродукция на Китай, Европа и Канада, но с холивудски екипи и актьори. Ще се снима в Канада и Китай. За България Антон Касабов също има няколко проекта с по-малък бюджет, до 5 милиона. С особено вълнение говори за проекта си за филм за Васил Левски. Вдовицата на един наш режисьор му дава сценарий, писан от съпруга є преди 30 години по книгата на Яна Язова за Апостола. „Тази дама ми го даде на пълно доверие, но засега искам да запазя в тайна името й”, казва Антон. В момента той преработва този класически български сценарий, който навремето не е реализиран, защото комунистите не са го харесали. „Искам да го направя не толкова документален, а малко по в стил „Смело сърце” на Мел Гибсън, малко по-холивудски, по-екшън, по-бързичък и по-епичен”, обяснява продуцентът. За филма е определил бюджет от 4-5 милиона лева. Ще се снима тук, но с холивудското ноу-хау, с холивудски специалисти и екип от България. В него синеокият актьор ще се превъплъти в ролята на Апостола.  От близо 3 седмици Антон Касабов е в България. „Получавам голяма подкрепа за филма за Левски и от обикновените хора, и от специалистите, мои приятели тук”, казва Касабов. В Холивуд името Антон Касабов е легенда сред знаменитостите с таланта му да работи с деца. В собствената му школа по таекуондо, или „Армията на нинджите”, както я нарича на шега, са тренирали дълги години Уестън, синът на Никълъс Кейдж, синовете на Дейвид Бекъм, децата на Роксана Аркет и Лиса Кудроу от сериала „Приятели”. В школата му в плажния град Хермоса бийч до Лос Анджелис някои деца тренират по 15-16 години. Започват от 3-годишни, имал е дори невръстни нинджи на по 2 години и половина. Във фейсбук профила си Антон често публикува снимки с деца от школата си, от които личи, че малките нинджи просто се лепят за него. „Отдавна съм установил, че имам някаква много силна връзка с децата. Чувствам се много комфортно около тях. Те са изключително чисти, не са обременени от догмите на обществото, от очакванията на възрастните и изразяват обичта си към мен без никакви задръжки”, споделя Антон. В Лос Анджелис той живее близо до океана в един „много як” открит мезонет и си има кученце Скарлет, от смесена порода малтийска болонка и пудел. Преди 7 години приютява и брат си Мариан, който е с 20 години по-малък от него, и майка си Гинка. В свободното си време обича да се разхожда по брега на океана, да пътува до малки приятни градчета на по 1-2 часа път от Лос Анджелис, да чете и да гледа много филми. „За какво мечтая? Моите мечти са толкова големи, че не мисля, че съм постигнал кой знае какво, всичко тепърва предстои. Искам да бъда сред елита на Холивуд, на най-добрите екшън филми в света”, споделя амбициите си българинът.", "date": "2019.08.11", "title": " Антон – един нинджа в Холивуд\t"}
{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b2%d0%b0-%d1%80%d0%b5%d1%81%d1%82%d0%b0%d0%b2%d1%80%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d0%b0%d0%bd%d1%82%d0%b8%d1%87%d0%bd%d0%b8%d1%8f/", "text": "До края на месеца трябва да завърши консервацията и реставрацията на Античния форум в Пловдив, построен през първи век по времето на император Август. Римска тоалетна отпреди 18 века може да бъде видяна на една от главните улици на Античния форум в центъра на Пловдив, съобщи  . В Древен Рим тоалетните са се наричали „латрини“ и задължително са били изграждани на важни обществени места. В античния форум на Филипополис такива са открити и при южния, и при западния параден вход. Днес от латрината е запазена само долната част на улея. „Един зид с много силен наклон към канала на улицата. И това е една обществена тоалетна защото тя е изградена върху улицата т. нар. „дехуманос максимус“ в уличната мрежа на града..Всички улици са снабдени и с водопроводи дори имаме и чешми които се изграждат върху самите улици“, обясни археологът Елена Кесякова. В момента реставратори консервират последните детайли от западния сектор на форума – така наречените Западни пропилеи. Тук е експонирано кръстовището на двете големи градски улици, обградени от магазини, покрити пасажи и арки, които извеждат да красива колонада. С минимална намеса и само с оригинални материали археолозите са вдигнали три от колоните, други три са с разкрити постаменти. Особено интересен е надписът в чест на тракийския конник Херос. Обектът, който нагледно показва развитието на града в продължение на 5 века, ще бъде открит за посещения за празника на Пловдив – 6-ти септември.", "date": "2019.08.11", "title": " Приключва реставрацията на Античния форум в Пловдив"}
{"url": "https://trud.bg/%d1%80%d0%b8%d0%be%d1%81%d0%b2-%d1%88%d1%83%d0%bc%d0%b5%d0%bd-%d0%bd%d0%b0%d0%bb%d0%be%d0%b6%d0%b8-%d1%81%d0%b0%d0%bd%d0%ba%d1%86%d0%b8%d0%b8-%d0%b7%d0%b0-%d0%bd%d0%b0%d0%b4-40-000-%d0%bb%d0%b2/", "text": "Глоби за 40 900 лв. са наложили с 14 наказателни постановления еколозите от РИОСВ-Шумен. За месец те са инспектирали 97 обекта в региона на Шуменско и Търговищко. Две от санкциите по 1000 лв. са на „ВиК-Шумен“ ООД за допуснато заустване на отпадъчни води в повърхностен воден обект. В „топ три“ на нарушителите обаче, с големи глоби, са транспортната „Себтур“ ЕООД, за това че дружеството е осъществило нерегламентиран внос на стока без регистрация – 10 000 лв. На същата стойност е глобата за фирмата за фаянс Дюра-Тайлс БГ АД, след като е установено, че два вида отпадъци са образувани и съхранявани в количества, превишаващи нормите, определени от комплексното разрешително. На фирмата за рециклиране на отпадъци Север Харт Груп ЕООД е наложената санкция 7 000 лв. Санкционирани са и три физически лица. 1 400 лв. глоба е наложена на К.И.Т., изкупувал метали без разрешително. 1 000 лв. е санкцията за Ф.И.В., допуснала отвеждане на отпадъчни води от двора си до сухо дере, вливащо се във воден обект. За месец еколозите са успяли да съберат общо 4 310 лв. глоби, наложени в минали периоди.", "date": "2019.08.11", "title": " РИОСВ-Шумен наложи санкции за над 40 000 лв.\t"}
{"url": "https://trud.bg/%d0%ba%d0%b0%d0%ba-%d0%b4%d0%b0-%d0%bc%d0%b8%d0%b5%d0%bc-%d0%bf%d1%80%d0%b0%d0%b2%d0%b8%d0%bb%d0%bd%d0%be-%d1%80%d1%8a%d1%86%d0%b5%d1%82%d0%b5-%d1%81%d0%b8/", "text": "Масово хората не мият ръцете си правилно. Данните са от американско проучване. Миенето на ръце по хирургически е, когато изплакването до китките и лактите се повтаря два пъти. „То продължава поне 10 минути, а не 20 секунди, както правим вкъщи. Първото е прекалено дълго, но второто – прекалено кратко, казват епидемиолози. Има ред заболявания, които се предават с ръцете, особено когато те са замърсени“, напомни д-р Антоанета Корчева по  . Човек се заразява като поглъща през устата болестотворните причинители. Най-често това се случва с мръсните ръце. Културата на хигиена се учи в най-ранна детска възраст. Основна роля за това имат педагозите и родителите.За да боледуваме по-малко, експерти съветват да отделяме повече време за миене на ръцете.", "date": "2019.08.11", "title": " Как да мием правилно ръцете си"}
{"url": "https://trud.bg/%d0%ba%d1%8a%d1%81%d0%be%d0%b2%d0%b5-%d0%be%d1%82-%d1%84%d0%b0%d1%81%d0%b0%d0%b4%d0%b0-%d0%bd%d0%b0-%d1%81%d0%b3%d1%80%d0%b0%d0%b4%d0%b0-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0/", "text": "В Хасково се срутиха късове от фасада на сграда, която се намира в центъра на града. До инцидент не се е стигнало, защото магазинът не работи в неделя и наблизо не са преминавали хора, предаде  . Екип на пожарната обезопаси мястото и събори надвисналата опасна мазилка. От Общината съобщават, че ще направят проверка и ще дадат предписания на собственика за ремонт на сградата.", "date": "2019.08.11", "title": " Късове от фасада на сграда в центъра на Хасково"}
{"url": "https://trud.bg/%d1%80%d0%b0%d0%b7%d1%87%d0%b8%d1%81%d1%82%d0%b2%d0%b0%d1%82-%d0%be%d0%bf%d0%b0%d1%81%d0%bd%d0%b8%d1%82%d0%b5-%d0%b4%d1%8a%d1%80%d0%b2%d0%b5%d1%82%d0%b0-%d0%b2-%d0%b3%d1%80%d0%b0%d0%b4%d1%81%d0%ba/", "text": "Започна разчистването на опасни дървета в Градския парк на Ямбол до спортна зала „Диана“. Предвижда се на тяхно място да бъдат засадени нови декоративни видове, съобщи  . Опасните дървета са от видовете топола и акация, като някои от тях са на повече от 50 години. При последната буря, само преди дни, сухи и прекършени клони нападаха по алеите в парка, като за щастие не се стигна до инциденти. Освен премахването на болни и изсъхнали дървета ще бъдат изрязани и самораслите храсти. През септември ще започне сезонното разсаждане на есенни и пролетни цветя около фонтана, районите пред зала „Диана“ и в близост до големия розариум.", "date": "2019.08.11", "title": " Разчистват опасните дървета в Градския парк на Ямбол"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d0%b8%d1%80%d0%bb%d0%b0%d0%bd%d0%b4%d1%81%d0%ba%d0%b8%d1%8f-%d0%bf%d1%80/", "text": "Британският министър-председател Борис Джонсън ще се срещне с ирландския си колега за да обсъдят Брекзит и клаузата за ирландската граница, пише Irish Independent. Великобритания прие предложението на Варадкар за преговори и в момента разглеждаме възможните дати за нея, съобщават британски източници. По-рано Джонсън заяви, че няма смисъл от подновяване на преговорите с Европейския съюз, ако Брюксел не се съгласи да се откаже от клаузата за запазване на ирландската граница. От своя страна ЕС заяви, че не е готов да води преговори, свързани с клаузата, чиято цел е да запази границата между Северна Ирландия и Република Ирландия отворена след Брекзит.", "date": "2019.08.11", "title": " Борис Джонсън на среща с ирландския премиер за Брекзит"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d1%87%d0%b5%d1%82%d0%b2%d1%8a%d1%80%d1%82%d0%b0%d1%82%d0%b0-%d1%81%d0%b5%d1%81%d0%b8%d1%8f-%d0%bd%d0%b0-%d0%bc%d0%b5%d0%b6%d0%b4%d1%83%d0%bf%d1%80%d0%b0/", "text": "Започна Четвъртата сесия на Междуправителствената българо-туркемнистанска комисия за икономическо сътрудничество. От българска страна съпредседател на заседанието е министърът на регионалното развитие и благоустройството Петя Аврамова. Преди това министър Аврамова проведе среща на четири очи с министъра на търговията и външноикономическите отношения на Туркменистан Амандурди Ишанов, който ще ръководи сесията на Комисията от страна на домакините.", "date": "2019.08.11", "title": " Започна Четвъртата сесия на Междуправителствената българо-туркемнистанска комисия за икономическо сътрудничество"}
{"url": "https://trud.bg/%d0%bf%d1%80%d0%b8%d0%b5%d0%bc%d0%bd%d0%b0-%d0%b7%d0%b0-%d0%b6%d0%b5%d1%80%d1%82%d0%b2%d0%b8-%d0%bd%d0%b0-%d0%b4%d0%be%d0%bc%d0%b0%d1%88%d0%bd%d0%be-%d0%bd%d0%b0%d1%81%d0%b8%d0%bb%d0%b8%d0%b5-%d0%be/", "text": "Приемна за жертви на домашно насилие заработи в най-голямата болница в Южна България – Университетската „Свети Георги“. В нея пострадалите ще получават безплатно психологическа и юридическа подкрепа. Медицински специалисти от здравното заведение вече са обучени как да разпознават белезите на насилието. Приемната е открита с подкрепата на Министерството на правосъдието, МВР-Пловдив, УМБАЛ „Свети Георги“ и фондация „Джендър алтернативи“, съобщи  Жертвите на домашно насилие ще бъдат насочвани към приемната от лекарите в университетската болница. Обикновено пострадалите идват в здравното заведение, да си извадят медицинско за нанесен побой или търсят спешна медицинска помощ. „Неслучайно УМБАЛ „Свети Георги“ има спешно звено и ние затова се стараехме да установим приемната тук, за да може по-адекватно и бързо да се случва комуникацията“, обясни Рада Еленкова – координатор на Фондация „Джендър алтернативи“. Приемната ще работи всеки понеделник от 9 до 5 часа. Консултации на жените, жертва на домашно насилие ще дават психолог и юрист. Екипите на фондацията са готови да реагират спешно и през останалите дни от седмицата. Специалистите разясняват на пострадалите законодателството, като им предлагат и социална помощ.", "date": "2019.08.11", "title": " Приемна за жертви на домашно насилие отвори врати в Пловдив"}
{"url": "https://trud.bg/%d0%b3%d0%b5%d0%bd%d1%83%d0%b0-%d0%bc%d0%b8%d0%ba%d1%81-%d0%be%d1%82-%d0%ba%d1%83%d0%bb%d1%82%d1%83%d1%80%d0%b8-%d0%b8%d1%81%d1%82%d0%be%d1%80%d0%b8%d1%8f-%d0%b8-%d1%81%d1%8a%d0%b2%d1%80/", "text": "Някак си все подминавахме Генуа при нашите пътувания из Италия, а тя определено има с какво да ни привлече, изненада и очарова.  Казват, че площта на историческия му център е една от най-големите в Европа. Всяко ъгълче тук крие история, всяка сграда пази спомени за отминали времена, когато Генуа е била велика морска сила в Средиземноморието, съперничеща на Венеция. Разхождайки се пешком (как другояче да опознаеш един град), попадаш в лабиринта на тесните улички, колкото да се разминат двама души. Прозорците надничат в съседните домове, комшийките си говорят до вратите и непременно ще изпърполи мотор, преди да изникне като от нищото гордата фасада на някоя църква на миниатюрно площадче, както ние попадаме пред великолепната катедрала Сан Лоренцо. Духът на Генуа се усеща най-добре в тесните улички, в които се смесват в едно аромати, ухания, миризми, езици, култури в многонационален микс. От едната страна са гордите домове на богатите фамилии, владели Генуезката република – банкери и аристократи, – където с векове са събирани произведения на изкуството, власт и красота, палати, които днес са превърнати в музеи, отворени за любопитната публика. Палацо Бианко, Палацо Росо, Паласо Турси, сградата на общината, Университетът на Генуа се редят един след друг по прекрасната и внушителна Виа Гарибалди, в културната съкровищница на ЮНЕСКО. Изложили внушителни колекции от европейска живопис и скулптура, сред които на автори като Караваджо, Веронезе, Мемлинг, Ван Дайк, Рубенс, текстил, керамика, предмети на бита, те са изкушение за всички любители на изкуството. От другата страна са миниатюрните магазинчета, заведения, офиси и складове, в които върви алъш-веришът по индийски, пакистански, арабски, африкански, мигрантски. Паралелен свят, в който се веят шалове и дрехи, окичени пред вратите, ухае на дюнер и традиционите фокачи, съхне пране, в кафенетата се пушат чибуци. Любим ни става пазар, който откриваме на свечеряване. Предлагат маслини, песто дженовезе, към което сме си пристрастени още от София, мед, занаятчийски изделия – и всичко това в обичайната непринудена и дружелюбна италианска атмосфера. Сутринта рано пък попадаме на рибна сергия близо до морето, явно с постоянна клиентела, която пазарува с такова настървение, че, убедени сме, до няколко часа прясната скока ще изчезне.  В тази общност на хора и сгради, където прозорците сякаш се докосват, Крепостните стени са основа за домове от 14-и век, готически жилища са превърнати в модни заведения, където се предлагат ястия по традиционни рецепти. В историческия център на Генуа миналото е основата на настоящето. Докоснали се до космополитния дух на средновековния стар град, решаваме да си подарим малко лукс, изтънченост и култура, разглеждайки Палацо Дориа Памфили и неговата прекрасна градина. Историята му започва в далечната 1527 г., когато Вила дел Принчипе е построена за Андреа Дориа, адмирал от флота на Чарлз V. Загубил родителите си рано, той слага униформа и става войник в служба на папата, на Джовани дела Ровере, на Франсоа I, крал на Франция, и накрая на испанския крал. В края на военната си кариера построява този красив дом, като вика флорентинския артист Пиетро Буонакорси, който работи в Рим, и Перин дел Вага, ученик на Рафаел, за да се заемат с реализацията на тази резиденция, първа в духа на Ренесанса в Генуа. Оставаме очаровани от прекрасната градина в италиански стил, която стига до самия морски бряг. Впечатлява ни колекцията от тъкани килими, покриващи стените открай докрай – почти 40 кв. м всеки, произведени в прочутите ателиета на Бургундия. Не може да почувсташ туптящото сърце на този жив град, ако не отделиш време за Старото пристанище. Създадено по проект на световноизвестния генуезки архитект Ренцо Пиано през 1992 г. по случай честванията на 500 години от откриването на Америка (Христофор Колумб също е велик генуезки син), то е превърнато в туристически център, където може да се вземе аперитив, да се вечеря, да се пазарува, да се гледат филми, да се съзерцава прочутата Биосфера. Панорамата е прекрасна и към залива на Генуа с лодките, акостиралите круизни кораби, синевата на морето и небето, фара Лантерна – символ на града, реконструираната стара галера. Оттук добре личи и амфитеатрално разположеният град – със замъка на един хълм, къщите и големите кооперации, обърнати под различен ъгъл, но всяка надигаща се на пръсти, за да погледне морето и да изложи фасадата си на слънце. От Порта антика тръгват периодично лодките, които отвеждат туристите до Чинкуе тере – петте живописни рибарски селца, кацнали на скалите, до прекрасното Портовенере, до абатството Сан Фрутуозо, което може да се достигне само по вода, малко лигурско бижу, разположило се на миниатюрен залив, или просто да прекосиш Голфо Парадизо (Райския залив), за да му се насладиш. Ние обаче не успяваме да се отдадем на всичките тези морски удоволствия, както и да посетим прехваления Аквариум – най-големия в Европа, с над 600 вида морски обитатели, (остава за следващия път), защото дните ни в Генуа са преброени. Очаква ни невероятното приключение круиз по Средиземноморието, а и нашата огромна „лодка“ ни очаква, мернахме я очаровани през градината на Палацо Дориа…", "date": "2019.08.11", "title": " Генуа – микс от култури, история и съвремие\t"}
{"url": "https://trud.bg/%d0%b4%d0%b2%d0%b5-%d0%bc%d0%be%d0%bc%d0%b8%d1%87%d0%b5%d1%82%d0%b0-%d0%b8-%d0%b6%d0%b5%d0%bd%d0%b0-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d1%80%d0%b8-%d0%ba/", "text": "Две момичета и една жена са пострадали при катастрофа между два автомобила на пътя София-Мездра, в района на гара Лакатник, съобщи  . Първоначалната информация беше за шестима пострадали. Сигналът за катастрофата е постъпил тази сутрин, малко след 9 часа. По първоначални данни едната кола е отнела предимството на другата, което е довело до катастрофата. Момичетата от единия автомобил и пълнолетна жена от другия са транспортирани в столичната болница Пирогов за преглед. На място се извършва оглед, движението не е затруднено.", "date": "2019.08.11", "title": " Две момичета и жена са пострадали при катастрофата в Искърското дефиле"}
{"url": "https://trud.bg/%d0%ba%d0%be%d0%bc%d1%83%d0%bd%d0%b8%d1%81%d1%82%d0%b8-%d0%b8%d0%b7%d0%b1%d0%b8%d0%b2%d0%b0%d1%82-%d1%81%d0%b8%d0%bd%d0%be%d0%b2%d0%b5%d1%82%d0%b5-%d0%bd%d0%b0-%d1%80%d0%b0%d0%b9%d0%bd%d0%b0-%d0%ba/", "text": "Тези дни стана известно, че анонимен дарител е предоставил 400 хил. лева за възстановяването на къщата на Райна Княгиня в София, която тя построява през 1905 г. върху земя, дарена от поборници, и превръщането й в музей. Това е повод да припомним трагичната участ на бележитата българка и нейните потомци.  Една обикновена девойка е коронована за княгиня във възторжените априлски дни на 1876 година. Младата учителка Райна Попгеоргиева Футекова от Панагюрище изведнъж се оказва на коня, препасала сабя и понесла извезаното от нея знаме със златен лъв, стъпил върху турския полумесец и заветните думи „Свобода или смърт“. Конници в белошити униформи предвождат знаменоската, хората постилат пътя й с цветя. „Това беше най-тържественият ден от нашата кратковременна свобода“, ще напише сетне в спомените си Райна. Десет дни панагюрци се бранят като лъвове, докато многократно превъзхождащият ги противник успее да нахлуе в града. Бащата на Райна е убит, а тя с майка си и по-малките си братчета и сестричета бяга като обезумяла из улиците. Мъките на знаменоската започват, когато с вързани ръце я подкарват първо в Татар Пазарджик, а после в Пловдив. Турците я ругаят, а кадъните я плюят и удрят, викайки: „Поздрав на княгинята!“ Изтерзаната девойка е хвърлена в подземието на затвора „Имам-Евине“ заедно с една циганка и с окована във вериги съвършено гола луда жена, на която през нощта свалят веригите и тя се нахвърля да души. Често пред килията се събират цели тълпи туркини, които хвърлят по Райна през пролуките на закования с дъски прозорец пясък, камъни и пръчки. На разпитите я питат какво ли не – как е била облечена, когато е носила знамето, имала ли е на главата си нещо, сгодена ли е била за Бенковски, бил ли е той влюбен в нея. За храна й носят само хляб и вода. След два месеца 20-годишното момиче е напълно изтощено – то все по-често губи свяст и едва се държи на краката си. Веднъж на прага на килията застава млад турчин и дълго, внимателно я оглежда, прави опит да я заговори. Нахлулите след него кадъни й обясняват, че това е син на богат турчин, който иска да се ожени за нея – само да се съгласи да приеме мохамеданството и още утре ще я вземат оттука. Дълго я уговарят, но Райна не желае дори да слуша. На сутринта, като излиза от унеса, виква уплашена – косите й са отрязани и поставени до нея. Това сторили през нощта туркините, за да я омагьосат и склонят към женитба. Бедното момиче съвсем рухва и вече едва се изправя дори на колене, за да се помоли на Бога преди края си. В такова състояние намират Райна Попгеоргиева неколцина европейци, между които са специалният пратеник на в.“Дейли нюз“ Макгахан и английският консул Скайлер. Трогнати, те издействат освобождението на момичето. Сега обаче турците правят опит да я убият тайно. С паспорт на чуждо име Райна заминава за Цариград, а оттам – в Русия. Завършва акушерство и в края на лятото на 1879 г. пак е в родината си. Старото страдание, спечелено във влажния пловдивски затвор, се е превърнало в хроничен туберкулозен процес, който ще вземе живота й на 29 юли 1917 г., на 61-годишна възраст. И може би по-добре, за да не доживее буквалното ликвидиране на децата си след 9 септември 1944 г. През 1882 г. Райна се омъжва за кмета на Панагюрще Васил Дипчев. След три години младото семейство се преселва в Пловдив, а през 1898 г., когато Васил става депутат – в София. Раждат им се пет момчета. Понеже природата не ги дарява с дъщеричка, си осиновяват момиченце – Гина. Скоро след преместването им в столицата съпругът на Райна умира. Тя остава сама с шестте си деца, от които най-голямото е на 13 години, а най-малкото – на четири, и започва да работи като акушерка. Със съдействието на генерал Кирил Ботев, брат на Христо Ботев, синовете на Райна постъпват във Военното и в Морското училище. Най-големият от тях – Иван, след завършване на Военното училище взема участие в Балканската война и се прославя в боя при Чаталджа. След 9 септември като бивш царски офицер о.з. генерал Иван Дипчев, участник в три войни и носител на 5 ордена за храброст, е изпращан в различни лагери. През 1954 г. в Троян му е скалъпен процес. Обвинен е, че през 1925 г. е преследвал известните навремето Дочо Узунов и Васил Героя, сред чиито „подвизи“ е и нападението срещу цар Борис III при Арабаконак. Осъден е на смърт. Сетне присъдата е заменена с доживотен затвор. Умира в Ловешкия затвор. Третият син на Райна Княгиня Владимир също завършва Военното училище. Бие се по бойните полета по време на Балканската, Междусъюзническата и Първата световна война. Награден е с три ордена за храброст. През октомври 1944 г. „безследно изчезва“ на път за работа. Вторият син на семейство Дипчеви Георги, който завършва Военноморското училище, през Балканската война е машинист на торпедоносеца „Дръзки“, който торпелира турския кръстосвач „Хамидие“. Преживява тежко трагичната участ на двамата си братя и почива от рак. Четвъртият син Петър умира много малък. През 1907 г., едва 15-годишен, той неволно се прострелва, играейки си с пистолета на свой брат. Петият син Асен като ученик се записва доброволец в Първата световна война. Участва в превземането на Тутраканската крепост. След това завършва Военното училище и в края на войната се бие на Македонския фронт. След 9 септември като царски офицер е лишен от пенсия, дълги години лежи по лагерите. Дори е подведен под съдебна отговорност, но поради липса на доказателства е освободен. Умира в пълна мизерия през 1964 г.", "date": "2019.08.11", "title": " Комунисти избиват синовете на Райна Княгиня"}
{"url": "https://trud.bg/%d0%b7%d0%b0%d1%81%d0%b8%d0%bb%d0%b5%d0%bd-%d1%82%d1%80%d0%b0%d1%84%d0%b8%d0%ba-%d0%bf%d0%be-%d0%b3%d1%80%d0%b0%d0%bd%d0%b8%d1%86%d0%b8%d1%82%d0%b5-%d1%81-%d1%80%d1%83%d0%bc%d1%8a%d0%bd%d0%b8%d1%8f/", "text": "Засилен трафик има по границите със Гърция и Сърбия и в двете посоки, според данни на „Гранична полиция“ към 14 часа. На границата с Република Гърция трафикът е интензивен на ГКПП „Кулата“ и ГКПП „Маказа“ на вход и изход за леки и товарни автомобили. На границата със Сърбия, на ГКПП „Калотина“ трафикът е интензивен на вход и изход за леки и автомобили. На границата с Румъния  трафикът е интензивен на вход за леки автомобили на ГКПП „Дунав мост Русе“, ГКПП „Кардам“ и ГКПП „Дуранкулак“ . Нормално е преминаването през пунктовете по границите със Северна Македония и Турция.", "date": "2019.08.11", "title": " Засилен трафик по границите с Румъния, Гърция и Сърбия"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%85%d0%b0-400-%d0%b4%d1%83%d1%88%d0%b8-%d0%b7%d0%b0%d1%80%d0%b0%d0%b4%d0%b8-%d0%be%d0%b3%d1%80%d0%be%d0%bc%d0%b5%d0%bd-%d0%bf%d0%be%d0%b6%d0%b0%d1%80/", "text": "Повече от 400 души бяха евакуирани на остров Гран Канария в резултат на природен пожар, според испанската корпорация за радио и телевизия RTVE, цитирани от БГНЕС. Пожарът вече е засегнал 1000 хектара, а евакуацията на населението от общините Артенар, Техеда и Галдар в други райони на острова продължава, съобщава спасителната служба на Канарските острови в Twitter. Пожарът все още не е под контрол, като в потушаването му участват над 200 военнослужещи и 10 самолета. Гражданската охрана задържа в събота предполагаемия виновник за пожара – 55-годишен мъж. Съобщава се, че възможна причина за пожара е използването на заваръчна машина.", "date": "2019.08.11", "title": " Евакуираха 400 души заради огромен пожар на Канарските острови (ВИДЕО)"}
{"url": "https://trud.bg/%d1%80%d1%83%d1%88%d0%b8-%d1%81%d0%b5-%d0%ba%d1%8a%d1%89%d0%b0%d1%82%d0%b0-%d0%bd%d0%b0-%d1%81%d1%82%d0%b5%d1%84%d0%b0%d0%bd-%d0%ba%d0%b0%d1%80%d0%b0%d0%b4%d0%b6%d0%b0-%d0%b2-%d1%80%d1%83%d0%bc%d1%8a/", "text": "Руши се къщата, в която е живял Стефан Караджа в румънския град Тулча. Сградата е оставена на произвола на съдбата и се продава за 50 000 евро. Демонтирана е и паметната плоча, която е напомняла, че там е израснал големият български войвода и революционер, съобщи  . Къщата се намира в центъра на Тулча, само на 150 метра от българската църква „Св. Георги“. „Стефан Караджа, както е добре известно, е роден в село Ичме, Ямоблско, където прекарва много малка част от своето детство. Той съзрява и възмъжава, на, практика, на територията на Северна Добруджа“, обясни Костадин Костадинов – специалист по етнография. През 2007 г., от Българското посолство в Румъния е монтирана паметна плоча на къщата. Днес, тя липсва, а за съществуването й напомнят само четири дупки на фасадата на рушащата се сграда. „Тъй като къщата остава от 2 години без собственик – жената, която беше собственичка почина – нейните наследници са я обявили за продан. Самата къща рискува да бъде закупена от някой местен инвеститор и да бъде съборена“, каза Костадинов. Той настоява българската държава да се погрижи за дома на Караджата и сградата да бъде превърната в български културен център.", "date": "2019.08.11", "title": " Руши се къщата на Стефан Караджа в румънския град Тулча"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%83%d1%87%d0%b0%d1%81%d1%82%d0%b2%d0%b0-%d0%b2-%d1%81%d1%80%d0%b5%d1%89%d0%b0%d1%82%d0%b0-%d0%bd%d0%b0-%d0%be%d1%84%d0%b8%d1%86%d0%b8%d0%b0%d0%bb%d0%bd/", "text": "Ползотворният диалог и постигането на конкретни нови договорености между България и Туркменистан е в интерес на стабилността и предвидимостта в двустранните ни отношения. Това заяви министър-председателят Бойко Борисов по време на разширената среща между официалните делегации на двете страни. Разговорът се проведе в „Аваза“, непосредствено след края на Четвъртото заседание на Междуправителствената българо-туркменистанска комисия за икономическо сътрудничество. Премиерът Борисов акцентира върху работата на Комисията, която по думите му има съществена роля за активизирането на връзките между двете страни. Според българския министър-председател, е от голямо значение ефективността на този механизъм за взаимодействие да се поддържа посредством редовното му свикване и изпълнение на постигнатите договорености. Борисов посочи още, че засилването на контактите и взаимодействието между министерствата и институциите на двете страни е сериозна предпоставка за оползотворяването на съществуващия потенциал за сътрудничество между  България и Туркменистан. Министър-председателят Борисов изтъкна, че за страната ни Туркменистан е важен партньор в Централна Азия и в района на Каспийско море. По думите му икономическите отношения с Туркменистан са много перспективни, но са необходими повече стъпки за реализирането на потенциала на двустранната търговия и стокообмена. Като перспективни направления за взаимодействие Борисов открои насърчаването на сътрудничеството и подпомагането участието на представители на строителния сектор от двете страни в инфраструктурни проекти в България и Туркменистан. Заемайки четвърто място в света по резерв на природен газ, Туркменистан се нарежда сред важните партньори за гарантиране на енергийната сигурност и реализирането на проекти за диверсификация на източниците и маршрутите на доставка за природен газ за Европа. Българският министър-председател акцентира върху активната работа по изграждането на инфраструктурата за реализацията на проекта за газоразпределителен център „Балкан”, в който би могъл да постъпва и природен газ от Туркменистан. В рамките на срещата на двете официални делегации страната ни изрази готовност за сътрудничество и в други сфери като транспорт, иновации, туризъм.", "date": "2019.08.11", "title": " Борисов участва в срещата на официалните  делегации на България и Туркменистан"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b3%d0%b0%d0%b7%d1%8a%d1%82-%d0%be%d1%82-%d1%82%d1%83%d1%80%d0%ba%d0%bc%d0%b5%d0%bd%d0%b8%d1%81/", "text": "Отношенията между България и Туркменистан са важни и перспективни. Убеден съм, че двустранният диалог на най-високо ниво ще отвори нови възможности за сътрудничество от взаимен интерес. Това заяви министър-председателят Бойко Борисов по време на срещата си в „Аваза“ с президента на Туркменистан Гурбангули Бердимухамедов. Премиерът Борисов изтъкна желанието на нашата страна да развива всестранно, дългосрочно и взаимноизгодно партньорство с Туркменистан в редица области като търговия, строителство, енергетика и туризъм, съобщиха от правителствената информационна служба. Премиерът Борисов изтъкна потенциала на сътрудничеството между България и Туркменистан относно енергийната сигурност и диверсификацията на източниците и маршрутите на доставките на природен газ от Каспийския регион към Европа. Българският министър-председател акцентира върху стремежа на страната ни да запази ролята си на стратегически газоразпределителен център и посочи сериозната работа на правителството по изграждането на необходимата инфраструктура. Според премиера Борисов, газът от Туркменистан е потенциален източник за захранване на газоразпределителния център „Балкан” на територията на България. Министър-председателят Борисов изрази готовност страната ни да развива диалог с Туркменистан и относно възможностите за взаимодействие по транспортната свързаност в направлението „Запад – Изток“ и „Запад – Юг“ през Югоизточна Европа и Черно море. Като друга перспективна сфера за сътрудничество между България и Туркменистан премиерът Борисов посочи инфраструктурата. По думите му би било полезно и за двете страни, ако обменят повече информация за инвестиционния климат и намеренията в тази област. В рамките на разговора министър-председателят Бойко Борисов благодари на президента на Туркменистан за отправената покана за участие в Първия каспийски икономически форум. Българският премиер поздрави Бердимухамедов за инициативата за провеждане и за успешната организация на това значимо и първо по рода си събитие. Министър-председателят Борисов отправи покана към президента на Туркменистан да посети България.", "date": "2019.08.11", "title": " Премиерът Борисов: Газът от Туркменистан е потенциален източник за захранване на хъб „Балкан”"}
{"url": "https://trud.bg/%d1%88%d1%83%d0%bc%d0%b5%d0%bd-%d0%bf%d1%80%d0%b0%d0%b7%d0%bd%d1%83%d0%b2%d0%b0-%d0%b4%d0%b5%d0%bd%d1%8f-%d0%bd%d0%b0-%d0%bc%d0%bb%d0%b0%d0%b4%d0%b5%d0%b6%d1%82%d0%b0/", "text": "Шуменци ще честват Международния ден на младежта в понеделник. Всички прояви, организириани от Община Шумен и Общинския младежки съвет са с вход свободен. Програмата стартира с ден на отворените врати от 10 до 15 часа в Астрономическата обсерватория. Там ще бъде завъртян филм за Слънчевата система, а от 21 часа е предвидено наблюдение на планетата Сатурн. На паметник „Създатели на българската държава“ служители от ОП „Туризъм, публични прояви и атракции“ ще запознават младежите с интересни факти покрай изграждането на монумента. В Информационния център към комплекса ще бъде прожектиран филм, който разказва за историята му. В Младежката сфера пред „Безистена“ от 18 часа ще гостуват дизайнерите Михаел Върбанов и Емил Личев. В непринудена среща те ще разкажат на младите хора как е стартирал бизнесът им в Шумен и какъв е ключът за успеха. Вечерта в парка между общината и Регионалната библиотека започва концерт със специалното участие на гост–изпълнителите Ивайло Иванов – Играта и Денислава Сашова – Диона.", "date": "2019.08.11", "title": " Шумен празнува деня на младежта"}
{"url": "https://trud.bg/ooh-%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8%d1%82%d0%b5-%d0%b2-%d0%b9%d0%b5%d0%bc%d0%b5%d0%bd-%d0%b7%d0%b0-4-%d0%b4%d0%bd/", "text": "В сблъсъците между проправителствените сили и сепаратистите в Аден са загинали около 40 души, а други 260 са били ранени, в това число и цивилни, се казва в информация на ООН, цитирана от AFP. „Десетки цивилни са убити и ранени от 8 август насам, когато започнаха боеве в град Аден. Предварителните доклади сочат, че 40 души са убити, а 260 са ранени“, се казва в изявлението на ООН. „Тъжно е, че по време на празника Курбан байрам, семействата скърбят за смъртта на своите близки, вместо да празнуват заедно в мир и хармония“, заяви Хуманитарният координатор на ООН в Йемен Лисе Гранде. „Основната ни цел в момента е да изпращаме медицински екипи за спасяване на ранените“, допълни тя. Гранде изрази притесненията на ООН за хванатите в капана на битката цивилни в град Аден, които нямат достъп до продукти от първа необходимост и призова воюващите страни да пазят цивилното население.", "date": "2019.08.11", "title": " OOH: Жертвите и пострадалите в Йемен за 4 дни достигат 300 души"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%bf%d0%be%d1%81%d0%b5%d1%82%d0%b8-%d0%ba%d1%80%d0%b8%d0%bc-%d1%81-%d0%bd%d0%be%d1%89%d0%bd%d0%b8%d1%82%d0%b5-%d0%b2/", "text": "Министерството на външните работи на Украйна изрази протест във връзка с посещението на президента на Руската федерация Владимир Путин в Крим, предаде ТАСС, като се позова на сайта на министерството. „Това пътуване, както и всички несъгласувани с украинската страна посещения на длъжностни лица от РФ във временно окупирания регион на Украйна представлява грубо нарушение от руската страна на държавния суверенитет и териториалната цялост на нашата държава“, се казва в текста. Путин вчера посети организираното от мотоклуб „Нощните вълци“ международно шоу „Сянката на Вавилон“, а по-късно гледа постановка за историята на Севастопол на новата сцена на музея-резерват „Херсонес Таврически“. Почетни гости бяха също вицепремиерът на Русия Олга Голодец, министърът на културата Владимир Медински, митрополит Псковски и Порховски Тихон и директорът на историко-археологическия резерват Елена Морозова.", "date": "2019.08.11", "title": " Владимир Путин посети Крим с „Нощните вълци“, Украйна негодува (ВИДЕО)"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%82%d1%83%d1%80%d0%ba%d0%bc%d0%b5%d0%bd%d0%b8%d1%81%d1%82%d0%b0%d0%bd-%d0%bf%d0%be%d0%b4%d0%bf%d0%b8%d1%81%d0%b0%d1%85%d0%b0-%d0%b4%d0%b2/", "text": "В присъствието на министър-председателя Бойко Борисов, в „Аваза“ бяха подписани двустранни документи за сътрудничество между България и Туркменистан в сферите на транспорта, инвестициите, младежта и спорта и външните работи. В рамките на Четвъртата сесия на Междуправителствената българо- туркменистанска комисия за икономическо сътрудничество беше подписано споразумение за сътрудничество в областта на пощенските и електронните съобщения и информационните технологии. Акцент на документа е обменът на информация за нормативната уредба, пазарните принципи и либерализацията в сектора на съобщенията. Със споразумението се дава възможност за подписване на договори за пряко сътрудничество между телекомуникационните и пощенските оператори на двете страни. Между Българската агенция за инвестиции (БАИ) и Министерството на финансите и икономиката на Туркменистан беше подписан Меморандум за сътрудничество, който ще бъде важен механизъм за стимулиране и подкрепа на бизнеса и ще насърчи инвестиционните процеси в двете страни. БАИ и Министерството на финансите и икономиката на Туркменистан ще засилят сътрудничеството си в областта на инвестиционните проекти, обмена на информация за привличане на инвестиции, създаването на нови бизнес партньорства, с цел излизане на трети пазари и изпълнение на съвместни проекти между двете страни. Снимки: Цветан Томчев В сферата на младежта и спорта ресорните министерства на България и на Туркменистан се договориха да насърчават сътрудничеството между спортните институции, спортните федерации и други спортни организации в двете държави в областта на спорта за високи постижения; спорта за всички; спортната наука и спортна медицина; борбата срещу допинга в спорта. Подписан беше също Протокол от Четвъртото заседание на Междуправителствената българо-туркменистанска комисия за икономическо сътрудничество. В него бяха отбелязани постигнатите договорености между двете страни в рамките на сесията, сред които е ускореното съгласуване и подготовката за подписване на проекта на Конвенция между правителството на Туркменистан и правителството на Република България за избягване на двойното данъчно облагане по отношение на данъците върху доходите и капитала. Извън работата на междуправителствената комисия, беше подписана Програма за сътрудничество между Министерството на външните работи на Република България и Министерството на външните работи на Туркменистан в периода 2020-2021 г. Програмата предвижда провеждането на политически консултации между двете министерства и обмен на информация от интерес за развитието на външнополитическия диалог и сътрудничеството. Последните политически консултации между министерствата на външните работи на двете страни са проведени през 2015 г. В обхванатия от Програмата период се планира  провеждането на политически консултации по теми като двустранни отношения и перспективи за тяхното развитие, двустранно взаимодействие в рамките на ООН и други международни организации и актуални регионални въпроси. В съответствие с Програмата за сътрудничество страните ще се информират взаимно относно възможностите за обмяна на ведомствени публични печатни и електронни издания, както и за провеждането в техните държави на международни събития в областта на културата, икономиката и други области от взаимен интерес. От българска страна документите бяха подписани съответно от министъра на транспорта, информационните технологии и съобщенията Росен Желязков, изпълнителния директор на Българската агенция за инвестиции Стамен Янев, министъра на регионалното развитие и благоустройството Петя Аврамова и извънредния и пълномощен посланик на Република България в Туркменистан (със седалище в Баку, Република Азербайджан) Николай Янков.", "date": "2019.08.11", "title": " България и Туркменистан подписаха двустранни документи в четири области от взаимен интерес"}
{"url": "https://trud.bg/%d0%be%d1%82%d1%80%d1%8f%d0%b7%d0%b0%d1%85%d0%b0-%d0%ba%d0%be%d0%b1%d1%80%d0%b0%d1%82%d0%b0-%d0%b7%d0%b0-%d0%bc%d0%b0%d1%87-%d1%81-%d1%88%d0%b0%d0%bc%d0%bf%d0%b8%d0%be%d0%bd%d0%b0/", "text": "Международната боксова федерация (IBF) отряза Кубрат Пулев за незабавен мач с шампиона Анди Руис. И потвърди реванша на мексиканеца с американски паспорт срещу Антъни Джошуа (Великобритания) на 7 декември в Саудитска Арабия.  На 1 юни Руис изненадващо победи именития си съперник с технически нокаут в седмия рунд и му отне и трите трофея в тежка категория. Мексиканецът обаче е на път да откаже реванша, тъй като не е доволен от хонорара, който ще получи. А сумата е била фиксирана още преди първия двубой. Според неофициална информация Руис ще получи скромните 9 милиона долара. Организаторите на битката в Саудитска Арабия са осигурили награден фонд от 100 млн. долара. Ако шампионът Руис се оттегли от тази битка, ще загуби някой от трофеите си. Пулев е официален претендент за титлата на IBF.", "date": "2019.08.11", "title": " Отрязаха Кобрата за мач с шампиона"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be-16/", "text": "С Медведев ще говорим за суапови сделки, допълни той “Туркменистан е в челната тройка на страните с находища на газ, дори от газта правят бензин. Целта е да осигурим ресурс за нашия газов хъб “Балкан”. На предстоящата утре среща с премиера Дмитрий Медведев ще говорим за възможността за осъществяване на суапови сделки (сделки през трети страни), тъй като всички тръби на Туркменистан към днешна дата минават през Русия.” Това обяви пред журналисти премиерът Бойко Борисов, който през втория ден на посещението си в Туркменистан разгледа Международната каспийска изложба за иновативни технологии. Борисов бе категоричен, че газовият хъб “Балкан” може да стане съвместно само с руската страна. Премиерът каза и че вече има български компании, които са сключили договори за 20-30 млн. лв. в областта на строителството в Туркменистан. “С техния президент сме им гарант”, допълни Борисов. Той увери, че днес други български компании ще сключат контракти по време на кръглата маса България-Туркменистан. Министър-председателят поясни, че е имало огромен интерес към наши фирми, работещи в областта на безизкопните технологии, на машиностроенето. “Навлизат вече български компании, мисля, че ще се престрашат и други след като има гаранция за техния бизнес”, подчерта премиерът. Той обясни, че България иска да инвестира в Туркменистан. “Вече имаме токова инвестиции, че вече нямаме работници. Проблемът в България са работниците… С това, което чакаме и с Германия, и с Южна Корея. Продължаваме и за “Фолксваген” и за “Хюндай”. През септември, ако успеем да подпишем договора с Южна Корея, той също ще е за 1,5 млрд. долара. Въпросът е как да осигурим работна ръка”, заяви Борисов. “Дори и да не стане заводът на “Фолксваген” у нас, въпреки че аз съм оптимист, направихме си голяма реклама. Гарантирам ви, че завод за автомобили ще имаме, интересът е голям”, заяви Борисов. В отговор на въпрос премиерът бе категоричен, че Турция е наш стратегически партньор и съсед. Международната каспийската изложба за иновативни технологии, на която присъства премиерът Борисов, се провежда в рамките на Първия каспийски икономически форум в Туркменистан. Изложбата е разположена в района на морското пристанище “Туркменбаши” и има за цел да привлече иновативни решения в областта на автомобилната индустрия и производството на автомобилни компоненти. На автомобилното изложение “Туркмен Сахра 2019” бяха представени нови леки и тежкотоварни автомобили и специална техника, иновативни разработки на автомобилната индустрия, съвременни разработки в областта на автомобилната аудио и видео електроника и автомобилни системи за безопасност. “Ползотворният диалог и постигането на конкретни нови договорености между България и Туркменистан е в интерес на стабилността и предвидимостта в двустранните ни отношения”, заяви Борисов по време на разширената среща между официалните делегации на двете страни. Разговорът се проведе в “Аваза”, след края на Четвъртото заседание на Междуправителствената българо-туркменистанска комисия за икономическо сътрудничество. Борисов изтъкна, че за страната ни Туркменистан е важен партньор в Централна Азия и в района на Каспийско море. Постигната е също така договореност двете страни взаимно да си предоставят по един офис в София и в Ашхабад за улесняване на връзките между България и Туркменистан. “С този офис ще бъдем и гарант за бизнеса, да бъде по-окуражен, че ще има подкрепа”, обясни Борисов. Тенденцията е тези офиси да се превърнат в консулства или посолства.   Икономическият министър Емил Караниколов:  Има нов южнокорейски инвеститор “В момента водим преговори с втори южнокорейски инвеститор”, обяви министърът на икономиката Емил Караниколов от Туркменистан. Той разкри, че в момента представители на южнокорейската фирма проучвали терени в България. Междувременно премиерът Бойко Борисов уточни, че южнокорейският инвеститор е най-големият концерн за акумулаторни батерии в Туркменистан. “Труд” научи от свои източници, че е фирмата за акумулатори за електрически автомобили СК Иновейшън, преговорите с която са в напреднала фаза. Има възможност новият завод да бъде разположен в Благоевград, тъй като там има много свобода работна ръка. Преговорите с “Хюндай” продължават, очаква се в близките дни да стане ясно и кой е новият потенциален инвеститор от Южна Корея. По думите на министъра на икономиката Българската страна е готова да окаже подкрепа на туркменистански фирми, които желаят да инвестират в България в сектори, в които имаме традиционни предимства и такива, които осигуряват висока добавена стойност и повишена конкурентоспособност на икономиката. Караниколов е част от официалната делегация, начело на която е премиерът Бойко Борисов в Туркменистан, за участие в Първия каспийски икономически форум. На него българска бизнес делегация ще представи пред домакините възможностите за инвестиции у нас и конкурентните предимства на страната ни в рамките на кръгла маса и двустранни бизнес срещи. Караниколов изрази готовност да подкрепи всяка бизнес инициатива, под формата на обмен на бизнес посещения и делегации, провеждане на бизнес форуми, с цел да се помогне на фирмите от двете страни по-добре да опознаят съществуващите възможности за ръст във взаимната ни търговия. Днес министър Караниколов ще проведе двустранна работна среща с министъра на финансите и икономиката на Туркменистан Батир Базаров.   Преговаряме за нов транспортен коридор Възможности за партньорство има и в областта на търговия, строителство, енергетика и туризъм Възможностите за взаимодействие между България и Туркменистан за транспортната свързаност в направлението “Запад – Изток” и “Запад – Юг” през Югоизточна Европа и Черно море, обсъди премиерът Бойко Борисов на срещата в “Аваза” с президента на Туркменистан Гурбангули Бердимухамедов. Като друга перспективна сфера за сътрудничество между двете страни премиерът Борисов посочи инфраструктурата. Двамата обсъдиха и потенциала на сътрудничеството за енергийната сигурност и диверсификацията на източниците и маршрутите на доставките на природен газ от Каспийския регион към Европа. Премиерът акцентира върху стремежа на страната ни да запази ролята си на стратегически газоразпределителен център и посочи сериозната работа на правителството по изграждането на необходимата инфраструктура. По думите на Борисов, газът от Туркменистан е потенциален източник за захранване на газоразпределителния център “Балкан” на територията на България. Премиерът поздрави Бердимухамедов за провеждането Първия каспийски икономически форум и отправи покана към президента на Туркменистан да посети България. Борисов подчерта желанието на нашата страна да развива всестранно, дългосрочно и взаимноизгодно партньорство с Туркменистан в редица области като търговия, строителство, енергетика и туризъм. По време на срещата Бердимухамедов и Борисов размениха подаръци. Българският премиер получи кожена чанта, килим и позлатена статуя. Той подари на президента на Туркменистан реплика на ритон конче от Боровското съкровище. В Туркменистан портретът на президента Бердимухамедов е навсякъде – по улиците, в хотелите и в магазините. На изложбата за иновативни технологии беше на всеки щанд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.11", "title": " Министър-председателят Бойко Борисов от Туркменистан: Хъб „Балкан” без Русия няма (обзор)\t"}
{"url": "https://trud.bg/%d0%b5%d0%ba%d0%be%d0%bb%d0%be%d0%b7%d0%b8%d1%82%d0%b5-%d0%bd%d0%b5-%d0%bf%d1%80%d0%b8%d0%b7%d0%bd%d0%b0%d0%b2%d0%b0%d1%82-%d0%b7%d0%b0%d0%ba%d0%be%d0%bd%d0%b0-%d0%b2-%d1%80%d0%b8/", "text": "Незачитане на екозаконите в Национален парк „Рила“ демонстрират активисти на организациите от коалицията „За да остане природа в България“. Абсурдното в случая е, че именно „зелените“ са отговорни за рестриктивните режими, срещу които от няколко дни говорят. Оказва се, че зад публичните изяви на „природозащитниците“ стои поредният опит за заблуда на българската общественост и трупане на дивиденти на гърба на институциите у нас, показа разследване на „Труд“. Повод за манипулацията е глобата, която Дирекцията на НП „Рила“ трябва да наложи на влогъра Слави Панайотов – на 27 юли той организира поход до връх Мусала. Според информацията в изкачването са се включили над 1500 души. Това е нарушение на Плана за управление на парка. Причината е, че маршрутът до върха попада в зона с ограничено човешко въздействие и според нормативната уредба по пътеките в група не могат да се движат повече от 20 души. За да се проведе такова мероприятие трябва да бъде одобрено от управата на парка. Подобно разрешение не е издавано, категорични бяха от там пред „Труд“ (виж карето). В новините на Би Ти Ви на 8 август бе излъчен репортаж относно казуса. „Експертно“ мнение изказа „екологът“ Андрей Ковачев. „Налагат се глоби само когато жертвите са по-малки. Елементарно беше министерството (на околната среда и водите, което отговаря за Националните паркове – б.а.) да информира хората да се разделят на по-малка група. Чакат някой да наруши закон и праскат максималната глоба“, обясни Ковачев. От трите изречения, казани от „природозащитника“, няма нито едно вярно. Относно малките жертви – световноизвестният телевизионен водещ Беър Грилс бе санкциониран, защото преплува едно от Рилските езера. Това стана по време на снимките на епизод от неговата поредица „В дивата пустош“, заснет в НП „Рила“. Екипът на Грилс плати глобата. А дали Планът за управление на парка предвижда служители да разделят „хората на групи“, „Труд“ попита Дирекцията на защитената територия. Ето какво отговориха: „Служителите от паркова охрана и контрол на Дирекция „Национален парк Рила“ биха били в нарушение, самоинициативно и без липса на документ да разделят похода на групи, без писмено определени отговорници за всяка група и без писмено разрешение от ръководството за провеждане на мероприятието, защото в случай на инцидент или нарушение те ще носят цялата отговорност за това“. Парадоксалното е, че рестрикциите в Плановете за управление (ПУ) на 11-те природни и трите национални парка у нас са в резултат от натиска на „зелените“. Под тяхна диктовка развитието на планинския туризъм буквално е спряно заради абсурдните забрани. Те са въведени, защото по-голяма част от плановете са писани от представители на „За да остане природа в България“ или с тяхно участие. Настоящият ПУ на НП „Рила“ изтича през 2010 година, но още е в сила. Причината е, че „природозащитниците“ настояват всички рамкови документи за управлението на защитените територии да подлежат на екологична оценка (ЕО) – нещо, което не е предвидено от закона. Целта на „зелените“ е да могат да обжалват ЕО пред съда и по този начин да блокират инвестиционните намерения за развитието на планинските региони. Така „еколозите“ контролират какво и къде се планира като инвестиция. Дали ще е лифт, ски писта, хижа – без благословията на „природозащитниците“ нищо не може да бъде направено в Природен или Национален парк. Заради „зеления“ натиск новият План за управление на Рила ще изтече, преди да е започнал да действа – документът още не може да бъде приет поради изброените по-горе причини. Но ако се прилагаше той, Слави Панайотов нямаше да бъде застрашен от глоба. Защото точно режимът за числеността на групите в Рила е много по-либерален, именно за да се стимулира планинския туризъм. Какво се получава – „зелените“ обвиняват институциите, че ще глобят Панайотов. Но си мълчат, че санкцията е заради забраните, прокарани от тях. Масовото изкачване на Мусала: Процедурата не е спазена Влогърът Слави Панайотов не е спазил процедурата за организиране на масовото изкачване на връх Мусала – това е записано в официален отговор до „Труд“ от Дирекцията на НП „Рила“. Според Плана за управление за провеждането на такова мероприятие неговият инициатор, независимо дали е физическо или юридическо лице, трябва да подаде заявление по образец до управата на Парка. Документът може да бъде изтеглен от интернет страницата на ДНП „Рила“. „В заявлението изрично се посочват данните за заявителя, обосновка, място за провеждане, програма с времеви график за провеждане на дейността, места за хранене и нощувка на участниците, вид на транспорта, използваната техника и материали, отговорното лице за провеждане на мероприятието и документ за актуално състояние за юридически лица. По този начин органът, издаващ индивидуален акт, (в случая Дирекция „Национален парк „Рила“) може да прецени допустима ли е дейността (в зависимост от зонирането на планирания район, съгласно Плана за управление на НП „Рила“), да прецени условията и да се произнесе при какви условия може или не може да бъде проведена“, заявяват от управата за вестника. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.11", "title": " „Еколозите“ не признават закона в Рила\t"}
{"url": "https://trud.bg/%d0%b1%d0%b5%d0%b1%d0%b5-%d0%b4%d0%b5%d0%bb%d1%84%d0%b8%d0%bd%d1%87%d0%b5-%d0%b5-%d0%bf%d0%be%d1%87%d0%b8%d0%bd%d0%b0%d0%bb%d0%be-%d0%b2-%d0%b4%d0%b5%d0%bb%d1%84%d0%b8%d0%bd%d0%b0%d1%80%d0%b8%d1%83/", "text": "Бебе делфинче почина в делфинариума във Варна. Малкото било родено едва преди девет дни, а инцидентът стана по време на представление, съобщава  . Обедното представление в петък не върви по сценарий. Бозайниците усещат нещастие, разказва Бисер Любенов, който е в публиката. Настъпи някакъв смут, делфините отказаха да играят, да танцуват, да си правят самото представление…, спомня си още Бисер Любенов. Аутопсията показала, че бебето е със здрави органи, а вероятната причина за смъртта е в мозъка. След раждането то имало нарушено общуване с майка си, в което обаче служителите няма как да се намесят. „Те имат 6 сигнала, с които си комуникират и по този начин тя по-лесно и по-точно се грижи за детето. В този случай тя непрекъснато го обгрижваше, вдигаше го да си поема въздух, хранеше го”, обяснява Цветан Станев, биолог в делфинариума. Петимата обитатели през лятото играят по 4 представления всеки ден – твърде много според природозащитниците.", "date": "2019.08.11", "title": " Бебе делфинче е починало в делфинариума във Варна"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-457/", "text": "Министър-председателят Бойко Борисов от Туркменистан: Хъб „Балкан” без Русия няма Чакаме договор с “Хюндай” за 1,5 млрд. долара.           „Еколозите“ не признават закона в Рила Влогърът Слави Панайотов отнася глоба заради режими, наложени от „зелените“.             По-ниски лихви, ако влезем в чакалнята на еврозоната Доверието в икономиката ни ще се увеличи, а от там и инвестиционната активност – „Капитал и пазари“ с финансиста Димитър Чобанов.               Посегателствата срещу военното разузнаване изглеждат анти НАТО Публичните политически нападки и обсъждания на безумни идеи не може да не се отразят негативно върху мотивацията и работата на личния състав на службата, казва експертът по международна сигурност Симеон Николов в интервю за „Труд“.         Прогресивно-либералният рай(х) и неговите врагове „Ловът“ – недвусмислен призив за насилствена разправа с привържениците на Тръмп – анализ на д-р Борислав Цеков.               Вълшебникът Мицотакис Гръцкият премиер изуми както приятелите, така и враговете си, нахлу като организирано и планирано цунами – коментар на Бойка Атанасова, кореспондент на „Труд“ в Атина.         Шефът на острова Силует на управителя на остров Света Анастасия Павлин Димитров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.11", "title": " Вижте акцентите в броя на вестник „Труд“ в понеделник, 12 август 2019"}
{"url": "https://trud.bg/%d0%bb%d0%b5%d1%82%d0%b8%d1%89%d0%b5%d1%82%d0%be-%d0%b2-%d1%82%d1%80%d0%b8%d0%bf%d0%be%d0%bb%d0%b8-%d1%81%d0%bf%d1%80%d1%8f-%d1%80%d0%b0%d0%b1%d0%be%d1%82%d0%b0-%d0%b7%d0%b0%d1%80%d0%b0%d0%b4%d0%b8/", "text": "Единственото функциониращо летище на либийската столица Триполи спря работа заради ракетен обстрел. Двете страни в конфликта в Либия се обвиниха взаимно за атаката, извършена в нарушение на прекратяването на огъня по случай големия мюсюлмански празник Айд ал Адха (Курбан байрам), съобщава БТА. Управата на летище Митига, което се намира на няколко километра източно от Триполи, обяви, че то е било подложено на обстрел тази сутрин. Въздушният трафик е спрян до ново нареждане. Летището се намира в район под контрола на базираното в Триполи правителство на националното съгласие (ПНС). ПНС и т. нар. Либийска национална армия (ЛНА) под командването на маршал Халифа Хафтар, „силния човек“ в Източна Либия, се обвиниха взаимно за атаката. В събота двете страни в конфликта обявиха, че приемат предложеното от ООН временно прекратяване на огъня по случай празника Айд ал Адха, който продължава от неделя до вторник.  В началото на април ЛНА започна офанзива за превземане на Триполи. След повече от четири месеца на сражения, силите на Хафтар остават в подстъпите на либийската столица, където са спрени от силите на признатото от ООН правителство на националното съгласие.", "date": "2019.08.11", "title": " Летището в Триполи спря работа заради ракетен обстрел"}
