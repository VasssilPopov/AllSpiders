{"url": "https://trud.bg/%d0%bb%d0%b0%d0%b2%d1%80%d0%be%d0%b2-%d0%be%d1%81%d1%8a%d0%b6%d0%b4%d0%b0-%d1%80%d0%b0%d0%b7%d1%80%d1%83%d1%88%d0%b8%d1%82%d0%b5%d0%bb%d0%bd%d0%b0%d1%82%d0%b0-%d0%bf%d0%be%d0%bb/", "text": "Руският външен министър Сергей Лавров осъди американската „разрушителна политика“ срещу Венецуела, след като Вашингтон подкрепи опозиционния лидер срещу президента Николас Мадуро, съобщава AFP. „По мое мнение политиката на САЩ по отношение на Венецуела, както и много други страни, е разрушителна“, заяви Лавров по време на пресконференция в Рабат с мароканския си колега Насер Бурита. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Лавров осъжда „разрушителната“ политика на САЩ срещу Венецуела"}
{"url": "https://trud.bg/%d0%b9%d0%b5%d0%bd%d1%81-%d1%81%d1%82%d0%be%d0%bb%d1%82%d0%b5%d0%bd%d0%b1%d0%b5%d1%80%d0%b3-%d0%be%d1%87%d0%b0%d0%ba%d0%b2%d0%b0%d0%bc-%d1%81-%d0%bd%d0%b5%d1%82%d1%8a%d1%80%d0%bf%d0%b5%d0%bd%d0%b8/", "text": "Генералният секретар на НАТО Йенс Столтенберг приветства ратифицирането на Преспанския договор от гръцкия парламент, което отваря пътя на Скопие към присъединяване в най-големя военен алианс на света, пише електронното издание на вестник Kathimerini. Столтенберг написа в „Туитър“, че вотът е „важен принос към стабилността и просперитета на целия регион“. „Очаквам с нетърпение бъдещото присъединяване на Република Северна Македония към НАТО“, добави той. Изданието припомня, че усилията на Скопие да се присъедини към Алианса досега бяха блокирани единствено заради спорните въпроси със страната-членка на организацията Гърция относно името на бившата югорепублика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Йенс Столтенберг: Очаквам с нетърпение бъдещото присъединяване на Република Северна Македония към НАТО"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8%d1%8f%d1%82-%d0%be%d0%ba%d1%80%d1%8a%d0%b6%d0%b5%d0%bd-%d1%81%d1%8a%d0%b4-%d0%bf%d0%be%d0%bb%d1%83%d1%87%d0%b8-%d0%bd%d0%b0%d0%b3%d1%80%d0%b0/", "text": "Асоциация „Прозрачност без граници“ отличи Варненския окръжен съд като водещ сред окръжните съдилища у нас за ергономичност на интернет страницата си и информацията, предоставена на гражданите. Класацията е част от изработената от неправителствената организация „Карта на прозрачността на съдилищата в България“. Анализът обхваща всички съдебни институции н страната, които се оценяват по навигация, дизайн, степен на публичност, прозрачност и отчетност на представената информация за гражданите. „Сайтът на Варненския окръжен съд е създаден с идеята да бъде в помощ на потребителите – да предостави възможност на гражданите бързо и лесно да намерят необходимата информация, да се ориентират в правната тематика и да се свържат с нас“, сподели Диана Иванова, експерти „Връзки с обществеността“ във ВОС при получаването на наградата по време на кръгла маса на тема „Прозрачност в работата на съдилищата“ в столицата. На нея бе представен изготвен от „Прозрачност без граници“ каталог на добрите практики по предоставяне на информация за гражданите, като Варненският окръжен съд бе поканен да сподели своя опит. Неправителствената организация е подготвила и „Еталон за публичност и прозрачност в работата на съдилищата“. В него са събрани водещите стандарти на международни организации в тази област и практики, прилагани в държави-членки на ЕС. Асоциацията има намерение да предостави всички материали на Висшия съдебен съвет и по този начин да подкрепи съдебната система в усилията й да бъде по-прозрачна и достъпна за гражданите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Варненският окръжен съд получи награда за сайта си"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d0%b4%d0%b8%d1%81%d0%ba%d1%83%d1%82%d0%b8%d1%80%d0%b0-%d0%b2/", "text": "Конкретни мерки и начини за засилване на връзката между системите на образованието и на бизнеса бе тема на национална среща във Велико Търново, инициирана от Асоциацията на индустриалния капитал в България. Форумът събра предприемачи, образователни експерти, представители на различни институции и организации. Дискусията бе открита от кмета на Старата столица Даниел Панов, министъра на образованието и науката Красимир Вълчев и председателя на Асоциацията на индустриалния капитал в България Васил Велев. Даниел Панов представи добрите примери, които Старата столица дава – преди повече от три години Община В. Търново възложи изготвянето на обстоен анализ на пазара на труда. „Вече са създадени паралелки, които да обучават и на теория, и на практика подготвени млади хора, които впоследствие да се реализират успешно в избраната професия. Това важи както за сферата на информационните технологии, така също за туризма, леката промишленост и индустрията“, посочи Даниел Панов. Градоначалникът и министър Вълчев бяха единодушни, че образованието е категоричен национален приоритет и това личи както от ръста на учителските възнаграждения, така и от мерките за повишаване на квалификацията на педагозите, за въвеждане на иновативни учебни планове, от актуализирането на над 2000 образователни програми само за този период. „Община Велико Търново ще продължава да прави всички необходимо за подобряване на материалната база, за модернизацията както на училищата, така и на детските градини“, добави Панов. Участниците в срещата изразиха общо мнение, че е създадено добро партньорство между бизнеса, местната власт и образователните институции. Разговорите обхванаха теми за необходимостта от промени в методите на преподаване, които да насочат провокират учениците да използват въображението си. Обсъдени бяха въпроси, свързани с преструктурирането на приема във висшите учебни заведения, допълнителните стипендии в сферата дуално образование, допълнителното финансиране на професионалните гимназии, участието на бизнеса в изготвянето на учебните планове. В срещата участваха също ректорът на ВТУ „Св. св. Кирил и Методий“ проф. Христо Бонджолов, представители на образователни институции и експерти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Министър Красимир Вълчев дискутира връзката между образование и бизнес на форум в Търново"}
{"url": "https://trud.bg/%d0%b8-%d1%80%d0%b0%d0%b7%d0%b3%d1%80%d0%b0%d0%b4-%d0%b2-%d0%b3%d1%80%d0%b8%d0%bf%d0%bd%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f/", "text": "Област Разград е в грипна епидемия, обявиха от Регионалната здравна инспекция, а от понеделник за три дни се разпускат и учениците. Мярката е заради повишената заболяемост, която за областния град е 115 на 10 000 души, но в другите общини нивото на заболелите било по-високо. В същото време над 30% от учениците са отсъствали от занятия в края на тази седмица и Регионалното оперативно бюро е взело в петък решение за обявяване на епидемия. Въвеждат се ограничения за масови мероприятия и събирания на деца и младежи, особено в затворени помещения, преустановяват се профилактични прегледи, планови консултации на бременни и малки деца, свижданията в болници. По време на епидемия медицинското обслужване, на болни от остри респираторни заболявания и грип, да се извършва главно по домовете, а по-леките случаи да се изолират и лекуват в домашни условия. Това е посочено сред мерките за ограничаване разпространението на грипа. Детските градини не преустановяват работата си, но се засилва контролът за недопускане на болни деца, както и хора от персонала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " И Разград в грипна епидемия\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d1%86%d0%b5%d0%bb%d1%82%d0%b0-%d0%bd%d0%b8-%d0%b5-%d0%b2%d0%bd/", "text": "Утвърждаването на статут на иновативно училище е възможност училището да работи по различни правила от тези в нормативната уредба, да направи някои изключения, така че в по-голяма степен да провокира интереса на учениците. Това заяви в петък в Горна Оряховица министърът на образованието Красимир Вълчев. Той допълни, че всяко училище и всеки учител може да прилага иновативни методи на работа. „ Целта на нашата политика е да провокираме културата на ползотворни иновации във всички училища. Най-мащабната иновация е учителят, който се опитва да работи по различни, иновативни методи, които провокират интереса на учениците. Но много иновации са свързани с нови технологии, с нови методи на организация на работа, дори с промяна на разположението на елементите в класната стая ако щете. Най-голямото ни предизвикателство е да мотивираме интереса на децата за учене в областта на математиката и природните науки“, призна Красимир Вълчев. Просветният министър уточни, че наблюденията показват, че стенд лабораториите са един много ефективен начин това да се случи. Там, където има изградени такива, със сигурност се повишава интересът на учениците към изучаване на природни науки. Тези науки и математиката са важни заради колективния ни интерес да имаме повече деца в такива профили, в гимназиалното образование и в техническото професионално образование, най-вече в инженерно-техническите направления в системата на висшето образование. „Най-притеснителен е очакваният недостиг на инженери в различни сектори. Необходими са ни повече IT специалисти, повече лекари. Това се опитваме да направим. Това, което ще направим с проекта „Образование на бъдещето“ и което ще направим за разширяване на дигиталните умения и обучението чрез информационни технологии… С преструктурирането на приема също се опитваме да насочим повече ученици и да бъдат утвърдени повече паралелки в профилите „Математика“, „Природни науки“, в професионалните гимназии за технически професии“, изтъкна Красимир Вълчев. При визитата си в СУ „Георги Измирлиев” в Горна Оряховица той разгледа модерни лаборатории и коментира и проблема с отпадането на деца от училище. „Целта на механизма не е само единствено и само да запише децата. Той има за цел да ги включи ефективно в образователната система, да осигури ежедневната им посещаемост, тъй като резултатите идват с натрупване на часове педагогическа работа с тези деца. Затова са необходими много повече мерки и най-вече ефективна работа в самите училища. В това число и допълнителни часове за преодоляване на образователните трудности. Ние финансираме такива часове.Необходимо е ангажиране по линия на целодневната организация, дейности по интереси, необходима е и работа с родителите. В голяма степен работата по механизма вече е фокусирана върху ежедневната посещаемост. Механизмът показа, че когато институциите работят заедно, има ефект“, смята министър Вълчев. Той заяви, че предизвикателството остава, тъй като децата от проблемни групи са увеличаващ се дял. „Факт е, че имаме училища с добри резултати, но и такива, които не полагат достатъчни усилия. Формулата е с всички инструменти, които имаме, да ги накараме задължително да се включат в образователната система. Особено когато липсва отношение на родители към образованието. В такива случаи отговорността на държавата трябва да бъде много по-голяма“, категоричен е Красимир Вълчев. Министър Вълчев говори и за увеличението на учителските заплати и информациите, че, макар и единици, има образователни институции, в които учителите не са го получили. По думите му средствата са осигурени чрез разходните стандарти. „Но тъй като училищата не се финансират по брой персонал, трябва с получените средства да осигурят увеличението. Всъщност това е било и всички предходни години с увеличение. Опитът ни показва, че под 0,5% от образователните институции имат проблем с увеличението. Подобни случаи са изключение и те са по-скоро не в малките училища, а в такива, в които броят на децата и учениците е намалял, но не е намалял броят на персонала. Правим проверка във всяко училище. В някои случаи това е въпрос на разчети на всяко едно училище. Директорът не трябва първо да отделя средства за всички други неща, които смята, че трябва да обезпечи, а с полученото увеличение да увеличи възнагражденията. Говорили сме с Общините така да направят формулите за разпределение на средствата, които се правят през февруари, че да обезпечат това увеличение. Ако няма на ниво община намаление на децата и учениците, то това може частично и с механизма на формулата. Може би след 15 март ще направим анализ. Но пак казвам – подобни случаи са изключения, в общия случай средствата са достатъчни. Може би в част от училищата увеличението ще се случи следващия месец“, уточни министър Вълчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Министър Красимир Вълчев: Целта ни е внедряване на иновации във всички училища"}
{"url": "https://trud.bg/%d1%81%d0%bd%d1%8f%d0%b3-%d0%b7%d0%b0%d1%82%d1%80%d1%83%d0%bf%d0%b2%d0%b0-%d1%81%d0%bc%d0%be%d0%bb%d1%8f%d0%bd%d1%81%d0%ba%d0%b0-%d0%be%d0%b1%d0%bb%d0%b0%d1%81%d1%82-%d0%b0%d1%80%d0%bc%d0%b5%d0%b9/", "text": "Обилен сняг повсеместно засипва Смолянска област, заваля около 16 часа на 25-и януари и за час натрупа нови над 15 сантиметра. Валежът всъщност е причинен от циклона, идващ от Беломорска Гърция, за който рано през деня предупредиха държавните институции, МВР и противопожарните служби, както и областният управител на Смолянско Недялко Славов, обявявайки „Пълна готовност”. Трупащият се сняг вдигна на крак и снегопочистващата техника на АПИ, близо 100 тежки машини. Междувременно, от 24-и до 27-и януари включтелно, свръхмощен снегоринен ротор на 101-и алпийски полк в Смолян, заедно с поддържащ го екип от армейци, по искане на областния управител, чисти пътища в Смолянския регион, за което има и заповед на министъра на отбраната Каракачанов. Само в петък, 25-и януари, до 17 ч. над 45 километра трасе са изчистили военните по маршрута: Смолян – Пампорово – комплекс Малина и обратно, съобщи за в. „Труд” командирът на алпийците полковник Димитър Кацаров. Борбата със снега в цялата област продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Сняг затрупва Смолянска област, армейци помагат в чистенето"}
{"url": "https://trud.bg/%d0%bd%d0%b0%d1%82%d0%be-%d0%b8-%d0%bc%d0%be%d1%81%d0%ba%d0%b2%d0%b0-%d0%bd%d0%b5-%d1%81%d0%b5-%d1%80%d0%b0%d0%b7%d0%b1%d1%80%d0%b0%d1%85%d0%b0-%d0%b7%d0%b0-%d1%80%d0%b0%d0%ba%d0%b5%d1%82%d0%bd%d0%b8/", "text": "Генералният секретар на НАТО Йенс Столтенберг смята Русия за виновна за американското напускане на ракетния пакт.  НАТО и Русия не успяха да разрешат спора за нова руска ракетна система, за която западните съюзници твърдят, че е заплаха за Европа и е в нарушение на руско-американския Договор за ликвидиране на ракетите със среден обсег от 1988 г., предаде Ройтерс. На среща на съвета НАТО-Русия в Брюксел посланиците на 29 страни от Северноатлантическия пакт подновиха своя призив към Москва да унищожи ракетата “Новатор” 9M729 преди заложения от Вашингтон срок 2 февруари. Но присъстващият на заседанието зам. външен министър на Русия Сергей Рябков настоя, че САЩ са тези които нарушават споразумението с ПРО-системата си в Румъния. Очаква се на 2 февруари Вашингтон да задейства 6-месечната процедура по напускане на договора. “Споразумението няма стойност, ако не се спазва, проблемът са руските ракети в Европа”, подчерта генералният секретар на НАТО Йенс Столтенберг.  ", "date": "2019.01.25", "title": " НАТО и Москва не се разбраха за ракетния пакт със САЩ\t\t\t"}
{"url": "https://trud.bg/%d0%b0%d0%ba%d0%ba-%d0%b7%d0%b0%d0%b4%d0%bc%d0%b8%d0%bd%d0%b0-%d0%bc%d0%b5%d1%80%d0%ba%d0%b5%d0%bb-%d0%bf%d0%be-%d1%80%d0%b5%d0%b9%d1%82%d0%b8%d0%bd%d0%b3/", "text": "Месец и половина след като оглави управляващия в Германия Християндемократичен съюз (ХДС), Анегрет Крамп-Каренбауер, наричана от медиите АКК, застана начело и на класацията на най-популярните политици в страната. Според публикувано днес проучване на института Инса по поръчка на сп. “Фокус” сред повече от 2000 германски граждани Крамп-Каренбауер получава 121 точки в класацията на най-одобрявани политически лидери. Канцлерката Ангела Меркел е втора със 119 точки, следвана от съпредседателя на Зелените Роберт Хабек (112 точки). Четвърта се нарежда лидерката на “Левицата” Зара Вагенкнехт.  ", "date": "2019.01.25", "title": " АКК задмина Меркел по рейтинг"}
{"url": "https://trud.bg/%d0%b2%d0%be%d0%b9%d1%81%d0%ba%d0%b0%d1%82%d0%b0-%d0%bf%d0%be%d1%80%d1%8a%d1%87%d0%b2%d0%b0-%d0%ba%d0%b0%d1%81%d0%ba%d0%b8-%d0%b8-%d0%b1%d1%80%d0%be%d0%bd%d0%b5%d0%b6%d0%b8%d0%bb%d0%b5%d1%82%d0%ba/", "text": "Рамковото споразумение е за 4 години Военното министерство пусна обществена поръчка да закупи 2000 каски и 2000 бронежилетки за пехотата на стойност 8 млн. лв. с ДДС. Идеята е рамковото споразумение да е за 4 години. Изискванията към каските са да предпазват от осколки и да осигуряват защита от преки попадения и рикошети от куршуми на пистолети и револвери. Бронежилеките пък трябва да гарантират защитата на торса, а също така и на слабините и врата от куршуми за късоцевно стрелково оръжие -пистолети. Акцентът върху защитата на слабините и врата не е случайно. През март 2005 г. редник Гърди Гърдев от последния ни батальон в Дивания, Ирак бе убит погрешка от “приятелски огън”. Нелепа случайност причини трагедията – стрелба на американски войник, охраняващ радиорелеен пост в близост до нашата зона за отговорност. Куршумът, от който загина Гърдев, преминал през незащитената от бронежилетката част на тялото му – под мишницата. Предвижда се още чрез специални вложки, които се поставят допълнително, бронежилетките да пазят и от куршуми на автомати и картечници с калибър до 7,62 мм. Армията ще купува и 225 000 патрона калибър 9Х19 мм за 136 000 лв. с ДДС, става ясно от друга обществена поръчка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.25", "title": " Войската поръчва каски и бронежилетки за 8 млн. лв.\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%ba%d1%83%d0%ba%d0%b5%d1%80%d1%81%d0%ba%d0%b8%d1%8f-%d1%84%d0%b5%d1%81%d1%82%d0%b8%d0%b2%d0%b0%d0%bb-%d1%81%d1%83%d1%80%d0%b2%d0%b0-%d0%b2-%d0%bf%d0%b5/", "text": "Започна кукерския фестивал Сурва в Перник. По традиция фестивалът се провежда в последната събота и неделя на месец януари и продължава два дни с дефиле на маскарадни групи от страната и чужбина. Градът е утвърден домакин на феста от 1966 година насам. От 1985 година „Сурва“ има статут на международен фестивал, а Перник е приет за член на Федерацията на европейските карнавални градове десет години по-късно. През 2015 г. празникът „Сурва“ е вписан в представителния списък на ЮНЕСКО за нематериалното културно наследство на човечеството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Започна кукерския фестивал Сурва в Перник (СНИМКИ)"}
{"url": "https://trud.bg/9-%d1%83%d1%87%d0%b5%d0%bd%d0%b8%d1%87%d0%ba%d0%b8-%d1%83%d0%b3%d0%be%d0%b2%d0%be%d1%80%d0%b8%d0%bb%d0%b8-%d0%bf%d0%be%d0%b1%d0%be%d1%8f-%d0%bd%d0%b0%d0%b4-%d0%bc%d0%be%d0%bc%d0%b8%d1%87%d0%b5-%d0%b2/", "text": "Девет ученички на възраст между 13 и 15 години са организирали . Девойките се уговорили за това със съобщения в социалните мрежи и се разбрали да заснемат хулиганската проява с телефоните си. Видеото от нападението бе разпространено преди дни в социалната мрежа фейсбук от фотографа Николай Желязков, който станал случаен свидетел на сбиването. На кадрите се вижда как няколко момичета ритат друга девойка, която е паднала на земята. Има и момичета, които снимат побоя. Разследващи от столичното 3-то районно, които се самосезираха след публикация на „Труд онлайн“, са установили кои са участничките в саморазправата, съобщиха от МВР. Те са възпитанички на различни училища в София. При инцидента две от момичетата са пострадали леко. Все още не е ясно какви са мотивите за нападението. Образувана е преписка, а материалите ще бъдат докладвани в прокуратурата с мнение за изпращане на комисия по Закона за борба с противообществените прояви на малолетни и непълнолетни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.25", "title": " 9 ученички уговорили побоя над момиче във фейсбук\t\t\t"}
{"url": "https://trud.bg/%d0%b6%d0%b5%d0%bd%d0%b0-%d0%bf%d0%be%d1%87%d0%b8%d0%bd%d0%b0-%d0%be%d1%82-%d0%b3%d1%80%d0%b8%d0%bf-%d0%b2-%d0%b3%d0%b0%d0%b1%d1%80%d0%be%d0%b2%d0%be/", "text": "Грипен вирус причини смъртта на 52-годишна жена от Габрово. Няма пациенти с усложнения от грип, които да се лекуват в областната болница. Габровска област е една от малкото, в които все още обстановката е спокойна, на фона на грипната епидемия, обхванала страната. Броят на заболелите е под епидемичните стойности, посочиха от Регионалната здравна инспекция. За нещастие грипът взе жертва, починалата е 52-годишна жена с доказан грипен вирус от щама H1N1. След домашно лечение, назначено от личния лекар, продължило повече от седмица, била приета в болницата с пневмония. Състоянието ѝ се влошавало изключително бързо, въпреки лечението, и пациентката получила дихателна недостатъчност, съобщава БНР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Жена почина от грип в Габрово"}
{"url": "https://trud.bg/%d0%b4%d0%b8%d0%bb%d0%b5%d0%bc%d0%b0%d1%82%d0%b0-%d0%bd%d0%b0-%d0%b5%d1%81-%d0%b7%d0%b0-%d0%b2%d0%b5%d0%bd%d0%b5%d1%86%d1%83%d0%b5%d0%bb%d0%b0/", "text": "Венецуела отново е в пика на световните новини, след като на 23 януари ротационният председател на суспендираното от Върховния съд отпреди две години Национално събрание Хуан Гуайдо се самопровъзгласи на митинг в Каракас за „временен президент” на страната, позовавайки се на „вакуум във властта”. Този вакуум според опозиционера Гуайдо и веднага призналия новия му статут Вашингтон се получавал, защото заклелият се на 10 януари т.г. за нов 6-годишен президентски мандат Николас Мадуро не бил легитимен. Опозицията и външните врагове на венецуелското правителство смятат за незаконни президентските избори, спечелени от Мадуро на 20 май м.г., защото в тях не била участвала опозицията и защото те били свикани от също непризнаваното Национално конституционно събрание, избрано при друг вот – на 30 юли 2017 г. Истината е, че в президентските избори участваха трима опозиционни кандидати освен Мадуро, а другата част на опозицията сама реши да бойкотира гласуването, въпреки че за него бяха предвидени гаранции от изработено с международно посредничество споразумение. Но този документ също бе отхвърлен от опозицията през януари 2018-а в последния момент преди подписването му в Доминиканската република. Лентата трябва да се върне още малко назад и да се припомни, че редовното Национално събрание, избрано през декември 2015 г., е единствената институция във Венецуела, доминирана от опозицията. И единствено нея САЩ, ЕС и страните от т. нар. Група от Лима (13 латиноамерикански правителства, повечето от които имат осъдително отношение към управлението в Каракас) признават за демократично избрана. Въпреки че всички останали избори в страната са провеждани по същите закони, по които е избрано и НС. То бе суспендирано от Върховния съд още през 2016 г., след като се установи купуване на гласове при избирането на трима опозиционни депутати и те трябваше да бъдат оттеглени, а за местата им да се проведат нови избори. Но НС отказа да се подчини на съда, поради което дейността му бе суспендирана. Всичко това е важно да се знае, за да се разбере защо цялото нажежаване на страстите сега е около това – кой е легитимен и кой не е. Също така върху тази дилема се градят и колебанията на част от страните в ЕС как да се реагира на самообявяването на Хуан Гуайдо за „временен президент”, докато Николас Мадуро не без основание го вини, че погазва конституцията и де факто осъществява държавен преврат. САЩ очевидно не страдат от скрупули спрямо международното право и един от ключовите му постулати – ненамесата във вътрешните работи на суверенни държави, след като един през друг президентът Доналд Тръмп, вицепрезидентът Майк Пенс и държавният секретар Майк Помпео си позволиха директни указания как да се смени властта във Венецуела и признаха Гуайдо. В ЕС обаче това няма как да мине така лесно, въпреки че висшата представителка за външната политика Федерика Могерини също не призна миналогодишните президентски избори във Венецуела и също повтаря, че смята за единствено демократична институция Националното събрание. Но в становището, с което тя излезе на 23 януари по повод сегашната ситуация, няма и сянка от признаване на Гуайдо за „временен президент”. Могерини изтъква, че „ЕС настоятелно призовава за започване на непосредствен политически процес, водещ до свободни и достоверни избори в съответствие с конституционния ред” и че Съюзът е готов да подкрепи „надежден мирен политически процес в съответствие с конституцията на Венецуела”. Макар и витиевата, тази официална позиция на ЕС се разминава сериозно с линията на Вашингтон. В началото на тази седмица в рамките на ЕС се оформи група от пет страни – Испания, Португалия, Италия, Франция и Холандия, която поде инициатива за европейско посредничество във венецуелската криза с цел да се осъществи диалог между правителството в Каракас и опозицията и да се намери мирен изход. Най-активен в координацията на тази инициатива е испанският външен министър Жозеп Борел, бивш председател на Европарламента и много влиятелен политик, който държи на „предпазливостта” и зове за изработването на информирана обща позиция на ЕС – бърза, но „не на гореща глава”. Той подчерта на 23 януари: „Няма да се хвърляме да следваме никого”. Според испанската преса Борел е в постоянна връзка с колегите си от ЕС и събитията се следят внимателно от всички. Той направи и следния публичен коментар по отношение на ставащото във Венецуела: „Когато се случват такива неща, решаващото е на коя страна е армията, а ние не знаем тя къде е”. Впрочем, венецуелската армия съвсем ясно се обозначи. Военният министър Падрино Лопес заяви: „Отчаянието и нетолерантността атакуват мира в страната. Войниците на родината не приемаме президент, спуснат в сянката на тъмни интереси и самопровъзгласил се незаконно. Армията защитава нашата конституция и е гарант на националния суверенитет”. От своя страна шефът на FANB (Боливарските национални въоръжени сили) Ремихио Себайос декларира: „Няма да позволим на предателите да продължат с неуважението си към родината, ще се борим и ще победим”. При създалата се ситуация всяко прибързано взимане на страна от външни сили очевидно е крайно уязвимо от гледна точка на демокрацията, международното право и принципа за ненамеса във вътрешните работи.   Противоречие с демокрацията Изработването на обща позиция на ЕС за събитията във Венецуела изисква време и сериозно проучване на фактите. За Брюксел е трудно еднозначно да подкрепи присвоения от Хуан Гуайдо статут, след като той призовава за държавен преврат и се самоиздига на държавния връх, без конституцията да му дава право за това. Налице е сериозно противоречие с международното право и със самите устои на демокрацията.                                        ", "date": "2019.01.25", "title": " Дилемата на ЕС за Венецуела\t\t\t"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8%d1%82%d0%b5-%d0%be%d1%82-%d1%81%d0%bf%d0%b5%d1%88%d0%bd%d0%b0-%d0%bf%d0%be%d0%bc%d0%be%d1%89-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85/", "text": "Колективна оставка хвърлиха лекарите от Спешна помощ – Горна Оряховица по време на извънредно събрание. Поводът за това крайно решение е поредното нападение на медицинско лице по време на работа, случило се в началото на седмицата. Тогава 35-годишна жена от ромски произход нападна с юмруци фелдшера Наталия Армянова, а още тогава служителите в спешният център заявиха, че обмислят колективна оставка. „Не се чувствам защитена и идвам със страх на работа. А да не говорим когато се подаде някакъв адрес особено нощно време и тръгвам само с шофьор, с какъв страх тръгвам, защото не знам там какво ме чака и дали ще се върна“, заяви Стела Маркова – медицински фелдшер пред Нова телевизия. Сред първите подали молба за напускане е и старши фелдшерът на отделението Иван Шишков. „Вече не се чувстваме защитени тука, психическият тормоз е много голям и вече не издържаме на този тормоз психически. Жалко, че оставяме такова голямо население около 60 000 без медицинско обслужване заради такива случаи, които напоследък много зачестиха“, каза той. Служителите, които днес подадоха молби за напускане в следващият месец ще изработват предизвестия, което означава, че в края на февруари няма да има достатъчно екипи, които да поемат спешните случаи в Горна Оряховица и няколко съседни общини. „Февруари месец ще бъде критично и проблемно, ако не размислят колегите. Пациентите ще чакат, когато единственият екип, който остане на работа, когато успее да ги обслужи, няма от къде да взема други. Тука е един регион около 80 000 човека“, заяви Валентина Хаджирадева, директор на ЦСМП – Велико Търново. Филиалът на ЦСПМ – Горна Оряховица е вторият по големина в област Велико Търново и обслужва пациенти и от общините Лясковец, Стражица, Златарица и Елена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Лекарите от Спешна помощ – Горна Оряховица подадоха оставка"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%80%d0%b0%d0%b4%d0%b2%d0%b0%d0%bc-%d1%81%d0%b5-%d1%87%d0%b5-%d0%bc%d0%be%d0%b3%d0%b0-%d0%b4%d0%b0/", "text": "Радвам се, че мога да приветствам днешната ратификация на договора от Преспа, която дава възможност Скопие скоро да се присъедини към НАТО и отваря нова страница в техните отношения с ЕС, така че скоро да могат да започнат преговори за присъединяване. Това написа министър-председателят Бойко Борисов във Фейсбук по повод ратификацията на Преспанското споразумение. „Усилията, които вложихме по време на нашето Председателство и след това, да помагаме на страните от Западните Балкани, включително и на приятелите ни от Скопие, днес дават своите резултати. Ще продължим да ги подкрепяме, както и досега“, допълни още премиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.25", "title": " Премиерът Борисов: Радвам се, че мога да приветствам днешната ратификация на договора от Преспа"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%b1%d1%81%d0%bf-%d1%81%d0%be%d1%84%d0%b8/", "text": "Дни преди заседанието на конгреса на БСП основната интрига е Сергей Станишев ще намери ли място в листата на левицата за евроизборите. Националният съвет на партията гласува отношението към Истанбулската конвенция да е един от критериите за влизане в листата. Станишев твърдо стои зад конвенцията, която от БСП категорично отказаха да подкрепят. За интригата около листата на левицата за евроизборите, както и за местния вот и амбициите на БСП за отвоюване на кметове от ГЕРБ разговаряме с Калоян Паргов.  – Г-н Паргов, ГЕРБ казаха, че имат амбицията за 7 мандата на евроизборите. Каква е амбицията на БСП? – Нашата цел е БСП да бъде първа политическа сила на изборите през май. А броят на мандатите е въпрос на математически изчисления и преизчисления. Естествено, колкото повече представители имаме в Европейския парламент, толкова по-ефективно ще можем да реализираме леви политики, в полза на България. А е важно и да дадем нашия достоен принос към политическото семейство, към което принадлежим като член на ПЕС. Тези избори са залог за бъдещето на Европейския съюз. – Как тълкувате думите на премиера Бойко Борисов, че БСП диша във врата на ГЕРБ? – По-скоро има страх, че БСП не само доближава, но и задминава ГЕРБ, според данните на социолозите. Тази положителна тенденция не бива да ни отпуска, това е много опасно. Видяхме какво ни се случи през 2017 г. и се надявам да сме си научили урока. Има и един скрит вот, който социологическите проучвания не го ловят. – За кой скрит вот говорите? – Това е административно-корпоративният вот, който е част от изборния инструментариум на ГЕРБ. Този вот излиза наяве едва в изборния ден. – А кой владее циганските гласове? – Последните десетина години, наблюдавайки ромския вот в различни секции в страната, не можем да кажем, че това малцинство гласува устойчиво в определена посока. Много по-притеснителна е тенденцията на ислямизация на тази общност, която, от гледна точка на сигурността на държавата, е много опасна. Институциите трябва много внимателно да следят този процес и заплахите, свързани с него. – Ясни ли са вече критериите, по които ще бъдат номинирани кандидатите за евродепутати на БСП? – На заседанието на конгреса на 26 януари, заедно с отчета на сегашните евродепутати, ще приемем платформата, с която ще се явим на изборите за ЕП. След това ще започне процесът по номиниране. А крайното решение за подредбата на листата ще бъде взето от Националния съвет. – Чия беше идеята отхвърлянето на Истанбулската конвенция да бъде един от критериите? – Трудно мога да кажа чия персонално е била идеята. Това е решение на партията ни. Темата дълго време беше в дневния ред на обществото, но след решението на Конституционния съд вече не е актуална. – Лидерът на ПЕС Сергей Станишев е гласувал „за“ конвенцията. Това означава ли, че той няма да намери място в листата на БСП за евроизборите? – Не мисля, че Истанбулската конвенция може да бъде основният препъникамък. Има решение на Конституционния съд и самият Станишев заяви, че ще се съобрази с това решение. Т.е. това не може да бъде водещ критерий. Според мен водещ критерий би следвало да е отстояването на националните интереси, така както стана при обсъждането на пакета „Макрон“. Това е и най-важният критерий за оценка за свършената работа през изминалия мандат. Когато един евродепутат е допринесъл за решаване на един или друг проблем на българските граждани в рамките на Европейския съюз, тогава неговата кандидатура ще бъде оценeна положително. – На какви хора ще заложите за Европарламента? – На такива, които имат желание и хъс за работа, които са доказали, че могат да отстояват позиции и прокарват политики. Ако говорим за конструкцията на листата, трябва да има приемственост плюс нови лица, включително и такива, които имат европейски и световен опит. А Националният съвет ще реши кой на коя позиция да бъде поставен. – Пак ще попитам, възможно ли е Станишев да не намери място в листата на БСП за евроизборите? – Всичко е възможно, но да не стигаме до крайности и абсурди. Важно е след подреждането на листата да влезем в предизборната кампания единни и мотивирани за успешно представяне на евроизборите. Има няколко риска пред нас преди тях. На първо място са конфликтите в национален, регионален и местен план в партията, без значение от какво са продиктувани те. Вторият проблем е листата – т.е. как излиза БСП след подреждането й. Винаги след него е имало радостни, сърдити, доволни и недоволни. В крайна сметка трябва да осъзнаем, че такава е била волята на членовете на Националния съвет, които са били натоварени с избора. Третото нещо, което е много важно, е каква ще бъде риториката на БСП в предизборната кампания. Не е добре да попаднем в ситуацията от 2017 г., когато ни вкараха в калъпа на антиевропейска партия. – Какво имате предвид? – Чисто статистически 60-65% от българите имат положително отношение към ЕС и това трябва да се има предвид. Важно е в тази кампания да кажем каква Европа искаме. Не Европа на две, а от вторник и на три скорости, не на двойните стандарти на храните и детските стоки, не Европа със сегашния регионален дисбаланс, не Европа, разделена на централна и периферна част. „Да“ за една силна Европа. Европа, в която всяка нация има своето място и роля. Европа, която е глобален фактор. Европа, която може да отстоява интересите си и да бъде равностоен партньор на големите играчи като САЩ, Китай и Русия. В момента Европа е доста слаба и трудно може да влияе на един или друг световен процес. – Защо твърдите, че от вторник Европа е на три скорости? – Договорът за сътрудничество между Германия и Франция създава нова геополитическата ситуация. Това се случва на фона на неясната развръзка от Брекзит. Европейският съюз се променя при това в посока, която не е ясно дали е благоприятна за България и за българските граждани. Точно за това е важно присъствието на българските социалисти в ЕП. – Ясно ли е вече какво ще е съотношението между партийната и гражданската квота в листата ви? – Това ще бъде решено на заседание на Националния съвет. Със сигурност Изпълнителното бюро ще направи предложение. Ще има място и за гражданска, и за коалиционна квота. Какво ще е разпределението, предстои да се реши. Нормално е едно от местата в първата петица да е за гражданска квота. Това винаги сме го правили. – Коректни ли ще са паралели между представянето ви на евроизборите и прогнозата за резултатите ви на местния вот? – Европейските избори са завръзка, а не развръзка. Развръзката ще дойде на местните избори. Европейските избори са и тест дали страната ще тръгне към предсрочни избори, т.е. дали сегашното управление е достатъчно легитимно. Ето защо е важно представянето на евроизборите. Резултатът от тях ще е в основа на подготовката за местния вот, който за повечето хора е по-важен от този за ЕП. На местните избори БСП трябва да си върне позициите, които загуби през 2015 г. и да разшири влиянието си в местната власт. Имаме амбиция да ликвидираме монопола на ГЕРБ в областните градове. – Приемате ли тезата на проф. Михаил Константинов, че ако ГЕРБ и Обединени патриоти имат повече спечелени мандати от БСП и ДПС, няма основания за предсрочни избори? – Това е удобна формула, но тя дава математически, а не политически аргументи. През 2016 г. Борисов направи грешката да каже, че ако загуби президентските избори ще си подаде оставката. Сега надали ще я повтори. Друг е въпросът, дали патриотите, които днес са всичко друго, но не и обединени, ще спечелят и един мандат. Целта на подобни твърдения е да се запази властта на всяка цена. Ще се правят всякакви аритметики, за да се легитимира продължаването на мандата им. – Набелязани ли са вече градовете, в които БСП иска да има кметове, защото в момента левицата няма в нито един от областните градове? – Амбицията ни е да се върнем в мача, не само в София, но и във всички областни градове. – Не си спомням кога БСП е имала кмет на София. – БСП не е имала кмет на София, но е била първа политическа сила през 2003 г. и е имала районни кметове през годините. – Кои са областните градове, в които БСП иска властта? – Във всеки областен град. БСП е национално представена масова партия със структури във всяко населено място. Има региони, в които организациите са в по-добра кондиция, в други има организационни слабости, но навсякъде ще търсим максимален резултат. – И все пак, не може да не сте набелязали градове, в които имате шансове. – Анализът все още не е завършен, защото последен тест ще бъде резултатът от европейските избори в областните градове. Заради миграцията към големите градове през последните 30 години в тях са съсредоточени много гласоподаватели и на първо място е София. Не случайно ГЕРБ са си поставили за цел да държат електоралния ресурс, като владеят местната власт точно в областните градове. Това им даваше основание да се чувстват спокойни и стабилни. Ето защо ерозията на доверието в ГЕРБ в София е показателна и знакова – от София започна възхода им. Загубата на позициите им в столицата ще поведе ГЕРБ към краха им. – Имате ли вече яснота на каква формула ще заложите на местните избори в София – на чисто партийна кандидатура или ще повторите играта с президента? – Формулата, на която заложихме през 2016 г., даде своя резултат и успяхме. Дори още на първи тур в София победихме ГЕРБ. Трябва да призная, че това надхвърли очакванията ни. Очаквахме добър резултат, който да даде своя принос за достигането до балотаж, но не и чак да ги победим. Това показа, че форматът има предимства и ще работим на тази база. Преди 2 години обявихме, че тръгваме в тази посока, че ще търсим кандидатура тип Румен Радев. Не, разбира се, 1:1, със същите качества, пол и способности. Но човек, който може да вдъхне доверие на софиянци и да зададе нова посока за развитие на града. Мисля, че има не малко подходящи хора. През последните месеци все повече се увеличават желаещите да се включат в надпреварата за кмет на София с подкрепата на БСП. Това е показателно, че политическата ситуация предполага добри шансове за успех. – Казахте, че има много кандидати, Мая Манолова сред тях ли е? – Обсъждаме много имена. Като приключим с подреждането на европейската листа, през месец април предвиждаме да стартира процедурата по номиниране на кандидатите ни за местна власт – за съветници и кметове – общински, районни и селски. Всички, които са получили номинации, ще бъдат преценени и според това как са подпомогнали европейската кампания. Те ще имат възможност да се докажат в кампанията през май. След анализа на европейските избори, ще пристъпим към официалния избор на кандидатите, както е заложено в устава. – Сергей Станишев каза, че ако го попитате, ще ви каже кандидатура за кмет на София, попитахте ли го? – Той е член на градската организация, членува в една от основните партийни организации в район Възраждане. Така, че ще има възможност през април да каже мнението си. Ако го изрази публично – също ще го имаме предвид. Всички предложения са добре дошли. – Работите ли вече по профила на номинациите за кмет на София?  -Отдавна приключихме тази процедура. Профилът е ясен – човекът трябва да е доказан мениджър, умеещ да управлява процеси и хора, доказан в своята професия. С отношение и към социалната проблематика. Все пак сме лява партия и това ще е решаващо да подкрепим даден кандидат, без значение колко близко стои до БСП. Има много хора, които не са членове на партията, но пък имат развита социална чувствителност и усет за справедливост. Профилът е насочен към професионалисти с добър административен, стопански и управленски опит. Все пак софийският кмет е четвъртият човек в държавата – след председателя на Народното събрание, президента и премиера. Да си кмет на столицата е по-различно от това да си кмет на друг град. Не малко кметове са споделяли тази констатация, защото в столицата си пред очите на всички институции и дипломатически мисии. Работата ти се оценявана ежедневно от хора, които имат изисквания и високи критерии за оценка и не е лесно да се отговори на техните очаквания. Виждаме как, особено през последната година, започна да се пропуква авторитетът на г-жа Фандъкова. Изпуска темпото и не успява да гарантира качество на извършваните дейности и това се отразява на отношението на софиянци към работата й. А тя не се изчерпва само с едно метро. То вече се счита от хората като нещо нормално, а не за голямо постижение. Хората искат да се премахнат дисбалансите в развитието на града – те са видими, особено между централната част и кварталите. Искат София да заприлича на европейски град в своята цялост, каквито са Виена, Берлин, Рим, Милано, Париж. Градове с добра инфраструктура и високо качество за живот, което е основният критерий за измерване на работа на кмета. На този етап качеството за живот в София не е задоволително. Не го казвам аз, такава е оценката, която чувам всеки ден от хората. Не е решен проблемът с детските заведения, не са санирани всички училища. Не е решен проблемът с трафика и паркирането. А мръсният въздух ни мори ежедневно, особено през зимните месеци. Общината уж беше готова с пакет от мерки, щеше да има „зелен билет“. Добре, че е вятърът – единственият фактор, която влияе върху чистотата на въздуха. Има още редица проблеми, които изискват сериозен подход и отговорно отношение, защото с „ремонт на ремонта“ и „контрол на контрола“ едва ли управляващите Столична община ще убедят софиянци, че си изпълняват задълженията и си вършат работата, за която са избрани. – На миналите мести избори доста късно извадихте кандидатурата, поучихте ли се от тази грешка и кога ще бъдете готови с кандидат за кмет на София? – Взехме си поука и започнахме да работим за местните избори още след парламентарните през 2017 г. Тогава пред софийския актив обявих, че започваме подготовка за местни избори, а много хора се изненадаха. Имам основание да благодаря на групата съветници за тяхната активност. Наистина се раздават и успяват да компенсират липсата на достатъчно съветници и да покрият всички теми в София с добро разпределение и дисциплина. Благодаря и на районите организации и председатели за активността. Разбира се, още много се очаква и желае от тях, защото тепърва навлизаме в решителната фаза. Ние работим активно от първия ден на мандата. Това се забелязва от ГЕРБ и видимо ги дразни, но това си е техен проблем. Решихме да компенсираме броя на съветниците – само 7 сме, с количество и качество на свършената работа в Столичния общински съвет. И резултатите не закъсняха. Хората ни се доверяват и все по-често ни търсят за решаване на проблемите им – от такива, които засягат целия град, до локални, но важни за хората от конкретния квартал или улица. През 2018 г. свършихме доста неща и положихме добра основа за 2019 г. Искаме да успеем да постигнем това, което сме си поставили като цели, за да се поздравим с подобаващ резултат на местните избори. – За колко съветника се борите в Общинския съвет в София? – Борим се за такъв брой съветници, който ще направи групата на БСП незаобиколим фактор в СОС. Фактор, който ще определи модела на управление на София. Местната власт има една специфика – дори да имаш кмет, без мнозинство в общинския съвет не можеш да управляваш. Тенденцията за БСП е положителна, но не искам да се ангажирам с конкретни прогнози. Амбицията на БСП е да направи пробив в София. Играем за победа. Вярваме, че можем да успеем, а колкото повече хора повярват, че промяната е възможна, толкова по-лесно ще постигнем тази цел. Това е най-голямото предизвикателство. Нашият гост  Калоян Паргов е роден на 13 юли 1977 г. Завършил е Втора английска гимназия. Висшето си образование получава в УНСС със специалност международни отношения. Магистър е по европейска интеграция. Асистент е във Висшето училище по застраховане и финанси (ВУЗФ). Член е на Изпълнителното бюро на НС на БСП, председател на Градския съвет на БСП в София и на общинските съветници от групата на БСП Лява България в Столичния общински съвет.                ", "date": "2019.01.25", "title": " Калоян Паргов, председател на БСП-София, пред „Труд“: В ГЕРБ има страх, БСП играе за победа\t\t\t"}
{"url": "https://trud.bg/5-%d0%bd%d0%b0%d1%87%d0%b8%d0%bd%d0%b0-%d0%b7%d0%b0-%d0%b7%d0%b0%d1%89%d0%b8%d1%82%d0%b0-%d0%bd%d0%b0-%d0%bb%d0%b8%d1%87%d0%bd%d0%b8%d1%82%d0%b5-%d0%b4%d0%b0%d0%bd%d0%bd%d0%b8-%d0%b2-%d0%b8%d0%bd/", "text": "Докъде могат да стигнат интернет технологиите? Наистина ли ще бъдем абсолютно контролирани и следени от някой „Биг брадър“ ? Възможно ли е след време вратите на автобуса да затварят пред всеки, който дължи пари на КАТ, на общината, на държавата или на някоя банка? Да се активират алармените системи като за крадец щом длъжник минава по улицата. Възможно ли е тези мрачни фантазии да станат реалност? Експеримент с мобилно приложение въведено в Китай е вече реализирана серия от този незаснет още филм на ужасите. Наскоро в град Шъдзяджуан намиращ се в Североизточен Китай бе пуснато в употреба поредното мобилно приложение, което е част от системата за социален рейтинг на страната. Името му е Deadbeat Map и дава достъп до списък с вcичĸи нepeдoвни длъжници, нaмиpaщи ce в paдиyc oт 500 мeтpa. Уcлyгaтa пpeдocтaвя и личнитe дaнни нa вceĸи нapyшитeл, вĸлючитeлнo имeнaтa, персоналният нoмep и пpoвинeниeтo, зa ĸoeтo e вĸлючeн в Чepния cпиcъĸ. Създаването и разпространението на приложение съдържащо лични данни и персонална информация е много рисков ход, макар това да е добър знак за развитие и модернизация. Предвид случващото се през последните няколко години и растящият процент на кибератаки възниква въпросът дали това няма да се превърне в една благоприятна среда даваща възможност на някои недоброжелатели да посегнат на публикуваните лични данни? През 2018г. кибератаките са се увеличили с близо 300% спрямо предходните години, като над 4 хиляди атаки дневно се осъществяват във виртуалните мрежи, това сочи статистика на европарламента. Разкриването на една хакерска атака може да отнеме най-малко до 200 дни, а в някой случаи може никога да не бъде разкрита. Също през 2018г. жертва на хакери се оказа и най-голямата социална мрежа в света – Facebook, като по време на тази атака са били засегнати 50 милиона души по цял свят. Статистиките сочат, че близо 3,3 милиона българи ползват Facebook, като това се равнява на около 45% от населението на страната. Живеем във времето на интернет пространството и вече почти не се срещат хора, които да нямат поне 1 акаунт в онлайн мрежата. За да се подсигурите максимално при сърфиране в интернет в следващите редове ще намерите няколко бързи и лесни начина да затегнете сигурността около вашите онлайн акаунти. Внимавайте с избора на парола Добрата и надеждна парола е един от най-лесните методи за защита на профила ви от хакери. Една силна парола от състояща се от 8 или повече знака с редуване на главни и малки букви, цифри и символи в случаен ред е много трудна за разбиване. Разбира се, вие трябва да създадете уникална парола за всеки акаунт. По този начин, ако един хакер научи една от паролите ви няма да може веднага да влезе и в другите ви акаунти. Не забравяйте да подобрите и вашите въпроси на сигурността. Една силна парола става безполезна ако един хакер може да отговори на въпроса за сигурност след едно кратко проучване във Facebook. Подсигурете интернет връзката Когато влизате в акаунтите си е най-добре да го направите от дома си. обществените Wi-Fi мрежи в повечето случаи не са надеждни и има голяма вероятност да попаднете на хакер именно там. Изберете възможността за получаване на уведомления  Много банки предлагат възможността автоматично да ви изпратят текстови предупреждения, когато се извършват покупки от вашата карта и се надвишава сумата, която сте задали. Така че проучете дали вашата банка предлага подобни възможности и се възползвайте от тях. Освен това трябва да ползвате двуфакторно удостоверяване на всички устройства, сайтове или услуги, които ползвате за да сте спокойни, че данните ви са защитени. Това отнема само няколко минути, а може да ви спести куп неприятности и много главоболия. Избягвайте фишинг измами Фишинг атаките целят да подмамят хората да предоставят важна лична информация. Най-често това са подробности по кредитни карти и банкови сметки. За да успеят да ги убедят да предоставят финансовата си информация, измамниците изпращат имейл, който е пълно копие на имейлите на избраната компания. Най-често измамниците създават и подобен уебсайт. Фалшивият сайт може да бъде почти идентичен с този на компанията. Получателите на този имейл, са помолени да отворят даден хиперлинк, който отваря фалшивия уебсайт. След това от потърпевшите се иска да въведат лична информация (най-често данни от банкова сметка, адрес и телефон). Често се изисква и въвеждане на данните им за вход в оригиналния сайт. Въведената във фалшивия сайт информация се запазва и измамниците могат да я използват. Запомнете, че легитимните компании никога не изпращат имейли, които ви задължават да кликнете върху линк или да изтегляте на устройството си прикачен файл. Бъдете бдителни Имайте предвид, че редовната проверка на банковите ви сметки ще ви осигури сигурност бърза реакция при евентуална измама. Ето защо повечето банки и финансови институции препоръчват на потребителите си да следят внимателно и редовно движенията по банковите си сметки. Има различни начини, по които може да разберете какви движения се извършват по сметката ви – онлайн банкиране, SMS известяване, телефонно обаждане от банката, приложения за смартфон и други.  ", "date": "2019.01.25", "title": " Киберсигурност и 5 начина за защита на личните данни в интернет"}
{"url": "https://trud.bg/%d0%b2%d1%82%d0%be%d1%80%d0%b0%d1%82%d0%b0-%d0%bf%d0%b5%d0%bd%d1%81%d0%b8%d1%8f-%d1%81-%d0%b4%d0%be%d1%85%d0%be%d0%b4%d0%bd%d0%be%d1%81%d1%82-%d0%b4%d0%be-22/", "text": "625 хил. правят доброволни вноски Частните пенсионни фондове, в които родените след края на 1959 г. работници задължително се осигуряват за втора пенсия, са постигнали средна годишна доходност от управлението на натрупаните пари в размер на 1,17%, обявиха от Комисията за финансов надзор. Два от задължителните универсални фондове са реализирали доходност от 2,2%, два са постигнали около 1,5%, а при останалите резултатите са по-лоши. Един от фондовете обаче има отрицателна доходност от минус 0,09%. Като данните на КФН се отнасят за резултата от управлението на парите за втора пенсия за период от две години – 2017 г. и 2018 г. При доброволните пенсионни фондове, в които хората правят вноски по желание за трета пенсия, резултатите са малко по-добри. Максималната постигната доходност е 3,64%, а средната за пазара е 1,89%. Един от доброволните пенсионни фондове обаче е реализирал минимална годишна доходност от 0,01% за периода 2017-2018 г. Пенсионните фондове все пак са постигнали добри резултати като се има предвид в какво могат да инвестират натрупаните средства от вноските на хората. През 2018 г. основният  индекс SOFIX на Българска фондова борса се понижи с 12,25%. Лихвите по депозитите на фирмите в банките са близки до нулата. А доходността по редица облигации, които се търгуват на международните пазари дори е отрицателна. В задължителните универсални пенсионни фондове се осигуряват 3,722 млн. души, като по личните си сметки всеки от тях има следно по 3016 лв., сочат последните данни на КФН. Доброволни вноски за пенсия правят 625 хил. души, като всеки от тях е спестил за трета пенсия средно по 1748 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.25", "title": " Втората пенсия с доходност до 2,2%\t\t\t"}
{"url": "https://trud.bg/%d0%bc%d1%8a%d0%b6-%d0%b5-%d0%bf%d1%80%d0%b5%d0%b1%d0%b8%d1%82-%d0%b8-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d0%bd%d0%b0-%d0%b1/", "text": "Столични полицаи издирват извършители на побой. Снощи, около 20.30 часа, постъпил сигнал за мъж в безпомощно състояние на бул. „Цариградско шосе“. Това съобщиха от пресслужбата на МВР. На място незабавно са изпратени екипи на полицията и спешна помощ. Пострадалият – 38-годишен мъж, е откаран в болница и настанен за лечение, с опасност за живота. Работа по образуваното досъдебно производство продължава под надзора на прокуратурата.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Мъж е пребит и с опасност за живота на бул. „Цариградско шосе“ в София\t\t\t"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d0%b8%d0%b7%d0%bc%d1%8a%d1%82-%d1%83%d0%bc%d1%80%d1%8f-%d0%b4%d0%b0-%d0%b6%d0%b8%d0%b2%d0%b5%d0%b5-%d1%81%d0%b2%d0%b5%d1%82%d0%be%d0%b2%d0%bd%d0%b8%d1%8f/", "text": "Дори да вярвам на хората, винаги питам звездите. Те не лъжат и не грешат Много преди референдума в Скопие за името Република Северна Македония  , породени от странични фактори. Денят на референдума 30 септември 2018 г. му обещаваше заради личните му аспекти прибързани действия, стремеж към върхово ново начало, но с такива неизменни препятствия, за каквито не подозира и които имат потенциал неочаквано да преобърнат историята на Балканите, но не и да припознаят новата държава „Северна Македония”. Това се случи, референдумът се провали, което е Съдбовен и кармичен знак, че тази откъсната от България територия с помакедончено население, част от което фанатизирано в омразата си към България заради все още незатрития докрай спомен за родовата му принадлежност, ще се опита да си присвои незаслужена през времето и историята чужда идентичност. Името „Република Северна Македония” е възможно най-лошото, що се отнася до бъдещото спокойствие и развитие на Балканите. Когато го чух за първи път, бях повече от неприятно изненадана и в първия момент го възприех като диверсия срещу България и Гърция, която обещава кризи, а не единение на полуострова. И проблемът не опира само до териториални претенции. Името „Северна Македония” дарява на тези хора с отсечен български корен идентичност. Морално и по-скоро юридически казва на целия свят, че там живеят македонци с принадлежащата им история. След не малко вътрешни борби и противоречия дойде „великата” дата – 11 януари 2019 г. Парламентът в Скопие гласува и прие името Република Северна Македония. България си позволи, безхаберно и безотговорно към историята и бъдещето на народа ни, да не се противопостави на името, „Северна Македония”, сякаш това е проблем единствено на Гърция. Ама те си опекоха работата с договора от Преспа, а ние тепърва ще ручаме жабетата заради много благия, пожелателен, вярващ, убеден, приветстващ договор между България и Македония, в който възпиращи клаузи от България спрямо Македония не съществуват. Глупост и безродие е да позволим официализирането на име на държава, създаващо етническа и културна идентичност на населението й, каквито никога не са съществували. Държава, която от миналата есен не спира да „забравя” подкрепата на България и нейния премиер Бойко Борисов, защото ние вече сме без значение, спирка по пътя на велика Македония… но и нашият глас ще се чуе при кандидатурата им за ЕС, надявам се. Ако стигнат дотам, разбира се, колкото и да си вярват. Нека не бързат с радостта си от тази победа, която още не е сигурна. Денят на гласуването – 11.01.2019 Денят е носител на Съдбовно подчинение, а какво ще иска Съдбата, знае само Създателят. Бъдещето е основано на натрупаната карма от страна на нашите съседи по граница. В този случай общата вибрация на стабилност не е гарантирана заради налагането x насила, а не чрез доброволно приет избор от немалко македонски депутати. Лошоизбраният като астрономерологични заложби ден на гласуването ни казва, че противопоставянето между хората и различните етноси в Северна Македония ще се засили, някъде до нетърпимост, водеща до агресия. Името не определя съдържанието, затова тепърва ще берем плодовете на това, което населението и управляващите на тази земя ще раждат в опита си да доказват произход и исторически претенции. Преспа – Скопие Съществува показателна номерологична вибрация на композитната звездна карта между подписания договор в Преспа и деня на гласуваното име „Република Северна Македония”, която орисва на най-тежка кармична разплата това население, получило име на държавата си, за което води спор с Гърция от 27 години. Повече от 60 години официалната македонска наука си присвоява преди всичко историята на България. Преиначи всичко, което можа, за да има своя стародавна история, но историческите корени не се създават с измама или ако се създадат, идва момент, в който да угният и истината да блесне. Кога, не знам, но композитният ден ни казва, че това ще се случи, при това е носител на негативни неочакваности и кармични наказания и за населението, и за държавата Северна Македония, заради измамите, върху които градят своето битие за сметка на историята на съседните държави. Общата вибрация на композитната дата орисва на трудности, породени от странични и неочаквани фактори, които са по-неблагоприятно сложени от тези в деня на референдума, защото не засягат персонално премиера на Северна Македония, а цялата държава и нейното население, за да може то да прогледне за истините, които са умишлено заличавани с години, ако иска да оцелее. Слагам ударението на думата оцелее. Аспектите в композитната звездна карта говорят за: Предупрежденията и за България, и за Гърция са крайни и категорични – внимание, предпазливост, прозорливост и светкавично блокиране на всякакви опити за териториални, материални и исторически претенции са главната задача на двете държави. И ако договорът между България и Македония от 1.08.2017 г. говори за началото на края на македонизма, то композитната дата между Преспанския договор и гласуването на името на държавата от парламента в Скопие ни разкрива, че се заражда нов македонизъм, още по-мегаломански. Управляващите в Скопие са склонни да направят всякакви отстъпки, не без бой, разбира се, докато бъдат приети в Европейския съюз. Когато, но ако това се случи, историята на Северна Македония ще бъде пренаписана, учебниците също, Александър Македонски ще бъде просто един от многото герои във „величавата” северномакедонска история на народа, заселил планетата Земя, от който са се родили всички други народи. Още не е късно, въпреки вече подписания договор между България и Македония, държавата ни да защити своята история. Стига да има воля, в което сякаш се съмнявам. Друго щеше да е, ако двустранната комисия, регламентирана по договора „да допринесе за обективното, основаващо се на автентични и основани на доказателства исторически извори за научно тълкуване на историческите събития”, вместо да представя всяка година по един доклад за своята работа (чл. 8, ал. 2), което според мен си е чиста форма на протакане, докато след шест години влязат в Европейския съюз, представяше доклад за постигнатото всеки месец, за да бъде правителството ни в час със случващото се. Щяхме да сме по-спокойни, ако в договора съществуваше клауза, каквато липсва, че България няма да блокира членството на Македония в международни организации, в случай че всички проблеми, свързани с историята на двете страни, бъдат изчистени. Ясно и точно. Нали това ни е проблемът – Македония присвоява българска история. Е, в договора това го няма. Очевидно на тези, които са го подготвили от българска страна, историческите им корени са плитки, а може и да ги нямат. Отсега да си знаем – не спрем ли кражбите на наша история сега и влезе ли Северна Македония в Европейския съюз, това ще бъде невъзможно. И никой няма да ни е виновен за униженията, които ще преживеем. Сами ще сме си ги заслужили.                      ", "date": "2019.01.25", "title": " Македонизмът умря! Да живее световният македонизъм!\t\t\t"}
{"url": "https://trud.bg/%d0%bd%d0%b5%d0%b4%d0%be%d1%81%d1%82%d0%b8%d0%b3%d0%b0-%d0%bf%d0%b5%d1%80%d1%81%d0%be%d0%bd%d0%b0%d0%bb-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%b0%d1%82%d0%b0-%d0%b1%d0%be%d0%bb%d0%bd/", "text": "Шуменската болница е пълна с пациенти след усложнения от респираторни заболявания, непрекъснато се поставят допълнителни легла, но има нужда от допълнителен персонал, който да обслужва болните. В първо вътрешно отделение вече са настанени 80 пациенти, при капацитет 55. В инфекциозно са 30, при два пъти по-малък капацитет. Използват се дори 2-3 стаи от гинекология. Както „Труд“ писа, напливът в болницата започна преди две седмици, когато бе обявена грипна епидемия. Тя все още не е отменена. Изп. директор д-р Димитър Костов призова да го потърсят колеги от извънболничната помощ, които имат желание да помогнат на медиците в болницата. „Справяме се за момента, но ще бъдем благодарни, ако ни подкрепят джипита или лекари специалисти“, каза д-р Костов и обясни, че би се договорил с тях за заплащането. В последната седмица има възрастни пациенти с хронични заболявания, починали след развита пневмония. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Недостига персонал в шуменската болница"}
{"url": "https://trud.bg/%d1%81%d1%82%d0%be%d0%b8%d1%87%d0%ba%d0%be%d0%b2-%d1%81-%d0%bc%d0%b8%d1%81%d0%b8%d1%8f-%d0%b2-%d0%bf%d0%b0%d1%80%d0%b8%d0%b6/", "text": "С „Историята“ в ръка Христо Стоичков ще мине с мисия и под Ламанша. След визита в Лондон голмайсторът на Мондиал-94 Стоичков ще покаже автобиографията си на най-скъпия футболист в света. Камата има уговорени интервюта в базата на „Пари Сен Жермен“, където играе 222-милионният нападател Неймар. Двамата са в отлични отношения още от времето на бразилеца в „Барселона“. А сега в Париж най-популярният българин има още един стар познат – защитникът Дани Алвеш, един от най-значимите колекционери на футболни трофеи в света.  Следващата седмица Стоичков има вече потвърдени визити в английската столица. Посещенията са в базите на „Арсенал“ и „Тотнъм“, където се планират интервюта с треньорите Унай Емери и Маурисио Почетино.  Кавалерът на „Златната топка“ ще представи своята официална биография в лондонската зала „Трохоу“ на 1 февруари /петък/ заедно със съавтора на книгата Владимир Памуков. Организаторите вече са пуснали билети за събитието, в които влиза и екземпляр на „Историята“. Кавалерът на „Златната топка“ ще даде автограф на всички свои почитатели в залата. Презентацията стартира в 19 часа като докато върви раздаването на автографи за настроението на публиката ще се погрижат звездите на шоубизнеса Димитър Туджаров-Шкумбата и Иво Райчев. У нас турът на „Историята“ имаше впечатляващ успех в София, Пловдив, Варна, Бургас и Ямбол. През тази година предстои турне и в Северна България, както и визити в Барселона и Чикаго на 4 май. В името на рекорда тиражът на книгата удари 50 000.", "date": "2019.01.25", "title": " Стоичков с мисия в Париж"}
{"url": "https://trud.bg/%d1%80%d0%b0%d0%bc%d0%be%d1%81-%d0%b5-%d0%bd%d0%b0%d1%81%d0%bb%d0%b5%d0%b4%d0%bd%d0%b8%d0%ba%d1%8a%d1%82-%d0%bd%d0%b0-%d0%ba%d1%80%d0%b8%d1%81%d1%82%d0%b8%d0%b0%d0%bd%d0%be-%d1%80%d0%be%d0%bd%d0%b0/", "text": "Серхио Рамос е наследникът на Кристиано Роналдо в „Реал“ (Мадрид). Португалската звезда напусна „кралете“ през лятото, а това очаквано се отрази върху резултатността на тима. През настоящия сезон отборът има 30 отбелязани гола в 20 кръга на Ла Лига. Преди година по същото време „Реал“ бе отбелязал 43 пъти. Роналдо има неочакван заместник и той се казва Серхио Рамос. Бранителят вече е най-резултатният играч на тима, като в 30 срещи във всички турнири има 9 попадения. Седем от тях са от дузпи, като капитанът на „балета“ няма пропуск от бялата точка. Рамос вкара от наказателен удар и срещу „Жирона“ в първа среща от 1/4-финалите за Купата на краля (4:2). Защитникът опъна мрежата и от игрова ситуация, но двете попадения на гостуващия тим оставят реванша отворен.  „Още нищо не се знае – каза Сантиаго Солари, треньор на „Реал“. – Сблъсъкът не е решен и очаквам труден реванш, в който ще имаме нужда от солидна игра в дефанзивен план“. Бразилецът Винисиус изигра нов силен мач и поведе в класацията по асистенции в турнира с 5 ключови подавания. Халфът Иско се появи като резерва. Бъдещето му на „Сантяго Бернабеу“ е под въпрос. Играчът не иска да напусне тима, въпреки интереса от „Манчестър Сити“, „Интер“, „Ювентус“ и ПСЖ. Неговият приоритет е да продължи да играе за „Реал“ и през следващия сезон, но това зависи от едно важно условие: дали Сантиаго Солари ще остане начело на отбора. Ако аржентинецът запази поста си, то Иско ще поиска трансфер. Снимка: Twitter", "date": "2019.01.25", "title": " Рамос е наследникът на Кристиано Роналдо"}
{"url": "https://trud.bg/%d0%bc%d0%b0%d0%bd%d1%87%d0%b5%d1%81%d1%82%d1%8a%d1%80-%d1%8e%d0%bd%d0%b0%d0%b9%d1%82%d0%b5%d0%b4-%e2%84%961-%d0%bf%d0%be-%d0%b4%d1%8a%d0%bb%d0%b3%d0%be%d0%b2%d0%b5-%d0%b2-%d1%81/", "text": "„ Манчестър Юнайтед“ е номер едно! Вече не в ранглистата за най-богати клубове, където беше изместен от „Реал“ и „Барселона“. „Червените дяволи“ са клубът с най-много дългове в света. „Юнайтед“ има 459 милиона евро дългове, отчетени във финансовата 2017/2018 година. Сумата е толкова голяма, въпреки че клубът е успял да отчете 18 процента редуциране на разходите. Липсата на титла във Висшата лига и постоянно участие в Шампионската лига доведе до срива в акциите на „Манчестър Юнайтед“. И все пак оборотът на рекордьора по титли в Англия е 666 милиона евро. Единственият друг клуб от Висшата лига, който фигурира в класацията за най-големите длъжници в елита на европейския футбол, е „Ливърпул“. Лидерът на Албиона има 225 милиона евро дългове. Не така стои въпросът с италианските грандове. Без изключение най-именитите отбори от Серия А са в тежко състояние по този параграф. Най-тежко е положението на „Интер“, който с 438 милиона евро дълг е на второ място след „Манчестър Юнайтед“. Четвърти в ранглистата е „Ювентус“, а пети „Милан“, който дори бе наказан през лятото за нарушаване на финансовия феърплей. „Рома“ е десети. Германската Бундеслига е представена само от един отбор в дължащите Топ 20. На 16-о място е „Шалке“, който има 158 милиона евро дълг. Двата големи испански клуба „Реал“ и „Барселона“ не фигурират в челото на ранглистата. Но третото място в нея е за „Атлетико“ с 391 милиона евро. Другият тим в нея е „Валенсия“ (12-а позиция). Турският футбол е във финансов колапс и се нуждае от спешна помощ от държавата. Трите големи истанбулски гранда „Галатасарай“, „Фенербахче“ и „Бешикташ“ имат по над 150 милиона евро дългове. Държавната банка „Зираат“ ще даде кредит на всички нуждаещи се клубове, като общата му стойност ще е около 1,6 милиарда евро. Нейни представители ще влязат в ръководството на клубовете, за да може да се изготви оздравителна програма при възможно най-добри условия за връщане на заемите. Изненадващо 20-ото място в ранглистата на длъжниците е за „Копенхаген“. Датският клуб дължи 143 милиона евро. През лятото „Копенхаген“ отстрани ЦСКА от плейофа на Лига Европа, но после отпадна в груповата фаза. Това е и единственият клуб в Топ 20 измежду най-добрите 10 първенства на Европа от последните 10 години.", "date": "2019.01.25", "title": " “Манчестър Юнайтед“ – №1 по дългове в света"}
{"url": "https://trud.bg/%d0%be%d0%b1%d0%b8%d0%bb%d0%b5%d0%bd-%d1%81%d0%bd%d0%b5%d0%b3%d0%be%d0%b2%d0%b0%d0%bb%d0%b5%d0%b6-%d0%b1%d0%bb%d0%be%d0%ba%d0%b8%d1%80%d0%b0-200-%d0%b4%d0%b5%d1%86%d0%b0-%d0%bd%d0%b0-%d1%81%d0%ba/", "text": "200 деца са блокирани на в хижа в района на ски писта Кулиното край Разлог, предаде БГНЕС. Сигналът е подаден на тел. 112 малко преди 15.00 ч. Заради обилния сняг автобусите не могат да се качат да ги свалят. Тъй като полицията е блокирала пътя към пистата заради обилния снеговалеж в района Ски писта Кулиното се намира на най-високата част на прохода Предел, на 3 км южно от прохода.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Обилен снеговалеж блокира 200 деца на ски писта над Разлог"}
{"url": "https://trud.bg/%d0%b4%d0%b2%d0%b0%d0%bc%d0%b0-%d1%86%d0%b8%d0%b3%d0%b0%d0%bd%d0%b8-%d1%81%d0%b5-%d0%bf%d1%80%d0%b0%d0%b2%d0%b8%d0%bb%d0%b8-%d0%bd%d0%b0-%d0%bf%d1%80%d0%be%d0%ba%d1%83%d1%80%d0%be%d1%80%d0%b8-%d0%b7/", "text": "Двама цигани от Бургас се направили на прокурори и излъгали осъден, който да им даде 10 бона. Казали му, че са много влиятелни магистрати и ще отменят присъдата му. Районна прокуратура – Бургас в петък внесе искане за налагане на мярка за неотклонение „задържане под стража“ спрямо двамата. Това са Йосиф Х. и Иван Т. Те са обвинени за това, че в периода от 18.01.2019- та година до 23- ти януари, с цел да набавят за себе си имотна облага в размер на 10 000 лв., действайки в съучастие като съизвършители, възбудили и поддържали заблуждение у пострадалия. Човекът им дал десетте хиляди лева, но скоро разбрал, че присъдата му остава в сила, и че Йосиф и Иван изобщо не работят в съдебната палата. Сам подал сигнал за наглта измама в полицията и „прокурорите“ били светкавично заловени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.25", "title": " Двама цигани се правили на прокурори, задържаха ги"}
{"url": "https://trud.bg/%d0%b0%d0%bf%d0%b8-%d0%b7%d0%b0%d0%b4%d1%8a%d0%bb%d0%b6%d0%b8%d1%82%d0%b5%d0%bb%d0%bd%d0%be-%d0%b2%d0%b5%d1%80%d0%b8%d0%b3%d0%b8-%d0%bf%d1%80%d0%b5%d0%b7-%d0%bf%d1%80%d0%be%d1%85%d0%be%d0%b4%d0%b8/", "text": "Движението през проходите Превала и Пампорово се извършва задължително с вериги. Остава ограничено движението на МПС над 12 тона, съобщиха от пресслужбата на АПИ. както и тегленето на ремаркета и полуремаркета през прохода Превала, забранено е движението и преминаването на МПС над 12 т през прохода Пампорово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " АПИ: Задължително вериги през проходите Превала и Пампорово"}
{"url": "https://trud.bg/%d1%81%d1%82%d0%be%d0%b8%d1%87%d0%ba%d0%be%d0%b2-%d1%81-%d0%bc%d0%b8%d1%81%d0%b8%d1%8f-%d0%b2-%d0%bf%d0%b0%d1%80%d0%b8%d0%b6-2/", "text": "С „Историята“ в ръка Христо Стоичков ще мине с мисия и под Ламанша. След визита в Лондон голмайсторът на Мондиал-94 Стоичков ще покаже автобиографията си на най-скъпия футболист в света. Камата има уговорени интервюта в базата на „Пари Сен Жермен“, където играе 222-милионният нападател Неймар. Двамата са в отлични отношения още от времето на бразилеца в „Барселона“. А сега в Париж най-популярният българин има още един стар познат – защитникът Дани Алвеш, един от най-значимите колекционери на футболни трофеи в света.  Следващата седмица Стоичков има вече потвърдени визити в английската столица. Посещенията са в базите на „Арсенал“ и „Тотнъм“, където се планират интервюта с треньорите Унай Емери и Маурисио Почетино.  Кавалерът на „Златната топка“ ще представи своята официална биография в лондонската зала „Тrоху“ на 1 февруари /петък/ заедно със съавтора на книгата Владимир Памуков. Организаторите вече са пуснали билети за събитието, в които влиза и екземпляр на „Историята“. Кавалерът на „Златната топка“ ще даде автограф на всички свои почитатели в залата. Презентацията стартира в 19 часа като докато върви раздаването на автографи за настроението на публиката ще се погрижат звездите на шоубизнеса Димитър Туджаров-Шкумбата и Иво Райчев. У нас турът на „Историята“ имаше впечатляващ успех в София, Пловдив, Варна, Бургас и Ямбол. През тази година предстои турне и в Северна България, както и визити в Барселона и Чикаго на 4 май. В името на рекорда тиражът на книгата удари 50 000.", "date": "2019.01.25", "title": " Стоичков с мисия в Париж"}
{"url": "https://trud.bg/%d0%bf%d0%be-%d0%b2%d0%be%d0%b4%d0%be%d0%b5%d0%bc%d0%b8%d1%82%d0%b5-%d0%b2-%d1%82%d1%8a%d1%80%d0%bd%d0%be%d0%b2%d1%81%d0%ba%d0%be-%d1%81%d0%b0-%d1%83%d1%81%d1%82%d0%b0%d0%bd%d0%be%d0%b2%d0%b5%d0%bd/", "text": "Експерти на РИОСВ – Велико Търново, съвместно с експерти от Дирекцията на Национален парк „Централен Балкан“ и доброволци от Българско дружество за защита на птиците, участваха в 43-то Среднозимно преброяване на водолюбивите птици. Извършени са наблюдения на язовирите „Александър Стамболийски” и „Йовковци”, на реките Росица и Янтра, както и на рибарниците край свищовското село Хаджидимитрово. По време на преброяването за всички посетени водоеми са установени общо 1945 индивида от 19 вида водолюбиви птици. По-висока численост е отчетена при видовете малък гмурец – 90 и фиш – 32, по-ниска при лиската – 142. Със сравнително характерната за региона численост са повечето от редовно зимуващите видове: голям гмурец – 41, голяма бяла чапла – 23, сива чапла – 13, ням лебед – 27, зеленоглава патица – 1185, зимно бърне – 9, голям корморан – 185, голям горски водобегач – 7. Наблюденията през последните години сочат, че тенденцията за видово разнообразие на зимуващите птици в региона се запазва. Данните за 2018 г. са за общо 1172 екземпляра от 17 вида водолюбиви птици, за 2016 г. – 5050 индивида от 18 вида. Преброяванията показват, че през последното десетилетие значимостта на язовир „Йовковци“ за зимуващите птици нараства. Интересна тенденция е, че язовирът приютява по-голямо видово разнообразие и повече редки и застрашени видове в сравнение с другия голям язовир „Александър Стамболийски“. В яз. „Йовковци“ са отчетени видовете бял ангъч – 16 екземпляра, белоока потапница – 1, сива патица – 10. Любопитен факт е, че за първи път в яз. „Александър Стамболийски“ са наблюдавани шилоопашата патица и воден кос, а над рибарниците край с. Хаджидимитрово – ято от 150 големи белочели гъски. По време на преброяването не са открити мъртви или болни птици и не са констатирани нарушения на Закона за биологичното разнообразие и Закона за лова и опазване на дивеча. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " По водоемите в Търновско са установени 1945 индивида от 19 вида водолюбиви птици\t\t\t"}
{"url": "https://trud.bg/infiniti-%d0%be%d1%82%d0%b2%d0%b0%d1%80%d1%8f-%d0%b2%d1%80%d0%b0%d1%82%d0%b8%d1%82%d0%b5-%d0%bd%d0%b0-vip-%d0%ba%d0%bb%d1%83%d0%b1%d0%b0/", "text": "Купувачите на нови коли от марката  Infiniti  вече имат възможност да ползват 7-годишен безлихвен лизинг. Подобен пакет се предлага за първи път на пазара в България. По този начин вносителят „Витоша Ауто“ у нас дава възможност за сигурност на месечната вноска и прави луксозния японски автомобил по-достъпен. Новата финансова услуга се предлага за бизнес клиенти и може да се комбинира с програмата за обратно изкупуване на превозни средства, с което да се покрие пълната или част от първоначалната вноска. Лизинговият план се изработва според индивидуалните предпочитания на клиентите. Актуалната гама на  Infiniti  се състои от компактните кросоувъри  Q30  и  QX30 , хибридния спортен седан  Q50 , спортното купе  Q60  и 7-местния  SUV  –  QX60 . Купувачите на нов автомобил  Infiniti  стават членове на  VIP  клуб и получават предимствата на програмата на 7-звездно обслужване.", "date": "2019.01.25", "title": " Infiniti отваря вратите на VIP клуба"}
{"url": "https://trud.bg/%d1%87%d0%b5%d1%80%d0%bd%d0%be-%d1%82%d0%be%d1%82%d0%be-%d0%b2%d1%8a%d0%b2-%d0%b2%d1%82%d0%be%d1%80%d0%b0-%d0%bb%d0%b8%d0%b3%d0%b0/", "text": "Българския футболен съюз разкри „черно тото“ във Втора лига. Двама родни играчи дори са със спрени права заради манипулиране на изхода на мачове на техния отбор. Това са Иван Топузов и Любомир Витанов, които досега носеха екипа на третодивизионния „Банско“. Обвиненията са за създаване на организирана престъпна група, която е манипулирала двубои на тима през сезон 2016/17. Тогава “Банско“ се подвизаваше във Втора лига. На двамата са повдигнати обвинения и ще отговарят по чл. 8 от Наказателния кодекс. А той гласи, че Топузов и Витанов могат да бъдат осъдени от 1 до 10 години затвор в зависимост от тълкуването на престъплението.", "date": "2019.01.25", "title": " „Черно тото“ във Втора лига"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8-%d1%83%d0%b1%d0%b8%d1%85%d0%b0-%d0%b4%d1%8f%d0%b4%d0%be-%d0%be%d1%82%d0%bc%d1%8a%d0%ba%d0%bd%d0%b0%d1%85%d0%b0-%d0%bc%d1%83-%d1%85%d0%b8%d0%bb%d1%8f%d0%b4/", "text": "Двама младежи убиха 80-годишен дядо в дома му, за да задигнат спестяванията му. Тежкото престъпление стана в Белослав, а извършителите бяха задържани за броени часове. Възрастният човек живеел сам. В четвъртък брат му, който обитавал съседна къща, го открил в безпомощно състояние и в 11,48 ч подал сигнал в полицията. Изпратените на място спешни медици само констатирали смъртта на пенсионера, а криминалисти и дежурен прокурор установили, че по тялото има следи от насилие. Затова първоначално било образувано досъдебно производство за убийство. До петъчната сутрин разследващите влезли в дирите на извършителите и ги арестували. Тогава се изяснило, че са нахлули в дома на жертвата, за да крадат, но дядото ги е усетил и затова са го затрили. „Задигнали са хиляди левове“, заяви и.д. окръжният прокурор на Варна Радослав Лазаров. Той уточни, че разследването вече е за грабеж, придружен с убийство, за което законът предвижда наказание от 15 до 20 г. или доживотен затвор. Задържаните са местни жители – на 20 и 23 г. По-големият е с чисто досие, но по-малкият е бил наказван административно за употреба на наркотици, а като непълнолетен е извършил две кражби, уточни директорът на ОДМВР-Варна старши комисар Даниел Пашов. 24-часовият арест на младежите ще бъде удължен с още 72 часа с прокурорско постановление, като предстои да им бъдат повдигнати обвинения. Чакат се резултатите и от назначената съдебно-медицинска експертиза, която трябва да уточни причината за смъртта. Според съседи на дядо Георги, той бил намушкан няколко пъти с нож. В квартала се знаело, че взема висока пенсия, живее скромно и има спестявания. Дни преди убийството домът на възрастния човек пак бил атакуван от крадци. Те задигнали 800 лв., без стопанинът да ги чуе, научи „Труд“. Тече разследване по този случай, но извършителите още не са изяснени, коментира Радослав Лазаров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2019.01.25", "title": " Младежи убиха дядо, отмъкнаха му хиляди левове\t\t\t"}
{"url": "https://trud.bg/%d0%bf%d0%b0%d1%80%d0%b8%d1%81-%d0%bd%d0%b0-%d1%82%d1%80%d0%b5%d1%82%d0%b8-%d0%bf%d1%8a%d1%82-%d0%bd%d0%b0-%d0%b2%d1%8a%d1%80%d1%85%d0%b0-%d0%b2-%d0%ba%d0%b8%d1%86%d0%b1%d1%8e%d0%b5%d0%bb/", "text": "Доминик Парис спечели за трети път най-престижния старт и от Световната купа по ски – спускането в Кицбюел (Австрия). 29-годишният италианец се оказа най-бърз и точен по пистата „Щрайф“ и остави на 20 стотни зад себе си водача за малката купа в дисциплината Беат Фойц (Швейцария). Отмар Щрийдингер осигури и домакинско присъствие на подиума в третото си място, а две от австрийските надежди – Винсент Крийхмайр и Макс Франц не успяха да завършат, както и французинът Брис Роже. Този път до тежки падания не се стигна, тъй като състезателите караха доста предпазливо.  „Беше много трудно, по-трудно от друг път – призна Парис. – Но аз знам, че тук мога да направя всичко. Минах много добре през траверса, така направих разликата.“  С успеха Парис излезе на трето място по победи в класическото спускане. Преди него са само Дидие Кюш с 5 и Франц Кламер с 4. Спускането бе изтеглено за вчера заради очакваното лошо време над Кицбюел. Днес пък ще е слаломът при мъжете. Промени се наложиха и в програмата на женските състезания в Гармиш-Партенкирхен (Германия). Супергигантският слалом ще е днес, а спускането утре. Американската звезда Линдзи Вон обяви, че няма да участва заради травмата, получена при падането в Кортина д’Ампецо (Италия) миналата седмица.  Националът Йоан Тодоров пък спечели слалома за купа „Бороспорт“ в Боровец, като остави на 4 стотни Камен Златков.", "date": "2019.01.25", "title": " Парис на трети път на върха в Кицбюел"}
{"url": "https://trud.bg/%d0%b7%d0%b2%d0%b5%d0%b7%d0%b4%d0%b8-%d1%81%d0%b5-%d0%bc%d0%be%d0%bb%d1%8f%d1%82-%d0%bd%d0%b0-%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b7%d0%b0-%d1%81%d0%b0%d0%bb%d0%b0/", "text": "Футболни звезди отправиха апел към полицията да продължи търсенето на изчезналия играч Емилиано Сала и Дейв Айботсън, пилот на частния самолет, който е в неизвестност от понеделник около полунощ. Тогава за последно радарите засичат летателния апарат в близост до малкия остров Гърнзи. Лионел Меси от „Барселона“, Гонзало Игуаин от „Челси“ и Серхио Агуеро от „Манчестър Сити“ заявиха, че въпреки всичко, търсенето трябва да продължи. Службите обаче изглеждат непоклатими, тъй като в продължение на 80 часа по въздух и вода не успяха да намерят и следа от падналия самолет или двамата му пътници.", "date": "2019.01.25", "title": " Звезди се молят на полицията за Сала"}
{"url": "https://trud.bg/%d0%bc%d0%b0%d1%81%d0%be%d0%b2%d0%b8-%d0%be%d1%81%d1%82%d0%b0%d0%b2%d0%ba%d0%b8-%d0%b2-%d1%81%d0%bf%d0%b5%d1%88%d0%bd%d0%b0-%d0%bf%d0%be%d0%bc%d0%be%d1%89-%d0%b2-%d0%b3%d0%be%d1%80%d0%bd%d0%b0-%d0%be/", "text": "Медицински служители в центъра за Спешна помощ в Горна Оряховица в петък масово подадоха оставки. Решението на екипа дойде след поредния инцидент, при който медицинският фелдшер Наталия Армянова беше нападната и ударена в лицето с телефон от  по време на дежурство срещу 21 януари. Към момента в центъра работят близо 50 служители. Лекари, медицински сестри, фелдшери, шофьори и санитари, работещи в Спешна помощ, се събраха на 25 януари на колективно събрание на което присъства и областният директор на ЦСПМ във Велико Търново д-р Валентина Хаджирадева. След няколкочасовото събрание обаче, ръководството и спешните медици не стигнаха до консенсус. Десетки депозираха молби за напускане. От този ден тече едномесечно предизвестие за напускане, което означава, че в края на февруари екипът на звеното ще е в крайно намален състав. Останалите на работа медици ще трябва да поемат спешните случаи в ЦСПМ, който е вторият по големина в областта и обслужва пациенти освен от Горнооряховско и от общините Лясковец, Стражица, Златарица и Елена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Масови оставки в Спешна помощ в Горна Оряховица след нападението над фелдшерка"}
{"url": "https://trud.bg/%d0%b4%d0%b6%d0%be%d0%ba%d0%be%d0%b2%d0%b8%d1%87-%d0%b8-%d0%bd%d0%b0%d0%b4%d0%b0%d0%bb-%d0%be%d1%82%d0%bd%d0%be%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0%d1%82-%d1%82%d0%b8%d1%82/", "text": "Новак Джокович и Рафаел Надал отново ще се изправят един срещу друг във финала на Аустрелиън оупън след историческата битка през 2012-а. Тогава сърбинът спечели близо 6-часовата сблъсък, който и досега е най-дългият мач в историята на турнира и най-дългият финал на Големия шлем.  А за да си осигури място в шампионската битка, Ноле имаше нужда от по-малко от час и половина. Толкова му бе необходимо, за да разгроми с 6:0, 6:2, 6:2 Лука Пуй (Франция). За разлика от предишните мачове в турнира, в които Джокера показваше признаци на слабост и дори даваше вид, че страда от травми, този път игра безгрешно. 24-годишният Пуй изглеждаше напълно безпомощен в началото и преди да се усети загуби първите 7 гейма, с което и един сет. През целия мач Джокович не намали темпото и допусна само 5 непредизвикани грешки срещу 27 на съперника. Сърбинът заби и 24 печеливши удара (18 за Пуй),  постигна феноменална успеваемост от 87% при вкаран втори сервис – по-голяма дори от тази при първо подаване (84%).  „Това наистина беше един от най-добрите мачове, които съм играл тук – призна Ноле. – Всичко се случи така, както си го представях и дори по-добре. Знам, че на Лука сега му е тежко, но той направи страхотен турнир. Това му беше първият полуфинал, но скоро ще добие повече опит в срещи на такова ниво.“  Жертвата Пуй пък се скъса да хвали победителя и му предрече сигурен успех на финала.  „Мисля, че когато Новак играе така, той е най-добрият в света – сподели французинът. – Ще видим какво ще стане в неделя, защото и Рафа изглежда невероятно. Но Джокович не прави никакви грешки и се движи страхотно по корта. Преминава много лесно от защита в атака и е направо перфектен. Аз нямах време да реализирам стратегията си за мача.“  Джокович ще търси седмата си титла в Мелбърн, с която да изпревари Роджър Федерер като рекордьор на турнира. Сърбинът не пожела да прави прогнози за финала. „Определено бих си купил билет за този мач“, заяви той.", "date": "2019.01.25", "title": " Джокович и Надал отново ще решават титлата"}
{"url": "https://trud.bg/%d1%81%d1%82%d0%be%d1%81%d1%8a%d1%80-%d0%bd%d0%b0%d0%b9-%d0%bf%d0%be%d1%81%d0%bb%d0%b5-%d1%81-%d1%82%d1%80%d0%b8%d1%83%d0%bc%d1%84-%d1%83-%d0%b4%d0%be%d0%bc%d0%b0/", "text": "Саманта Стосър дочака своята първа титла от Големия шлем пред родна публика. 34-годишната австралийка, която има трофей поединично от Ю Ес оупън, спечели титлата на двойки в Мелбърн. А партньорката й Шуай Жан призна, че именно Стосър я е убедила да остане на корта преди време.  „Вече обмислях отказването си, но тя ми прати дълго съобщение, с което ме накара да размисля – заяви китайката. – Казах си: „Добре, може би ще остана за още някой турнир“. Беше много важен момент и тя изигра решаваща роля да продължа кариерата си. А ето, че сега сме шампионки. Саманта е най-добрата ми приятелка, имаме си пълно доверие. Много се забавляваме на корта, а тези две седмици бяха най-невероятните в живота ми.“  В спора за титлата двете надиграха с 6:3, 6:4 Тимеа Бабош (Унгария) и Кристина Младенович (Франция). А този път „китайската карта“ се оказа печеливша за Стосър, чиято предишна поява във финала на двойки в Мелбърн бе през 2006-а. Тогава тя и сънародничката й Лиза Реймънд загубиха от Я Зи и Жен Жие. Австралийката вече има трофеи от три турнири от Големия шлем като й липсва титла само от „Ролан Гарос“.", "date": "2019.01.25", "title": " Стосър най-после с триумф у дома"}
{"url": "https://trud.bg/%d0%b2%d1%80%d1%8a%d1%89%d0%b0%d1%82-%d1%88%d0%b0%d0%bc%d0%bf%d0%b8%d0%be%d0%bd-%d0%bf%d0%be-%d1%89%d0%b0%d0%bd%d0%b3%d0%b8-%d0%b2-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f/", "text": "Двукратният европейски шампион за юноши до 20 г. във вдигането на тежести Ферди Назиф е върнат в националния отбор след 5-годишна пауза. Той се оттегли от тима след назначаването на треньора Иван Иванов и замина на работа в Германия. Той ще участва на контролно състезание на 5 февруари, а от резултата му зависи дали ще остане да се готви за европейското първенство в Батуми (Грузия) през април.  Междувременно най-добрият ни щангист в последните години Иван Марков претърпя нова втора операция на коляното, при която са му поставени два импланта.", "date": "2019.01.25", "title": " Връщат шампион по щанги в националния"}
{"url": "https://trud.bg/%d0%ba%d1%8a%d0%bd%d0%ba%d0%b8%d1%82%d0%b5-%d1%81%d0%b5-%d0%bd%d0%b0%d0%bc%d0%b5%d1%80%d0%b8%d1%85%d0%b0-%d1%84%d0%b8%d0%b3%d1%83%d1%80%d0%b8%d1%81%d1%82%d0%b8%d1%82%d0%b5-23-%d0%b8/", "text": "Танцовата двойка Теодора Маркова/Симона Дазе зае 23-о място в ритмичния танц на европейското първенство по фигурно пързаляне в Минск (Беларус). Българите получиха оценка от 52,07 точки, а участието им бе спасено в последния момент, след като кънките на Дазе пристигнаха в хотела в нощта преди състезанието. Преди това фигуристът направи неуспешен опит да се качи на стари кънки, и единствено Маркова се появи на официалната тренировка пред съдиите.  „Програмата се получи доста добре, имайки предвид ситуацията, в която бяхме – призна Дазе. – Беше забавно, защото имаше доста хора в публиката. Бях много щастлив за това, че ще се пързалям, защото до последно не бяхме сигурно. Тази сутрин почувствахме голямо облекчение. За втори път за седем дни багажът ми се губи. Това беше голям стрес.“", "date": "2019.01.25", "title": " Кънките се намериха, фигуристите 23-и"}
{"url": "https://trud.bg/5000-%d0%bb%d0%b2-%d1%89%d0%b5-%d0%bf%d0%bb%d0%b0%d1%89%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b7%d0%b0%d1%80%d0%b0%d0%b4%d0%b8-%d0%bd%d0%b5%d0%b7/", "text": "Разследван за съучастие в измама, с отпаднало обвинение поради недоказаност, осъди прокуратурата да му плати 5 000 лв. обезщетение за претърпените неимуществени вреди и обострените здравословни проблеми, които имал заради хронични болести. Решението е на Районния съд в Исперих и подлежи на обжалване пред Окръжния в Разград. А.К. е поискал 11 000 лв., от които 3 000 лв. за наложената мярка подписка в продължение на 11 месеца в периода март 2016 – февруари 2017 г. Първоначално той бил разпитван като свидетел, включително и принудително воден, а после като съучастник в измама за 220 лв. По това време живеел в Бургас и бил воден под конвой в Исперих за разпити, въпреки че трябвало да лежи след операция от дискова херния. Имал диабет с усложнения, високо кръвно и други, които се обострили заради пътуванията, напрежението и стреса, причинили му силни болки и страдания. Това било потвърдено и от лекари, ангажирани по експертизи. Наказателното производство срещу мъжа било прекратено поради недоказаност на участието му в престъплението, за което бил разследван. Освен присъденото обезщетение съдът е постановил прокуратурата да покрие разходите за експертизи в размер на 840 лв., както и да плати на мъжа 545 лв. за адвокат. Решението не е окончателно и подлежи на обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " 5000 лв. ще плаща прокуратурата заради незаконно обвинение\t\t\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b8%d1%81-%d1%86%d0%b8%d0%bf%d1%80%d0%b0%d1%81-%d0%b4%d0%bd%d0%b5%d1%81-%d0%bd%d0%b8%d0%b5-%d0%bf%d0%b8%d1%88%d0%b5%d0%bc-%d0%bd%d0%be%d0%b2%d0%b0-%d1%81%d1%82/", "text": "Гръцкият премиер Алексис Ципрас приветства  , с който Македония се преименува на „Република Северна Македония“, пише електронното издание на вестник Kathimerini. „Днес се роди Северна Македония и тя ще е приятелска страна, съюзник и поддръжник на Гърция в нейния стремеж към сигурност, стабилност и развитие на региона“, написа Ципрас в „Туитър“. „Днес ние пишем нова страница в историята на Балканите. Омразата на национализма, споровете и конфликтите, ще бъдат заменени от приятелство, мир и сътрудничество“, добави министър-председателят. „Бъдещите поколения и в двете страни ще дължат благодарност на депутатите, които, с куража и смелостта си, поставиха основите за бъдеще на мир, солидарност и хармонично съжителство между двата народа“, заяви той. Т.нар. Преспански договор бе приет от гръцкия парламент със 153 гласа „за“ срещу 146 „против“.  „Днес е труден и тъжен ден за Гърция“, заяви от своя страна лидерът на основната опозиционна партия „Нова Демокрация“ Кириакос Мицотакис. „Ще се боря с всички сили, за да облекча негативните последствия, които със сигурност ще се появят заради проблематичното споразумение“, увери той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Алексис Ципрас: Днес ние пишем нова страница в историята на Балканите"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d1%81%d1%82%d0%b0%d1%80%d1%82%d0%b8%d1%80%d0%b0-%d0%b4%d0%b8%d0%b3%d0%b8%d1%82%d0%b0%d0%bb%d0%b8%d0%b7%d0%b8/", "text": "Направление „Архитектура и градоустройство“, съвместно с екипа на Регионален исторически музей – София стартира сътрудничество по дигитализирането на издателски оригинали на стари кадастрални и подробни устройствени планове. От днес на електронната страница на НАГ е създаден нов раздел „Градоустройство на София“   ,където периодично ще бъдат публикувани нови материали. Вече можете да разгледате Кадастрален план на София от 1879 г. :  и Първият градоустройствен план от 1879 г.:  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Столична община стартира дигитализирането на оригинали на стари кадастрални и подробни устройствени планове"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d0%bf%d1%8a%d1%80%d0%b2%d0%b8%d1%8f%d1%82-%d1%83%d1%87%d0%b5/", "text": "Грипната ваканция се обявява въз основа на решенията на съответните Районни здравни инспекции за грипна епидемия. От 25 януари има такава ваканция и в областите София и Велико Търново. Тя обхваща цялата следваща седмица, включително 4 февруари – последният учебен ден от срока. Децата ще учат на 6 февруари, когато е първият учебен ден от нови срок. Това разясни при визита в петък в Горна Оряховица миинстърът на образованието Красимир Вълчев. Той посети СУ „Георги Измирлиев“ в железничарския град. „Що се отнася до оформянето, не би следвало училищата да разчитат на последната седмица. Вече би трябвало да са оформени срочните оценки на учениците. Но там, където има неоформени, има възможност това да стане в началото на втория срок с решение на педагогическия съвет в съответното училище. Но това ще бъдат изключения“, коментира министър Вълчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Министър Красимир Вълчев: Първият учебен срок няма да бъде удължаван"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b8%d1%81%d0%ba%d0%b0-%d0%bf%d0%be%d0%b2%d0%b5%d1%87%d0%b5-%d0%b7%d0%b5%d0%bb%d0%b5%d0%bd%d0%b8-%d1%81%d0%b3%d1%80%d0%b0%d0%b4%d0%b8-%d0%b2/", "text": "Озeлeнявaнeтo и изпoлзвaнeтo нa eнepгoeфeĸтивни мaтepиaли и тexнoлoгии с отчитане на обществения интерес са изключително важни при изграждането на бизнec cгpaди, каза ĸмeтът нa Coфия Йopдaнĸa Фaндъĸoвa нa cpeщa c Acoциaциятa нa coбcтвeницитe нa бизнec cгpaди в Бългapия (АСБСБ). В срещата участваха още арх. Здравко Здравков – главен архитект на София, заместник-кметът на София Дончо Барбалов и Владимир Данаилов – изпълнителен директор на Общинската агенция за инвестиции и приватизация. Зa бизнeca e вaжнo cъздaвaнeтo нa ycтoйчиви бизнec cгpaди, и зaтoвa щe пpoдължим дa aĸцeнтиpaмe в cъздaвaнeтo нa cгpaди c мнoгo зeлeни плoщи, дъpвeтa и пapĸoвa cpeдa, зaяви Taня Koceвa-Бoшoвa – пpeдceдaтeл нa Упpaвитeлния cъвeт нa ACБCБ. Основен акцент в срещата беше темата за изграждането на подходяща инфраструктура и осигуряване на места за паркиране в районите на новите офис сгради и бизнес центрове. Кметът Йорданка Фандъкова обърна внимание на отчитането на възможността за достъп на служителите с обществен транспорт още в етапа на проектиране на сградите. „Това е изключително важно за подобряване качеството на въздуха в града“, допълни тя. По думите ѝ, през последните години в столицата се изпълнява най-мащабната модернизация на превозните средства на градския транспорт и разширението на метрото. Oт Acoциaциятa пoдĸpeпиxa нacъpчaвaнe нa изпoлзвaнeтo нa гpaдcĸия тpaнcпopт и пocoчиxa, чe внимaтeлнo cлeдят пpoeĸтитe зa paзвитиe нa тpaнcпopтa, в т.ч. нoщeн тpaнcпopт, мeтpoтo и изгpaждaнe нa инфpacтpyĸтypa. Aдинa Уeлш, изп. диpeĸтop нa „Paйфaйзeн Πpoпъpти Meниджмънт Бългapия“, пocoчи интepeca ĸъм нacъpчaвaнe нa пoлзвaнeтo нa cпoдeлeнo пътyвaнe, ĸoeтo cъщo e вaжнo зa нaмaлявaнe нa aвтoмoбилитe в гpaдa. На срещата столичният кмет запозна присъстващите с приоритетите за развитие на София, както и с проекта за бюджет на общината през 2019 г. Главният архитект на София арх. Здравко Здравков представи проекта за изграждане на пешеходни и вело алеи и вътрешни квартални улици в район „Хладилника“ и за изграждане на бул. “Филип Кутев“. Асоциацията работи в тясно сътрудничество с Общинската агенция за инвестиции и в резултат на това беше реализирано съвместно участие с щанд на София на международното изложение в Мюнхен – EXPO REAL ‘2018, в което столицата ни получи отлична възможността да покаже своите предимства като място за инвестиции и бизнес. Предвижда се сътрудничеството в тази област да продължи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Фандъкова иска повече зелени сгради в София\t\t\t"}
{"url": "https://trud.bg/%d1%82%d0%b0%d0%b9%d0%b1%d0%b5-%d0%b2%d0%b7%d0%b5-%d1%82%d0%b8%d1%82%d0%bb%d0%b0-%d1%81%d0%bb%d0%b5%d0%b4-%d0%b1%d1%8a%d1%80%d0%b7%d0%b8-%d0%bf%d0%be%d0%b1%d0%b5%d0%b4%d0%b8-%d1%81-%d1%82%d1%83%d1%88/", "text": "Тайбе Юсеин, спортист №1 на България за 2018-а, започна ударно сезона. Световната и европейска шампионка постигна две бързи победи на родното първенство в Сливен. Още на старта в кат. до 62 кг тя тушира Даяна Кирилова, а после се наложи с технически туш над Вероника Стайкова. На финала обаче съперничката й Деница Калчева отказа да излезе. Юсеин взе и приза за най-техничен състезател. Силно завръщане на тепиха направи Елица Янкова (50 кг), която близо година лекува травма в рамото. Бронзовата олимпийска медалистка постигна 4 победи, три от които с туш. А на финала тушира трикратната европейска шампионка за девойки Миглена Селишка. При мъжете в най-интригуващия сблъсък петият от олимпиадата Рио 2016 Николай Байряков пребори световния вицешампион Кирил Милов и взе титлата при 97-килограмовите на класическия стил. Даниел Александров направи отличен дебют в олимпийската категория до 77 кг, като взе титлата след туш над Красимир Крумов.  А на сибирския турнир „Иван Яригин“ в руския град Красноярск Биляна Дудова (57 кг) стигна до мач за бронза. Победата на Тайбе Юсеин бе изгледана от почетния президент на БФ Борба Валентин Йорданов и настоящият председател Христо Маринов.", "date": "2019.01.25", "title": " Тайбе взе титла след  бързи победи с туш"}
{"url": "https://trud.bg/%d1%81%d0%be%d0%ba%d0%be%d0%bb%d0%be%d0%b2-%d0%b8-%d0%bb%d1%83%d0%b1%d0%b5-%d0%bd%d0%b0-%d0%bf%d0%be%d0%bb%d1%83%d1%84%d0%b8%d0%bd%d0%b0%d0%bb-%d0%b7%d0%b0-%d0%ba%d1%83%d0%bf%d0%b0/", "text": "Цветан Соколов и „Кучине Лубе“ се класираха, макар и трудно, за полуфиналите на турнира за купата на Италия по волейбол. Българинът бе над всички с 25 точки при успеха над „Веро Волей“ (Монца) и капитана на „трикольорите“ Виктор Йосифов в състава – 3:2 (21, 15, -20, -23, 17). За противниците Йосифов заби 11 точки, а най-резултатен бе иранският национал Амир Гафур с 29 точки.  За място на финала „Лубе“ ще спори с „Итас Трентино“, който отстрани „Верона“ и Матей Казийски.  В другата полуфинална двойка ще се срещнат „Перуджа“ и „Модена“. Двубоите са на 9 февруари в Болоня.", "date": "2019.01.25", "title": " Соколов и „Лубе“ на полуфинал за Купата на Италия"}
{"url": "https://trud.bg/%d0%ba%d0%b8%d1%80%d0%b8%d0%b0%d0%ba%d0%be%d1%81-%d0%bc%d0%b8%d1%86%d0%be%d1%82%d0%b0%d0%ba%d0%b8%d1%81-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d0%be%d1%82%d0%ba%d0%b0%d0%b6%d0%b0-%d0%be/", "text": "„Днес е труден и тъжен ден за Гърция“, заяви лидерът на основната гръцка опозиционна партия Кириакос Мицотакис в петък след   от гръцкия парламент, предава държавната агенция АНА-МПА. „С опортюнистично мнозинство, правителството прие вредния Преспански договор. Неговата ратификация означава официално признание на „македонския език“ и идентичност на гражданите на северния ни съсед за първи път от гръцко правителство и така 10-годишната национална линия бе изоставена. Ципрас каза да, докато всичките му предшественици казаха „не“. Само той си знае причината“, заяви Мицотакис. Председателят на „Нова Демокрация“ предвиди, че ратификацията ще предизвика „нови беди“ и че четиригодишното пребиваване на СИРИЗА на власт „завършва катастрофалния си преминаване с национална концесия“. Той добави, че основната опозиционна партия „представи истината по националния въпрос и истинското лице на всеки депутат и всяка партия. Лично аз говорих с искреност за големите трудности, които идват с прилагането на споразумението. Въпреки това поех ангажимент да се придържаме твърдо към националното задължение: няма да се откажа от правото на Гърция да наложи вето на присъединяването на Скопие към ЕС, ще се боря с всичките си сили, за да намаля негативните последици, които със сигурност ще произтекат от проблемно споразумение“. Според проучванията на общественото мнение през последните около две години, „Нова Демокрация“ има преднина от около 10% пред СИРИЗА за предстоящите, най-вероятно през есента, парламентарни избори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Кириакос Мицотакис: Няма да се откажа от правото на Гърция да наложи вето на присъединяването на Скопие към ЕС"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%b1%d0%b0%d1%81%d0%ba%d0%b5%d1%82%d0%b1%d0%be%d0%bb%d0%bd%d0%b8%d1%8f-%d0%b1%d0%b5%d1%80%d0%be%d0%b5-133-%d1%82%d0%be%d1%87/", "text": "„Определено шансът бе на наша страна, затова се получи и сравнително лесен двубой – обяви Любомир Минчев, старши треньор на „Берое“. – Играхме с доста висок процент стрелба. През първата част бяхме изпуснали само седем стрелби. Всички момчетата се включиха добре. Няма как да не бъда доволен.“  Старозагорци изригнаха, като отбелязаха 133 точки срещу гостите от косовския „Башкими“ в мач от Балканската лига.  За възпитаниците на Минчев това бе седма победа в 7 мача, а „Башкими“ претърпя осмо поражение в 9 срещи. Най-резултатен за „Берое“ бе Джеймс Уайт с 25 точки. Тимът е на трето място. А лидер е пловдивския „Академик“ (Бултекс). На 30 януари старозагорци гостуват на последния в групата „Атирау“ (Казахстан).", "date": "2019.01.25", "title": " Треньорът на баскетболния „Берое“: 133 точки! Шансът бе на наша страна"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%bd%d1%8f%d0%bc%d0%b0-%d0%b1%d0%b5%d0%b4%d1%81%d1%82%d0%b2%d0%b0%d1%89%d0%b8-%d0%b4%d0%b5%d1%86%d0%b0-%d0%b2-%d0%bc%d0%b5%d1%81%d1%82%d0%bd/", "text": "Няма бедстващи деца на писта Кулиното край Разлог, съобщиха официално от полицията в Благоевград. В ранния следобед е получен сигнал, че поради  , определени да извозят около 200 деца от различни училища в София, които били на ски на пистата в местността Кулиното край Разлог, област Благоевград. Транспортирането на децата на възраст между 7 и 12 години е организирано своевременно и те са извозени до хотелите в района на Разлог и Банско, където са настанени. Заради снеговалежа в района на Предела-Банско-Разлог от Пътна полиция предприемат мерки за регулиране на движението и подпомагане на трафика и оказване на съдействие на пътуващите. Пътните полицаи апелират за шофиране с повишено внимание в района. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Полицията: Няма бедстващи деца в местността Кулиното, учениците са извозени до хотели в Разлог и Банско"}
{"url": "https://trud.bg/%d0%b7%d0%b0%d0%b5%d0%b2-%d0%ba%d1%8a%d0%bc-%d1%86%d0%b8%d0%bf%d1%80%d0%b0%d1%81-%d0%bd%d0%b5%d0%ba%d0%b0-%d0%bf%d1%80%d0%b5%d1%81%d0%bf%d0%b0%d0%bd%d1%81%d0%ba%d0%b8%d1%8f%d1%82-%d0%b4%d0%be/", "text": "Македонският премиер не скри задоволството  , пише македонският „Фокус“. В „Туитър“ той благодари на гръцкия си колега за успешното гласуване. „Честито, приятелю Алексис Ципрас, заедно с нашите народи записваме историческа победа. Нека Преспанският договор е вечен, нека са вечни мирът и прогресът на Балканите и в Европа“, написа Заев. Честито мој пријателе  , заедно со нашите народи испишавме историска победа. Нека е вечен Договорот од Преспа, нека се вечни мирот и прогресот на Балканот и во Европа.  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.25", "title": " Заев към Ципрас: Нека Преспанският договор е вечен"}
{"url": "https://trud.bg/%d0%bd%d0%be%d1%80%d0%b2%d0%b5%d0%b6%d1%86%d0%b8%d1%82%d0%b5-%d0%b3%d0%b0%d0%b7%d1%8f%d1%82-%d0%b2-%d0%b0%d0%bd%d1%82%d1%85%d0%be%d0%bb%d1%86-%d0%b8%d0%bb%d0%b8%d0%b5%d0%b2-27-%d0%b8/", "text": "Йоханес Тингес Бьо продължи доминацията си на Световната купа по биатлон като спечели мъжкия спринт  на 10 км в Антхолц-Антерселва (Италия). Въпреки едната си грешка в стрелбата норвежецът изпревари със 17,5 секунди сънародника си Ерленд Бьоентегаард. Антонин Гигона (Франция) пък измести от подиума именития си сънародник Мартин Фуркад, въпреки че звездата беше безгрешен на стрелбището.  Владимир Илиев зае 27-о място на 1:23,6 минути (1 грешка), Антон Синапов е 42-и (1 грешка), а Красимир Анев 46-и (1 грешка). И тримата ще карат в преследването днес.", "date": "2019.01.25", "title": " Норвежците газят в Антхолц, Илиев 27-и"}
{"url": "https://trud.bg/%d0%b0%d0%b7%d0%b0%d1%80-%d1%80%d0%b0%d0%b7%d0%bc%d0%b0%d1%85%d0%b0-%d0%bf%d1%80%d1%8a%d1%81%d1%82-%d0%bd%d0%b0-%d1%81%d0%b0%d1%80%d0%b8/", "text": "Еден Азар, звездата на „Челси“, размаха пръст на мениджъра на тима Маурицио Сари. Белгиецът се разграничи от думите на своя треньор, че не е лидер, дошли в навечерието на дербито с „Тотнъм“ от 1/2-финалната фаза на Карабао Къп.  „Азар е повече индивидуалист, отколкото лидер – призна Сари в сряда. – Той може да спечели даден мач за две минути, дори за една. Но към момента не е лидер на отбора.“  Нападателят побърза да опровергае италианеца както на терена, така и след двубоя срещу „шпорите“, спечелен с 4:2 след дузпи. Успехът класира тима на Сари за финала на „Уембли“, а Азар вкара едно от попаденията на „Стамфорд Бридж“ при 2:1 в редовното време. Сблъсъкът се реши след дузпи, тъй като първа среща завърши 1:0, а правилото за гол на чужд терен не важи в турнира.  „Няма значение какво казва мениджърът, аз искам да давам най-доброто от себе си за отбора – заяви след успеха офанзивният футболист. – Винаги съм казвал, че аз съм лидер и мисля, че наистина съм такъв.“  След мача самият Сари призна, че е бил впечатлен от играта на своя футболист: „Забавлявах се 65 минути с представянето на Еден Азар. В този мач играхме с различно мислене спрямо това от „Арсенал“ (0:2), с различна мотивация. Много съм доволен от представянето в редовното време.“  Опитният специалист допълни, че е впечатлен от майсторското изпълнение на Жоржиньо от бялата точка, подскочил непосредствено преди да прати топката в мрежата на съперника.  За „сините“ това ще бъде първи финал в турнира от сезон 2014/2015, когато спечелиха трофея след 2:0 срещу „Тотнъм“. Сега съперник обаче ще бъде „Манчестър Сити“, разбил с общ резултат 10:0 „Бъртън Албиън“ на 1/2-финалите.", "date": "2019.01.25", "title": " Азар размаха пръст на Сари"}
{"url": "https://trud.bg/%d0%bf%d1%80%d0%b8%d0%b5%d1%85%d0%b0-%d0%b1%d1%8e%d0%b4%d0%b6%d0%b5%d1%82%d0%b0-%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%b5%d0%bb%d0%b5%d0%bd%d0%b0-%d0%b2-%d1%80%d0%b0%d0%b7%d0%bc%d0%b5/", "text": "Първи във Великотърновска област общинските съветници в Елена приеха тазгодишния бюджет. Дебатите по него бяха най-вече в постоянните комисии на местния парламент и по време на общественото обсъждане на проекта. Затова сесията в четвъртък премина делово и спокойно, дори с аплодисменти бяха посрещнати резултатите от гласуването, обявени от председателя на Общинския съвет Стоян Златев. От 17-те общински съветници, 15 дадоха положителен глас за бюджета, един се въздържа и само един бе против. С 12 644 503 лева ще разполага през 2019-та година община Елена, от които 6 437 383 лева за държавни дейности и 6 2017 120 лева за местни дейности и дофинансиране на държавни дейности с местни приходи. Общата сума е с 1 785 481 лв. повече от миналогодишната. Това се дължи на увеличение на държавните трансфери за общините и допълнителните средства, които отпуска правителството за подобряване на инфраструктурата в населените места. Собствените приходи също бележат ръст, но са планирани реалистично и дори леко консервативно. „Основната цел, която си поставяме с бюджет 2019, е запазване на финансовата стабилност, оптимизация на разходите, повишаване на ефективността при управлението на публичните ресурси, както и увеличаване, или поне запазване обема и качеството на предоставяните услуги – подчерта кметът инж. Дилян Млъзев, вносител на предложението. В тази посока работихме не само през 2018 г. Общината влиза в новата бюджетна година с просрочени задължения едва от 1695 лв., а размерът на вземанията от предходни години, които се очаква да бъдат събрани през 2019 г., е 28 000 лв. Собствените приходи са определени на база на постигнатите през последните години резултати и тенденциите в тяхното развитие. В данъчните приходи предвиждаме увеличение на данъка върху превозните средства, във връзка с промените в нормативната база. Като цяло ставките при местните данъци остават непроменени, с изключение на отражението на промените в националното законодателство, което сме се постарали да бъде минимално. Планът на неданъчните приходи е завишен със 191 400 лв. Тази година общината ще изпълнява доста амбициозна инвестиционна програма. Средствата за капиталови разходи са в размер на 6 419 141 лв., от които 3 545 292 лв. са финансиране от Европейския съюз за изпълнение на проекти на общината. Целевата субсидия от държавата за капиталови разходи е 1 299 000 лв. и е увеличена със 121 900 лв. спрямо 2018 година. Инвестиционната програма е съобразена с направените над 30 предложения на местната общност преди и по време на общественото обсъждане на бюджет 2019. Основен приоритет при изработването й е завършването на всички започнати обекти от предходни години и финансиране на нови в „живи“ населени места“ – акцентира градоначалникът Млъзев. Разходната част на бюджета и разпределението на средствата по функции и дейности са съобразени с определените стандарти за издръжка и реалните потребности. За работните заплати в отделните дейности е предвидено увеличение между 9 и 10% , като са отразени и промените в минималната работна заплата. Държавна субсидия в размер на 161 330 лв. получават 19 читалища, а общината дава допълнително финансиране от 7118 лв. Спортните и футболните клубове се подпомагат със 64 000 лв. Финансирането на проявите по Календара на културните събития и чествания е в размер на 58 500 лв., а на спортно-туристическите събития – 12 500 лв. Общината отново поема частично заплащане на дневната такса на потребители в хосписа от града и селата, като за тази година броят им е увеличен от 9 на 12. Часове след приемане на бюджета, кметът Млъзев изпрати съобщение по електронната поща до общински служители и до Общинския съвет, в което изразява благодарност за усърдната работа по подготовка на материалите за сесията, в чийто дневен ред влязоха 19 предложения. „Резултатите от гласуването, особено по знаковата точка за приемане на бюджет 2019, са достатъчно мерило за качеството на подготвените предложения, а косвено – и за работата на цялата администрация. Да благодарим и на общинските съветници, без изключение, за конструктивната работа и отговорния подход, не само на тази сесия!  До тук беше по-лесното, колеги. Стягайте се, очаква ни здрава работа по изпълнението на взетите решения!“ – призова кметът на общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Приеха бюджета на община Елена в размер на 12 644 503 лева"}
{"url": "https://trud.bg/%d0%b4%d0%b5%d1%80%d0%bc%d0%b5%d0%bd%d0%b4%d0%b6%d0%b8%d0%b5%d0%b2-%d0%b8%d0%b3%d1%80%d0%b0%d1%87%d0%b8%d1%82%d0%b5-%d0%bd%d0%b0-%d0%bf%d1%80%d0%be%d0%b1%d0%b8-%d1%81%d0%b8-%d1%82%d1%80%d1%8a%d0%b3/", "text": "Каращите проби в „Левски“ Магнар Йодегор и Джордан Н`Кололо няма да останат в тима. Това заяви Георги Дерменджиев, треньор на „сините“. Специалистът добави, че нови попълнения засега няма да има. „Исках да опозная играчите в контролата, но видях добрите страни на мача, въпреки загубата – каза наставникът. – Особено след почивката показахме хубави неща. Играчите на проби няма да останат в тима. Към момента нови не се чакат, няма и да продаваме“.  Колоритна агитка подкрепи „Левски“ и във втората контрола в Кипър. Те обаче не си спестиха на Фернандо Каранга, бивш нападател на ЦСКА и настоящ играч на „Хенан“, „подобаващо“ посрещане. Бразилецът не обърна внимание на обидните скандирания и изгледа двубоя с усмивка.", "date": "2019.01.25", "title": " Дерменджиев: Играчите на проби си тръгват"}
{"url": "https://trud.bg/%d0%b4%d0%b5%d1%80%d0%bc%d0%b5%d0%bd%d0%b4%d0%b6%d0%b8%d0%b5%d0%b2-%d1%82%d1%80%d1%8a%d0%b3%d0%bd%d0%b0-%d1%81%d1%8a%d1%81-%d0%b7%d0%b0%d0%b3%d1%83%d0%b1%d0%b0-%d0%b2-%d0%bb%d0%b5%d0%b2%d1%81/", "text": "Георги Дерменджиев записа загуба в неофициалния си дебют начело на „Левски“. „Сините“ отстъпиха с 0:1 на китайския елитен „Хенан“, където играе бившият футболист на ЦСКА Фернандо Каранга. Нападателят обаче не взе участие, тъй като все още не е напълно възстановен от операция на далака. Единственият гол в срещата, играна в Ларнака, бе дело на Кристиан Басогог, възползвал се от груба грешка в отбраната на столичния тим. Камерунецът вкара в 25-ата минута след пробив през центъра. Най-чистата ситуация пред българския отбор пък се откри пред Станислав Костов, пропуснал на празна врата.  Дерменджиев, заменил през седмицата Славиша Стоянович, заложи на само един българин в титулярния състав – стражът Николай Михайлов. През първата част на терена бяха и каращите проби Магнар Йодегаард и Джордан Н`Кололо. След почивката опитният специалист направи девет промени, оставяйки в състава единствено Михайлов и норвежкият бранител. По-късно обаче и те бяха заменени, а в игра имаше шестима юношите на тима.  Въпреки загубата, „сините“ държаха инициативата през целия двубой, но трудно излизаха на голови положения. От своя страна „Хенан“ игра затворено и разчиташе на контраатаки.  След мача Дерменджиев пусна играчите в почивка, а отборът ще се събере отново за тренировка в понеделник. Следващата проверка е с „Висла“ (Плоск) на 30-ти.", "date": "2019.01.25", "title": " Дерменджиев тръгна със загуба в „Левски“"}
{"url": "https://trud.bg/%d0%b1%d0%be%d0%bc%d0%b1%d0%b5%d0%bd%d0%b0-%d0%b7%d0%b0%d0%bf%d0%bb%d0%b0%d1%85%d0%b0-%d0%b2%d1%8a%d0%b2-%d0%b2%d0%bb%d0%b0%d0%ba-%d0%b5%d0%b2%d0%b0%d0%ba%d1%83%d0%b8%d1%80%d0%b0-%d0%b1%d0%bb%d0%b8/", "text": "Близо 500 пътници бяха евакуирани от влак в Германия заради бомбена заплаха, предаде Ройтерс, като се позовава на съобщение на полицията в Туитър. Затворени са също няколко перона на гарата във Франкфурт, се казва още в съобщението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.25", "title": " Бомбена заплаха във влак евакуира близо 500 пътници в Германия"}
{"url": "https://trud.bg/%d1%81-%d0%bf%d1%8a%d0%bb%d0%bd%d0%be-%d0%bc%d0%bd%d0%be%d0%b7%d0%b8%d0%bd%d1%81%d1%82%d0%b2%d0%be-%d0%b1%d0%b5-%d0%bf%d1%80%d0%b8%d0%b5%d1%82%d0%be-%d0%bf%d1%80%d0%b5%d0%b4%d0%bb%d0%be%d0%b6%d0%b5/", "text": "На редовно заседание на ОбС- Благоевград, днес бе прието предложение за отпускане на еднократна финансова помощ, в подкрепа на Владислав Кипров. Сумата от 5 000 лева бе гласувана с пълно мнозинство от местните парламентаристи. Момчето има спешна нужда от средства за животоспасяващата операция, която трябва да се направи в Германия. Необходимата сума е в размер на 55 000 евро. Благодарение на будни граждани, необходимата сума за операцията бе събрана за няколко дни. Необходими са още средства за възстановяване, лечение и следоперативния период. Лекарите са категорични, че операцията трябва да се извърши възможно най-скоро- до началото на месец февруари 2019 година. Всеки, който иска да дари средства в помощ на младежа, може да го направи по банков път. Дарителската сметка, по която може да превеждате дарения е:  Банка ОББ  IBAN: BG41UBBS80021079479540  Титуляр: Владислав Тодоров Кипров  На 4-ти януари Владислав навършва 28 години, само дни след рождения си ден, вследствие на ядрено-магнитен резонанс, разбира за страшната диагноза- мозъчен тумор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " С пълно мнозинство бе прието предложението на кмета Камбитов за отпускане на еднократна финансова помощ"}
{"url": "https://trud.bg/%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%8f%d1%82-%d0%bd%d0%b0-%d0%b1%d0%bd%d0%b1-%d0%b4%d0%b8%d0%bc%d0%b8%d1%82%d1%8a%d1%80-%d1%80%d0%b0%d0%b4%d0%b5%d0%b2-%d0%b1%d0%b0%d0%bd%d0%ba-2/", "text": "Банковият сектор през 2018 г. продължи да поддържа високи равнища на капиталова адекватност и ликвидност, като заедно с това генерира исторически висока годишна печалба. Депозитите в банковата система се увеличаваха, кредитирането нарастваше, а делът на необслужваните кредити намаляваше. Положителната динамика в сектора като цяло очакваме да продължи и през 2019 г. това се казва в обръщение на управителя на БНБ Димитър Радев. „Кредитните портфейли представляват първостепенен източник на оперативен доход за банките у нас, но растежът на кредита по дефиниция е съпроводен с поемане на нов риск. В настоящия етап на кредитна експанзия, банките трябва да продължат да полагат адекватни усилия за  управление на натрупващия се в техните баланси кредитен риск. Голяма част от последните действия на централната банка, в качеството ни на регулатор и надзорен орган за банковата система, е фокусирана върху риска, свързан с банковото кредитиране. Управителният съвет на БНБ взе решение за активиране на антицикличния капиталов буфер от тази година. През декември 2018 г. Народното събрание прие законови промени, предложени от БНБ, които ни предоставят допълнителен макропруденциален инструментариум от мерки по отношение на банковото кредитиране. Тук влизат например нови правомощия за БНБ да изискваме налагане на ограничения за съотношението между кредит и обезпечение или между кредит и доход на кредитополучателя.“, посочва Радев. „Вероятността от материализиране на кредитния риск би нараснала особено при забавена икономическа активност или конюнктура, която е по-неблагоприятна от наблюдаваната през последните няколко години. Към момента виждаме все по-силни индикации за възможни проблеми и повишена несигурност – на глобално ниво и в еврозоната – които по определени канали биха могли да донесат негативни ефекти и у нас. От гледна точка на сектора 2019 г. ще премине също под знака на прегледа на активите и стрес теста в няколко банки. Намираме се на фазата на приключване на подготовката за практическото извършване на тези процеси. Те се ръководят от Европейската централна банка, но с активното съдействие от страна на БНБ. Прегледът на активите, стрес тестът и синхронизирането на надзорните ни практики с Европейската централна банка са много важен, макар и не единствен, елемент от усилията, свързани с плановете на България за включване на лева във валутния механизъм ERM II и за присъединяване на България към Единния надзорен механизъм. Тези стратегически стъпки следва да бъдат реализирани едновременно, съгласно плана и договореностите с европейските ни партньори. През 2019 г. очакваме като цяло запазване на положителните тенденции в банковия сектор, но вероятно при наличие на повишени предизвикателства, свързани с общата стопанска среда, в която оперират банките. Заедно с това в близките месеци ще станем свидетели на процеси с потенциално дългосрочни последствия, пряко засягащи сектора, насочени към постигането на качествено по-висока степен на интеграция на България в европейската финансова и институционална инфраструктура“, се казва в обращението на управителя на БНБ.", "date": "2019.01.25", "title": " Управителят на БНБ Димитър Радев: Банковият сектор остава високо ликвиден"}
{"url": "https://trud.bg/%d1%81%d0%ba%d1%8a%d0%bf%d0%b8%d1%8f%d1%82-%d1%82%d0%be%d0%ba-%d0%b7%d0%b0-%d0%b8%d0%bd%d0%b4%d1%83%d1%81%d1%82%d1%80%d0%b8%d1%8f%d1%82%d0%b0-%d1%89%d0%b5-%d1%81%d0%b2%d0%b8%d0%b5-%d1%80%d1%8a%d1%81/", "text": "Скъпият ток, който индустриалните предприятия трябва да плащат заради завишените цени на свободния пазар, ще ограничи ръста на заплатите тази година. Това каза председателят на Асоциацията на индустриалния капитал в България Васил Велев, пред economic.bg. Според него в енергийния сектор има държавен картел и на пазара доминират държавните производители, които продават на цени 2 пъти по-високи от референтните за бита.", "date": "2019.01.25", "title": " Скъпият ток за индустрията ще свие ръста на заплатите"}
{"url": "https://trud.bg/%d0%be%d0%b1%d1%81-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d1%80%d0%b8%d0%b5-%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%8f-%d0%b1%d1%8e/", "text": "Общински съвет – Благоевград подкрепи предложението за Бюджет 2019 на кмета д-р Атанас Камбитов, съобщиха от общината. Тази година той е в размер на 78,5 млн. лева – най-високият до момента в историята на Благоевград. Бюджетът бе гласуван с 26 гласа „за“, 9 „против“ и 6 „въздържал се“. Настоящият бюджет е по-висок с над 11 млн. лева в сравнение с 2018 г. През настоящата година ще бъдат реализирани почти всички предложения „ТИ ПРЕДЛОЖИ! КМЕТЕ, НАПРАВИ!“. За тях са заложени 510 000 лева. Предстои да бъде ремонтирана част от уличната мрежа в общината, ще бъдат изградени детски площадки, ще бъде ремонтиран басейнът в XI ОУ „Христо Ботев“ и др. По отношение на подобряване на чистотата на въздуха са предвидени сериозни мерки. За озеленяване през 2019 година средствата са завишени от 350 000 лева на 780 000 лева., улиците ще се мият поне веднъж в месеца, ще бъдат закупени нови контейнери, предвидени са и подземни такива. За селата са заделени близо 2 млн. лева. Общата субсидия за делегирани държавни дейности е в размер на 38 494 855 лева, което представлява ръст от 16% увеличение спрямо субсидията за 2018 година. Очакваните приходи от местни данъци за 2019 година са приблизително 10,5 млн.лева. В същото време очакваните неданъчни приходи за 2019 година са в размер на 12,3 млн.лева, което също е с 5% повече от предходната година. За функция „Образование“ средствата са 27,6 млн.лева. За финансиране на местните дейности и за дофинансиране на делегираните държавни дейности в системата на образованието са планирани 3,5 млн. лева, в това число средствата за капиталови разходи са 154 хил. лева за детски градини и 442 хил.лева училища. За специализираните институции, предоставящи социални услуги в общината са предвидени 3 млн. лева. За дофинансиране на тези дейности са планирани 730 хиляди лева за сметка на местните приходи. За капиталови разходи са предвидени средства в размер на 78 791 лв. Допълнително на сесията бяха гласувани два обекта които да бъдат включени в Бюджет 2019 г. Това са основен ремонт на покрив на хижа „Бодрост“ на стойност 30 000 лева, както и изграждане на ОВК на „Еколенд“ на стойност 13 200 лева. През 2019 година за делегираните от държавата дейности по култура, почивно дело и спорт предвидени 1,7 млн.лева, които включват финансиране за Регионален исторически музей, Регионална библиотека и читалища. За изцяло местните дейности във функцията са предвидени 7 899 142 лв., в т.ч. капиталови разходи в размер на 984 742 лв. Увеличени бяха средствата за спортни мероприятия с 15 000 лв. за провеждането на селска спартакиада. Община Благоевград ще реализира много сериозни инвестиции в общинската инфраструктура чрез европейско финансиране в размер на над 28 млн лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " ОбС – Благоевград прие най-големия бюджет в историята на града – 78, 5 млн. лева"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%83%d1%81%d0%ba-%d1%87%d0%b5%d1%81%d1%82%d0%b8%d1%82%d0%b8-%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8-%d0%bd%d0%b0-%d0%b7/", "text": "Председателят на Европейския съвет Доналд Туск честити на македонски език ратификацията на Преспанския договор в гръцкия парламент на двамата премиери Алексис Ципрас и Зоран Заев за успешно завършената мисия, предава скопското електронно издание „Сакам да кажам“. „Те имаха въображение, поеха риска и бяха готови да пожертват интересите си за общото добро. Зоран, Алексис – отлична работа! Невъзможната мисия завърши успешно“, написа Туск в „Туитър“. С ратифицирането на Договора от Преспа в гръцкия парламент се отваря вратата за членството на Македония в НАТО и започването на преговори за присъединяване с ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Доналд Туск честити на македонски на Заев и Ципрас ратификацията на Преспанския договор"}
{"url": "https://trud.bg/%d1%88%d1%83%d0%bc%d0%b5%d0%bd%d1%86%d0%b8-%d1%89%d0%b5-%d1%85%d0%b2%d1%8a%d1%80%d0%bb%d1%8f%d1%82-%d0%b2-%d1%81%d0%bf%d0%b5%d1%86%d0%ba%d0%be%d0%bd%d1%82%d0%b5%d0%b9%d0%bd%d0%b5%d1%80%d0%b8-%d0%b4/", "text": "Пет контейнера за събиране на ненужни дрехи, обувки и домашен текстил бяха поставени в петък в Шумен. Те са с вместимост до 200 кг всеки и ще се изпразват веднъж седмично. Съдовете са ясно обозначени с надпис „Дрехи и обувки“ и в тях могат да се поставят облекла, обувки, чанти, колани и всякакъв текстил. Изписани са и инструкции за използването им, както и номер за връзка при необходимост от допълнителна информация. При проявен интерес от гражданите броят им ще се увеличи, каза зам.-кметът по строителство и екология инж. Боян Тодоров. Два от контейнерите са в центъра по ул. „Съединение“ на паркинга източно от сградата на общината и на ул. „Панайот Волов“ на кръстовището с ул.„Вит“. Останалите три са в кварталите „Добруджа“ на ул. „Каварна“, в кв. „Тракия“ на ул. „Родопи“ и в кв. „Боян Българанов“ на ул. „Самара“ срещу училището. В тях могат да се поставят ненужни облекла и обувки, които е добре да бъдат чисти и поставени в торба. Наета фирма има ангажимент да ги събере, дезинфекцира и след това могат да преминат през подготовка за повторна употреба. Дружеството е готово да предостави безвъзмездно дрехи и обувки на хора, които се нуждаят от тях. „Написали сме писмо до социалните структури в Шумен, че изразяваме готовност да дарим част от събраните дрехи, когато съответните служби ни подадат информация за нуждаещи се хора. Имаме ангажимента да удовлетворим потребностите и на социалните домове“, каза представителят на фирмата Сирма Желева. В съдовете могат да се поставят дрехи и обувки, които не стават за повторна употреба и те ще бъдат рециклирани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Шуменци ще хвърлят в спецконтейнери дрехи и обувки"}
{"url": "https://trud.bg/%d0%bf%d1%81%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%be%d1%82-%d0%bb%d0%b0%d0%b2%d0%b8%d0%bd%d0%b8-%d0%b2-%d0%bf%d0%bb%d0%b0%d0%bd%d0%b8%d0%bd%d0%b8%d1%82%d0%b5/", "text": "Падналите и продължаващи снеговалежи усложниха лавинната обстановка във високите части на големите планини, съобщиха от Планинската спасителна служба. Пред „Труд“ от Планинската спасителна служба препоръчаха и утре туристите да внимават и да следват зимната маркировка във всички планини. Най-сериозна днес е опасността в Пирин. Имаше опасност и в Родопите. Най-опасен е северният стръмен участък между върховете Орфей и Перелик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " ПСС: Опасност от лавини в планините\t\t\t"}
{"url": "https://trud.bg/%d1%82%d1%80%d0%b8-%d0%b7%d0%b0%d0%ba%d0%be%d0%bd%d0%b0-%d0%bc%d1%83%d1%82%d0%b0%d0%bd%d1%82%d0%b8-%d1%81%d0%bc%d0%b5%d0%bd%d1%8f%d1%82-%d0%bf%d1%80%d0%b0%d0%b2%d0%b8%d0%bb%d0%b0%d1%82%d0%b0-%d0%b7/", "text": "Новите текстове в 80 % повтарят старите Вдигат от 100 на 150 лв. глобите за нарушения на червен светофар и пешеходна пътека Нов шофьор яха само до 67 коня. По-мощен автомобил може да кара 6 месеца само с придружител Всеки нов шофьор през първите 6 месеца от взимането на книжката може да управлява само моторни превозни средства с мощност до 50 KW или 67 конски сили. Не е забранено през първата половин година да кара и по-мощен автомобил, но само с придружител. Тези правила са записани в бъдещия Закон за движение по пътищата (ЗДвП). Проектът бе публикуван за обществено обсъждане заедно с проекта на Закона за водачите на МПС. До дни ще се появи и проектът на Закона за пътните превозни средства – това са трите части, на които се разделя сега действащия ЗДвП. Правилата са писани от работна група чиновници от вътрешното, транспортното и регионалното министерство, в която не са допуснати външни експерти. Текстовете се обсъждат от края на 2017 г. До 23 февруари всеки желаещ може да праща предложения за изменения и допълнения в тях. Към 80 % от предложените норми в двата закона са механично и безкритично преписани от сегашния ЗДвП. Новостите се броят на пръсти и сред тях е и ограничението за новите водачи. Въведена е и фигурата на придружителя – той трябва да притежава книжка от любителска категория не по-малко от 5 години. Не трябва да сяда в купето при новобранеца пиян или дрогиран и не бива да е лишаван от право да шофира през последните 5 години. Ако нов водач бъде хванат да яха сам над 67 коня, глобата му е 500 лв., а ако нарушението е на придружителя, той ще отнесе санкция от 300 лева. В проектите има увеличение на някои от сегашните глоби, но основните – за превишена скорост и употреба за алкохол се запазват същите. Вдигнати са с 50 % санкциите за минаване на червен сигнал на светофара и за неосигурено предимство на пресичащите на пешеходна пътека (виж таблицата). Въведена е и глоба от 150 лв. за отнето предимство на колоездач, който кара по велоалея. Въвежда се и понятието ползвател на автомобила, който ще бъде записван в талона за собственост заедно със собственика.   Зимните гуми стават задължителни В закона свалят изискването за грайфер до 1,6 мм, което за зимни гумите с ламели означава галош Шофьорите измерват дълбочината на протектора на гумата с монета от 1 лв. Ако жълтата част е скрита, значи грайферът е дълбок 1,6 мм. Ако монетата потъне до основата на цифрата 1, дълбочината отговаря на изискването за 4мм. Mоторните превозни средства и теглените от тях ремаркета, които се движат по пътищата, трябва да бъдат с гуми, с дълбочина на протектора не по-малка от 1,6 милиметра. В периода от 15 ноември до 1 март леките и лекотоварните автомобили до 3,5 тона (от категориите М1 и N1) трябва да бъдат с гуми, предназначени за зимни условия с дълбочина на протектора не по-малка от 1,6 милиметра. За камионите, автобусите и моторите зимните гуми не са задължителни, но трябва да бъдат с дълбочина на протектора не по-малка от 4 милиметра. Тези правила трябва да заменят сега действащия ЗДвП, според който трябва да се кара с гуми “предназначени за зимни условия или с гуми, с дълбочина на протектора не по-малка или равна на 4 милиметра”. Абсурдният текст, приет в 43-то Народно събрание, не само разрешаваше да се кара с летни гуми, а и от него не ставаше ясно какъв трябва да е грайферът на зимните. Новото изискване се отнася до гуми с търговски означения М+S (Mud + Snow – кал и сняг), каквито имат и т.нар. всесезонните гуми. Всички те обаче имат по-големи или по-малки грайфери с ламели – отвори, които „захапват” снега. Ако една зимна или всесезонна гума е изтрита до 1,6 мм, това означава, че тя е галош, защото ламелите й или ги няма, или не могат да вършат работа.   МВР прави курсове за водачи с взети книжки Шофьор, който в рамките на 24 месеца е наказан три пъти с влезли в сила наказателни постановления за едно или повече тежки нарушения, остава без книжка. Той ще трябва да ходи на лекционно обучение в структурите на МВР, но не по-рано от 12 месеца от датата, на която му е взето свидетелството. В проекта на ЗДвП е записано, че редът и начинът за провеждането на подобни курсове ще бъдат определен в наредба на вътрешния министър. В същата наредба трябва да е посочено и как катаджиите ще правят допълнително обучение за водачите, които са останали без книжки заради изчерпване на контролните им точки. В законопроекта са изброени 8 тежки нарушения, заради които водачите ще остават без правоспособност. Това са каране в насрещното по магистрала или скоростен път; шофиране в аварийната лента на магистралата, освен при повреда, здравословен проблем или за пътна помощ; сядане зад волана с над 0,5 промила алкохол в кръвта или дрога; превишаване на скоростта с в населено място с над 50 км/ч.; минаване на червен сигнал на светофара, отнемане на предимство на пешеходец на пешеходна пътека и организиране или участие в нелегални гонки.   Идиотщината “несъобразена скорост” пак е тук Авторите и на бъдещия ЗдвП не са успели да се освободят от заразната “несъобразена скорост”, попаднала в закона още през 70-те години на 20 век. Тя дава обяснение на полицаите и чиновниците за всяка катастрофа и ги освобождава от задължението да търсят истинските причини за злополуката. А те може да са колкото в “несъобразителния” шофьор, толкова и в “несъобразителния” стопанин на пътя, слагал знаците или “несъобразителния” катаджия, следил дали се спазват.   Забраняват смартфони и таблети при шофиране В проектозакона се въвежда понятието “мобилни устройства за комуникация” и забрана за ползването им по време на движение. За тях обаче не е дадена дефиниция в Допълнителните разпоредби. Така сред непозволените попадат не само GSM-и, а и смартфони, таблети, лаптопи… Разрешава се ползването им само чрез устройство, “без участие на ръцете”. Любопитното в случая е, че всеки патрул на КАТ у нас вече има таблет и забраната важи с пълна сила и за полицаите. Глобата е 50 лв.   Остават 50 км/ч в населено и 90 км/ч извън населено място Разрешената скорост за движение в населено и извън населено място остава същата, съответно 50 км/ч и 90 км/ч. Както и досега, за леките автомобили по магистралите скоростта е 140 км/ч, а за на скоростните пътища – 120 км/ч. Само преди седмица медии лансираха идеи на МВР всички скоростни режими да бъдат намалени поне с 10 км/ч. “Фейк пакетът” промени включваше и вземане на книжката за катастрофа на завой. Подобни правила няма в проекта за нов ЗДвП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.25", "title": " Три закона мутанти сменят правилата за движение по пътищата\t\t\t"}
{"url": "https://trud.bg/%d0%bc%d0%b0%d1%82%d0%b5%d0%be-%d1%81%d0%b0%d0%bb%d0%b2%d0%b8%d0%bd%d0%b8-%d0%b5-%d0%b7%d0%b0%d0%bf%d0%bb%d0%b0%d1%88%d0%b5%d0%bd-%d0%be%d1%82-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0/", "text": "Италианският вицепремиер и вътрешен министър Матео Салвини е на крачка от процес след изненадващо съдебно решение да бъде разследван за отвличане, съобщи в. “Гардиън”. През август сицилианската прокуратура заведе дело за предполагаемо отвличане и задържане на 177 мигранти, за които Салвини забрани да слязат на италианския брят от кораб на бреговата охрана. Той остана на док Катания в продължение на 6 дни, докато МВР шефът влезе в спор с ЕС в опит да накара други страни членки да приемат преселници. В крайна сметка Католическата църква, Ирландия и Албания се съгласиха да вземат мигрантите, предимно от еритрейски произход.  “Заплашен съм от 15 г. затвор, тъй като не съм допуснал нелегални в Италия. Нямам думи, но не се страхувам и няма да оставя работата така”, написа Матео Салвини във фейсбук. Тъй като той е министър, решението за започване на процес или прекратяване на случая е в ръцете на парламента.", "date": "2019.01.25", "title": " Матео Салвини е заплашен от разследване за отвличане"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-6/", "text": "Тази събота и неделя: Джема Артъртън: Родих се с шест пръста на всяка ръка Как английската актриса стана екшън мацка в Холивуд.         Янко Янев: Изток или Запад Той първи предупреди да не очакваме нещо от Европа на маймунската софистика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Труд Уикенд – един вестник за два дни"}
{"url": "https://trud.bg/%d0%b3%d0%bb%d0%b0%d0%b2%d0%b1%d0%be%d0%bb%d0%b3%d0%b0%d1%80%d1%81%d1%82%d1%80%d0%be%d0%b9-%d1%85%d0%be%d0%bb%d0%b4%d0%b8%d0%bd%d0%b3-%d0%bf%d1%80%d0%b8%d0%b2%d0%b5%d1%82%d1%81/", "text": "Категорично потвърждаваме вече изразеното от наша страна становище, че строителните дейности се извършват законно и след като са изпълнени всички необходими процедури съгласно екологичното и строително законодателство, както и в съответствие с най-добрата строителна практика. Това заявиха в изявление „Главболгарстрой Холдинг“ във връзка с инициираната от ДНСК проверка на строителния обект край плажа Алепу. Във връзка с изявлението на директора на ДНСК за спиране на строителството на „Алепу“ с цел извършване на пълна проверка, сме длъжни официално да заявим следното: Категорично потвърждаваме вече изразеното от наша страна становище, че строителните дейности се извършват законно и след като са изпълнени всички необходими процедури съгласно екологичното и строително законодателство, както и в съответствие с най-добрата строителна практика. В тази връзка, приветстваме публично инициативата съответните държавни институции да извършат незабавна проверка относно законността на строежа, като от наша страна ще окажем пълно съдействие на контролните органи. Уверени сме, че пълната и задълбочена проверка ще установи отсъствието на нарушения при изграждането на укрепителните съоръжения. Длъжни сме да напомним, че имотът не е собственост на „Главболгарстрой“ и нашата компания няма никаква връзка с преобразуването на собствеността върху земята от общинска в частна и превръщането на имота в урегулирана територия, което позволява неговото застрояване, както и по какъв начин е придобита собствеността върху имота и как същият е бил отреден за ваканционно строителство. По тази причина смятаме, че не е коректно да бъдем свързвани със събития, в които нямаме никакво участие. В заключение искаме още веднъж да подчертаем, че на проверявания имот се извършва само и единствено първа фаза от строителните работи, а именно укрепване на активно свлачище, картирано преди повече от 40 години. Регистрирано е в Геозащита Варна под номер BGS 21.67800-03 през февруари 2009 г., когато се активизира. Причината да се стартира скъпоструващо и технически сложно укрепване е, че вече десет години активното свлачище срутва пътя и прави плажа неизползваем, като същевременно застрашава живота и здравето на хората, преминаващи пеша или с автомобилите си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " „Главболгарстрой Холдинг“: Приветстваме публично инициативата съответните държавни институции да извършат незабавна проверка относно законността на „Алепу“"}
{"url": "https://trud.bg/%d0%b1%d0%be%d0%bc%d0%b1%d0%b5%d0%bd%d0%b0%d1%82%d0%b0-%d1%82%d1%80%d0%b5%d0%b2%d0%be%d0%b3%d0%b0-%d0%b2-%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8%d1%8f-%d0%b2%d0%bb%d0%b0%d0%ba-%d1%81/", "text": "Германската полиция обяви, че   във влак е била фалшива, предадe Ройтерс. Заплахата наложи евакуацията на 500 пътници от гара Франкфурт. Влакът пътуваше от Цюрих към северния германски град Кил. След като при проверката не беше открита бомба, пътниците се качиха обратно и влакът продължи по пътя си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Бомбената тревога в германския влак се оказа фалшива"}
{"url": "https://trud.bg/820-%d0%bc%d0%bb%d0%bd-%d0%bb%d0%b2-%d0%b3%d1%8a%d0%bb%d1%82%d0%b0%d1%82-%d1%80%d0%be%d0%bc%d1%81%d0%ba%d0%b8-%d0%bf%d1%80%d0%b8%d0%be%d1%80%d0%b8%d1%82%d0%b5%d1%82%d0%b8-%d0%b7%d0%b0-13-%d0%b3/", "text": "За образование отишли 15,3 млн. лв. Общо 819 744 793 лв. се хвърлят за интеграция на циганите в периода 2007-2020 г. Това са средства от държавния бюджет – 200,9 млн. лв. и по европейски и други програми – 618 844 793 лв. Това става ясно от писмен отговор на вицепремиера Томислав Дончев на въпрос зададен от депутата Георги Гьоков от БСП. Томислав Дончев прави уточнение, че данни по етнически признак се събират само по време на преброяването на населението и жилищния фонд на доброволен принцип. Приоритетите и проектите, по които са усвоени средствата са насочени към етническите малцинства и най-вече към интегрирането им. От справката става ясно, че финансирането предимно с държавни пари е по четири приоритета – „Образование”, „Здравеопазване”, „Жилищни условия” и „Заетост”. По приоритет „Образование” парите идват от бюджета на просветното министерство и от чуждестранни донори. По национална програма „С грижа за всеки ученик” са дадени общо 4 374 702 лв. Отделно от 2017 г. има национална програма „Развитие на системата на предучилищното образование”, който е с бюджет за учебната 2018/2019 г. от 400 000 лв. Създаденият през 2005 г. Център за образователна интеграция на децата и учениците от етническите малцинства към МОН получава държавна субсидия и външно финансиране от Ромски образователен фонд (РОФ) – Будапеща. От 2007 до 2014 г. центърът е получил 8 661 599 лв. от българската хазна и още около 5 милиона и половина лева от чуждестранния фонд и други източници – общо над 14 млн. лв. Отделно през 2016-2018 г. по проект „Подкрепа на ромските ученици за успешно завършване на средното образование” са усвоени 671 476 лв. от РОФ и 427 280 лв. от МОН – общо 1 098 756 лв. По приоритет „Здравеопазване” парите минават през здравното министерство и идват основно от Глобалния фонд за борба срещу СПИН, туберколоза и малария. По програма „Превенция и контрол на ХИВ/СПИН” за 2007 – 2018 г. на НПО за работа в ромска общност, са предоставени 4 400 758 лв. По програма „Подобряване на контрола на туберкулозата в България” – 1 406 908 лв., за „Укрепване на националната програма по туберкулоза – още 1 526 517 лв. и за „Подобряване на устойчивостта на Националната програма за туберкулоза” – 1 665 596 лв. за дейности на НПО. От държавния здравен бюджет са дадени 737 500 лв. по Националната стратегия за интегриране на ромите от 2016 г. до 2018 г. и 3 850 000 лв. за здравната стратегия за лица в неравностойно положение в периода 2007-2015 г. Общо по това перо от 2007 г. до 2018 г. са похарчени 13 587 279 лв. Парите по приоритет „Жилищни условия” минават през строителното министерство и от 2007 г. до 2018 г. общо от бюджета са дадени 23 733 046 лв. Отпуснати са по бюджетната програма „Подобряване на жилищните условия на ромите в Република България”, която е с милионни бюджети от 2007 г. до 2009 г., намаляващи след това, като за 2018 г. са дадени 38 874 лв. По тази програма Агенцията по геодезия, картография и кадастър към МРРБ е финансирана за изработване на кадастрална карта и кадастрални регистри на районите и населените места с компактни маси над 10% ромско население. Ведомството е получило специално за целта 1 250 000 лв. през 2008 г. и изразходвало за това неизвестна част от бюджета си през следващите години. По приоритет „Заетост” отговорник е Агенцията по заетостта. Ведомството отчита, че изразходваните средства за включените в програми, проекти и насърчителни мерки по реда на Закона за насърчаване на заетостта, в рамките на Националния план за действие по заетостта са 40 893 496 лв. за 2007 г., 26 658 430 лв. за 2008 г., 17 365 224 лв. за 2009 г., 8 821 487 лв. за 2010 г., 7 471 705 лв. за 2011 г., 7 082 472 лв. за 2012 г., 11 170 560 лв. за 2013 г., 7 092 751 лв. за 2014 г., 3 264 747 лв. за 2015 г., 5 313 230 за 2016 г., 6 206 413 лв. за 2017 г. и 5 682 207 лв. за 2018 г.   Харчим и европари за насърчаване на малцинствата 130 млн. лв. за Подкрепа за успех По европейски и други програми за интеграция на циганите за периода 2007-2021 г. са изхарчени и предстои да бъдат изхарчени общо 618 844 793 млн. лв. По Оперативна програма „Развитие на човешките ресурси” за периода 2007-2014 г. са усвоени 28 189 910 лв. А за следващия програмен период парите са 130 млн. лв. Средствата се усвояват в схемата „Вземи живота си в свои ръце”, която има за цел да насърчи включването на лица от маргинализирани групи в пазара на труда. Според справката на Томислав Дончев с парите е давана подкрепа за заетост, създавана е „благоприятна мултикултурална среда за практическо прилагане на интеркултурно образование и възпитание”. И по това перо средства са давани за интеграция на децата и учениците от етническите малцинства, за реинтеграция на отпаднали ученици и за ограмотяване на възрастни. Развивано е и социално предприемачество чрез популяризиране и подкрепа на социални предприятия. По ОП „Регионално развитие” в периода 2007-2015 г. за осигуряване на съвременни социални жилища са усвоени 14,5 млн. лв., а до 2020 г. предстои да се изхарчат още 57,8 млн. лв. По ОП„Развитие на човешките ресурси” по оси Нови алтернативи, Независим живот, Приеми ме, Услуги за ранно детско развитие и за активно включване ресурсът до 2020 г. е 24,8 млн. лв. Други 47, 4 млн. от програмата „Наука и образование за интелигентен растеж” ще отидат социално-икономическо интегриране на маргинализираните общности. В допълнение, през 2018 г. са обявени две процедури: Подкрепа за успех – с ресурс 130 млн. лв. и „Активно приобщаване с системата на предучилищно възпитание” – 82,5 млн. лв.   Иван и Андрей участват в проекти за 1 милион лева Продуцентите дават подкрепа на бъдещи предприемачи Преглед на „Труд” на проектите по ОП „Развитие на човешките ресурси” показа, че милиони са отишли за даване на консултации и посредничество за намиране на работа. Ефектът клони към нула. По приоритетна ос „Намаляване на бедността и насърчаване на социалното включване” проектите са като писани под индиго. Повечето НПО работят по няколко проекта. Например „Българско сдружение за личностна алтернатива”, в което са продуцентите на реалити формата „Фермата” и на предаването „Папараци” Иван Христов и Андрей Арнаудов са бенифициент в „Аз съм тук и мога” на стойност 87 674.40 лв., Устойчива подкрепа за предприемачество на 150 лица, желаещи да стартират самостоятелна стопанска дейност – 263 086.16 лв., „Политика за нас, чрез нас” – 74 606.40 лв. Организацията е партньор в„Подкрепа за включване в пазара на труда на неактивни млади хора от община Враца” – 318 811.98 лв. и в „Подай ръка – подари бъдеще” за 352 608.00 лв. Сдружението „Асоциация на доставчиците на социални услуги с проекта ”Открий таланта си” на стойност 147 918.34 лв. ще помогне за социалното включване на 35 деца. Същото НПО срещу 299 154.27 лв. ще създава социално предприятие „Творителница за играчки”. Абсурдни са много от проектите, поставените цели в тях и начина за постигането им. Т.напр. в приключил проект с бенефициент „Мода АРБ“ ООД – 117 110 лв., за обезкуражените лица сред маргинализираните общности с компактно ромско население в общините Берковица, Вършец, Чипровци, Георги Дамяново, Монтана, Бойчиновци, Медковец и Вълчедръм, е предвидено мотивационно обучение, целящо повишаване на компетентностите и социалните умения за самостоятелност. Темите, които ще бъдат разяснявани, са: „Ролята на принципа за равенство между половете и превенция на дискриминацията“ и „Опазване на околната среда“ в контекста на ОП РЧР. След приключването ще бъде направен подбор за включване в професионално обучение по специалност „Шивачество“. Сдружение „Знание-Айтос“ в проекта му „Интегриране на уязвимите групи на пазара на труда“ (171 521 лв.). Усилията са насочени към интеграция на лицата от уязвимите групи от Айтос, с. Руен и региона чрез обучение за придобиване на професионална квалификация „Оператор на компютър“, ключова компетентност „Общуване на чужди езици“ и осигуряване на заетост.   Вицепремиерът Томислав Дончев: Не успяхме да се справим с гетата Роми се използвали като електорален резервоар Политиките по интеграция на ромските малцинства у нас няма как да бъдат приоритет само на едно министерство. Те трябва да бъдат приоритет на цялата държава, на всички ведомства по веригата. За жалост резултатите от последните години са различни от тези, очаквани от българското общество. Това заяви вицепремиерът Томислав Дончев. Той обясни, че четири са основните опори, които биха могли да подпомогнат интеграцията на ромите в българското общество. ,,На първо място това е образованието, което би решило проблема в дълбочина. Защото ако бяха придобили добро образование навремето, инцидентите от последните седмици нямаше да се случат”, каза Дончев. Той поясни, че близо 12 000 души от администрацията обикалят махалите и в резултат от това са върнати са около 17 000 деца обратно в класните стаи. „На второ място е здравеопазването. Там също трябва да се работи, тъй като ромите имат нисък здравен статус, семейното планиране също е проблем”, поясни вицепремиерът. Третата опора била интеграцията на ромите в пазара на труда. „На четвърто място е жилищната политика. В годините назад редица неразумни управници са допуснали появата на гета – всички незаконни постройки. От гетото тръгва криминалният статус. Истината е, че през последните 30 години държавата не намери адекватен подход да се справи с този проблем. В гетата се рециклират всички лоши навици. Ако не се реши този проблем, останалите мерки няма да имат никакво значение“, допълни той. „Темата виси във въздуха, а самите роми се използват като електорален резервоар“, заяви още Дончев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.25", "title": " 820 млн. лв. гълтат ромски приоритети за 13 години\t\t\t"}
{"url": "https://trud.bg/%d0%b1%d0%b8%d0%bb%d1%8f%d0%bd%d0%b0-%d0%b8%d0%b2%d0%b0%d0%bd%d0%be%d0%b2%d0%b0-%d0%be%d1%82-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d1%81%d0%b5-%d0%bd%d1%83%d0%b6%d0%b4/", "text": "Биляна Иванова от Стара Загора страда от няколко години от рядкото заболяване синовиален сарком, което засяга меките тъкани. На младата жена трябва да бъде направена в Германия ампутация на лявото стъпало, за да продължи да живее. За операцията се необходими 23 000 евро, които са непосилни за семейството. Това е призивът на Биляна. Здравейте, Малко хора знаят за трудностите, през които преминавам последните години понеже не съм от хората, които обичат да споделят. Но ето, че се налага да се обърна към вас и да поискам помощ и подкрепа. От няколко години се боря с диагнозата синовиален сарком, която по думите на специалисти е рядък вид (2-3 души на милион) злокачествен тумор, засягащ меките тъкани. Туморът е позициониран в лявото ми стъпало и е обхванал околните тъкани и за сега няма данни да е метастазирал. Извършени са ми няколко операции. След направената консултация със специалист в областта на туморната ортопедия в Берлин, разбрах, че се налага отстраняване на стъпалото, за да спася живота си. Сумата, която ми е необходима, е непосилна за мен и семейството ми и в тази връзка се обръщам към вас. Необходими на този етап са приблизително 23 хил. евро, за да бъде извършена операцията. Но за да продължа да живея пълноценно ще е необходима и сума за изработването на протеза. Обръщам се към вас с молба да ми помогнете в набирането на средствата и по този начин да ме подкрепите в този труден момент. Сметката, по която ще се набират средствата е в български лева в Банка ДСК: IBAN: BG35STSA93000025855101  BIC: STSABGSF Искрено благодаря на всички, които ще се включат! С уважение  Биляна Димитрова Иванова АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.25", "title": " Биляна Иванова от Стара Загора се нуждае от средства за животоспасяваща операция"}
{"url": "https://trud.bg/%d1%81%d0%b8%d0%bd-%d0%bd%d0%b0-%d1%81%d1%8a%d0%b4%d0%b8%d1%8f-%d0%b8%d0%b7%d1%87%d0%b5%d0%b7%d0%bd%d0%b0-%d0%b7%d0%b0-24-%d1%87%d0%b0%d1%81%d0%b0-%d0%bd%d0%b0%d0%bc%d0%b5%d1%80%d0%b8%d1%85%d0%b0/", "text": "21-годишният Асен, син на бившия председател на Административния съд в Бургас Атанас Вълков, изчезнал за 24 часа. Това притеснило близките му и след напразни опити да се свържат с него, те подали сигнал в полицията. Според слухове, той се покрил, след скандал с приятелката си. Това се заговори в Бургас в петък. В ранния следобед обаче от МВР успокоиха духовете. От полицията съобщиха, че местонахождението на младежа е изяснено и той е открит. От полицията отказаха подробности с мотива, че нищо особено не се е случило. Бащата на Асен бе задържан през 2011 г., заради продажба на парцел с подправени документи. Впоследствие бе осъден условно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.25", "title": " Син на съдия изчезна за 24 часа, намериха го"}
