{"url": "https://trud.bg/%d1%84%d0%be%d1%80%d0%b4-%d0%b8%d0%b7%d1%82%d0%b5%d0%b3%d0%bb%d1%8f-15-%d0%bc%d0%b8%d0%bb%d0%b8%d0%be%d0%bd%d0%b0-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b0-%d0%b2-%d1%81%d0%b5/", "text": "Американският автомобилостроител Форд (Ford) обяви днес изтегляне на 1,5 милиона автомобила заради дефектен клапан в горивната система, заради който двигателят може да спре внезапно, предадоха световните агенции. Засегнатите коли Форд Фокус (Ford Focus) с двулитров двигател от моделни години 2012 до 2018 са продавани в Северна Америка. Клапанът може да блокира в отворена позиция, което да доведе до твърде голям вакуум в горивната система, а това да предизвика деформация на пластмасовия резервоар на колата. В крайна сметка може да се стигне до временно спиране на автомобила или двигателят да не може да бъде запален отново, което увеличава опасността от катастрофа. Форд уточнява, че няма информация за инциденти, наранявания или пожари, резултат от проблема. От засегнатите коли над 1,2 милиона са продадени в САЩ, а останалите – в Канада и Мексико. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Форд изтегля 1,5 милиона автомобила в Северна Америка"}
{"url": "https://trud.bg/%d0%bd%d0%be%d0%b2%d0%b0-%d1%82%d0%b0%d0%ba%d1%81%d0%b0-%d1%81%d0%bc%d0%b5%d1%82-%d1%81%d0%bb%d0%b5%d0%b4-%d0%bf%d1%80%d0%b5%d0%b1%d1%80%d0%be%d1%8f%d0%b2%d0%b0%d0%bd%d0%b5%d1%82%d0%be/", "text": "До 31 януари изчисляват налозите за колите Новият начин за определяне на такса смет на база количеството боклук ще влезе в сила от 2022 г., а не от 2020 г., както бяха плановете досега. Това гласят текстове от пакета промени в данъчните закони, които бяха приети на второ четене във водещата Комисия по бюджет и финанси към парламента. Промяната се прави тъй като един от лесните начини за определяне на такса смет е на брой жители във всеки апартамент. А през 2021 г. ще се проведе националното преброяване на населението и жилищния фонд. “Това е най-разумният начин да се преброят ползвателите на имоти, като данните ще се ползват в новата формула за такса смет”, коментира Силвия Георгиева, изп.-директор на Националното сдружение на общините. Идеята е да се ползват данните от преброяването и да не се налага хората да подават декларации в общините колко души живеят в един апартамент. Според Георгиева вече има общини, които пресмятат налога на база количество боклук. “Тествахме пилотно над 40 общини през тази година как ще въведат преизчисляването на таксата смет и много от тях ще започнат и по-рано да я изчисляват по новата формула”, допълни тя. Повишаването на данъка за старите коли мина на второ четене с противоречия между депутатите. Имаше предложение да се въведе облекчение за автомобилите, които използват газова уредба, защото замърсяват по-малко, но то беше отхвърлено. Общините ще имат време до 31 януари следващата година до изчислят новите размери на данъците за колите. Очаква се депутатите да приемат и редакция в закона, с която собственикът на откраднат автомобил да не плаща данъка за него, докато все още колата му не е открита и върната.  ", "date": "2018.10.25", "title": " Нова такса смет след преброяването\t\t\t"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%b4%d0%b0-%d0%b1%d1%8a%d0%b4%d0%b5-%d1%81%d1%8a%d0%b7%d0%b4%d0%b0/", "text": "На първото си заседание като председател на Държавно-обществената комисия по безопасност на движението министърът на вътрешните работи Младен Маринов направи предложение да бъде създаден Национален оперативен център по пътна безопасност. В центъра да бъдат включени експерти от МВР, МРРБ (в частност Агенцията за пътна инфраструктура) и МТИТС (в частност ИААА). Това да бъде чисто оперативно звено, което да работи 24 часа, 7 дни в седмицата и да бъде за сметка на кадровия потенциал и ресурс на трите министерства. Според министър Маринов центърът ще даде резултати незабавно, тъй като идеята е в реално време с наличния ресурс да бъдат координирани действията и разпределяни силите на министерствата, имащи отношение към организацията на пътната безопасност. Вътрешният министър даде пример с вече съществуващото оперативно звено в МВР, което обединява полиция, НАП, митници – ситуираният в ГДБОП Междуведомствен координационен център за противодействие на контрабандата и контрол на движението на рискови стоки и товари, който дава отлични резултати, работейки с всички териториални структури. Създаването на оперативно звено по пътна безопасност ще даде възможност да повишим ефективността от средствата и правомощията, с които разполагат нашите министерства, допълни Младен Маринов. В рамките на заседанието бе обсъдена визията на министерствата на вътрешните работи, на регионалното развитие и благоустройството и на транспорта, информационните технологии и съобщенията относно политиката по осигуряване на безопасността на движението. Обсъден бе проект на мерки за подобряване на безопасността на движението до 2020 година, в изпълнение на целта, поставена в Националната стратегия за подобряване на безопасността на движението през периода 2011-2020 г. Коментирани бяха и мерки за ограничаване на тежките пътнотранспортни произшествия през зимния сезон, както и предложение за финансиране на проекти от фонд „Безопасност на движението“. Участниците в комисията изразиха категоричната позиция, че усилията на всички институции, ангажирани с този проблем, трябва да се съсредоточат върху мерките така, че да личи ангажираността на всички институции. Превенцията и възможностите за влагане на повече ресурси за опазване живота на участниците в движението по пътищата трябва да бъдат водещи, бе заключението на експертите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Младен Маринов предложи да бъде създаден Национален оперативен център по пътна безопасност"}
{"url": "https://trud.bg/%d1%81%d0%b8%d0%bb%d0%b2%d0%b5%d1%81%d1%82%d1%8a%d1%80-%d1%81%d1%82%d0%b0%d0%bb%d0%be%d1%83%d0%bd-%d0%bb%d0%b8%d0%bf%d1%81%d0%b2%d0%b0-%d0%bc%d0%b8-%d1%81%d0%b5%d0%bc%d0%b5%d0%b9%d1%81%d1%82%d0%b2/", "text": "Силвестър Сталоун сподели ново видео в личния си профил в Инстаграм, в което споделя, че последните снимки по филма са били трудни и му липсва домът. „Надявам се всичко да си е заслужавало“, написа още актьорът. Кино звездата е в България за снимките на новия си филм „Рамбо V: Последна кръв“, където той ще влезе в ролята на любимия на всички Рамбо, който изглежда като каубой и живее в ранчо в Аризона. Накрая на видеото, Сталоун показва якето си с емблема на „Рамбо“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Силвестър Сталоун: Липсва ми семейството и домът (ВИДЕО)"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-29-%d0%b3%d0%be%d0%b4%d0%b8%d1%88%d0%b5%d0%bd-%d0%b7%d0%b0-%d0%bf%d0%be%d0%b1%d0%be%d0%b9-%d0%bd%d0%b0%d0%b4-%d1%81%d0%bb%d1%83%d0%b6%d0%b8%d1%82/", "text": "29-годишен мъж е в полицейския арест за побой над служител в бензиностанция, съобщиха от ОД на МВР-Сливен. Сигнал е получен в 7,30 ч. на 24 октомври от потърпевшия – мъж на 61 години. Той е съобщил, че е бил нападнат в сградата на бензиностанцията, където работи, в сливенското село Стара река. Извършителят е криминално проявен. Подробностите за нападението се изясняват. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Задържаха 29-годишен за побой над служител в бензиностанция"}
{"url": "https://trud.bg/%d0%b7%d0%b0%d1%82%d0%b2%d0%be%d1%80%d0%bd%d0%b8%d0%ba-%d0%b2-%d1%81%d0%b8%d0%b1%d0%b8%d1%80-%d0%bf%d0%be%d0%bb%d1%83%d1%87%d0%b8-%d0%bd%d0%b0%d0%b3%d1%80%d0%b0%d0%b4%d0%b0-%d0%bd%d0%b0-%d0%b5%d0%bf/", "text": "Призът е в размер на 50 000 евро Украинският филмов режисьор Олег Сенцов бе обявен вчера за носител на годишната награда “Сахаров” на Европейския парламент, която се присъжда за свобода на мисълта и включва парична премия 50 000 евро, съобщиха от пресслужбата на ЕП. Сенцов (46 г.) е жител на Крим и от 2015 г. излежава 20-годишна присъда в колония в Сибир по обвинения в подготовка на терористични актове срещу властите на полуострова и членство в неонацистката организация “Десен сектор”, която е забранена в Русия. Правозащитници определят процеса над него като “несправедлив”.  От средата на май до 6 октомври т.г. Олег Сенцов провеждаше гладна стачка, която прекрати заради заплахата да бъде хранен принудително. “Със смелостта и с решимостта си, с поставянето на своя живот в опасност, режисьорът Олег Сенцов се превърна в символ на борбата за освобождаване на политическите затворници в Русия и по света. Като му присъжда наградата “Сахаров”, Европейският парламент изразява солидарност с него и неговата кауза”, заяви председателят на ЕП Антонио Таяни  ", "date": "2018.10.25", "title": " Затворник в Сибир получи награда на ЕП\t\t\t"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d0%b5-%d0%b1%d0%b5%d0%b7-%d0%bd%d0%b0%d0%b9-%d0%bd%d0%b8%d1%81%d0%ba%d0%b0-%d1%86%d0%b5%d0%bd%d0%b0/", "text": "Искат мерки за привличане на кадри Ниската цена да отпадне като критерии при избора на изпълнителни в търговете. За това настояват от Камарата на строителите в България (КСБ). Трябва да се каже „не“ на сивия сектор и на най-ниските цени, категоричен бе изпълнителният директор на организацията инж. Мирослав Мазнев. Позицията си представителите на сектора изразиха през последната седмица в поредица от срещи с ръководствата на политическите партии у нас. „Настояваме за законодателни промени, с които да се въведе ценообразуване в сектора в съответствие със стойността на материалите, така че, когато някой прави цена, тя да е правдива и съвременна, а не остаряла”, обясни председателят на Управителния съвет на КСБ инж. Илиян Терзиев. Той подчерта, че компаниите в сектора искат да работят качествено и в нормални срокове, като за това на бранша трябва да бъде осигурено спокойствие. Нужни са и мерки за привличане на повече кадри в сектора и спиране на изтичането на обучените хора в чужбина. През 2017 г. средно образование с профил строителство са завършили 708 души, а само 28 от тях са продължили висшето си образование в тази сфера.", "date": "2018.10.25", "title": " Търгове без най-ниска цена"}
{"url": "https://trud.bg/%d0%bf%d1%80%d0%b8%d0%bd%d1%86-%d1%83%d0%b8%d0%bb%d1%8f%d0%bc-%d1%81%d1%8a%d0%bf%d1%80%d1%83%d0%b3%d0%b0%d1%82%d0%b0-%d0%bc%d1%83-%d0%ba%d0%b5%d0%b9%d1%82-%d0%b8-%d0%bc%d0%b0%d0%bb%d0%ba%d0%b8%d1%8f/", "text": "Папараци заснеха как принц Уилям и съпругата му Кейт заминават за някъде с частен хеликоптер, заедно с най-малкото им дете – принц Луи. Хеликоптерът излита от градините край двореца Кенсингтън, а ден по-късно отново каца там. За отрицателно време в социалната мрежа Туитър се разпространиха видеа и много снимки, а потребителите се питат къде ли отива кралската двойка и защо с тях е само едно от децата им, при това най-малкото. Принцът е пилотирал хеликоптера, пише „Експрес“. От изданието предполагат, че триото е пътувало до Норфолк, където другите им две деца Джордж и Шарлот прекарват ваканцията си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Принц Уилям, съпругата му Кейт и малкият Луи отлетяха в неизвестна посока (ВИДЕО)"}
{"url": "https://trud.bg/land-rover-%d0%be%d1%82%d0%ba%d1%80%d0%b8-%d0%bd%d0%be%d0%b2-%d0%b7%d0%b0%d0%b2%d0%be%d0%b4-%d0%b2-%d0%b8%d0%b7%d1%82%d0%be%d1%87%d0%bd%d0%b0-%d0%b5%d0%b2%d1%80%d0%be%d0%bf%d0%b0/", "text": "Наемат още 850 работници Британският автомобилен производител Jaguar Land Rover откри новия си високотехнологичен завод в Словакия. Предприятието с площ от 300 000 кв. м се намира в град Нитра, на по-малко от 100 км от столицата Братислава. Общата инвестиция е 1,4 млрд. евро, една от най-големите в историята на държавата. Словашкото правителство също е подпомогнало проекта, отпускайки финансиране от 130 млн. евро. В момента в завода работят 1500 души, като в следващите месеци ще бъдат наети още 850. Всички те са преминали през специална обучителна програма. “Започваме с един модел и една смяна. Ще започнем да наемаме хора за втората смяна през ноември, която ще започне да функционира през втората половина на следващата година”, заяви изпълнителният директор на завода Александър Вортберг.", "date": "2018.10.25", "title": " Land Rover откри нов завод в Източна Европа"}
{"url": "https://trud.bg/%d0%ba%d0%be%d0%bd-%d1%81%d1%82%d1%8a%d0%bf%d0%ba%d0%b0-2-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d0%b2-%d1%81%d0%bb%d0%b8%d0%b2%d0%b5%d0%bd-%d0%be%d0%b1%d0%b7%d0%be/", "text": "Двегодишно дете от Сливен почина, след като бе стъпкано от кон, съобщиха от полицията в областния град. Сигнал за случая е постъпил от Центъра за спешна медицинска помощ към 11,40 ч. на 24 октомври. Инцидентът станал в района на местността Гочева мелница в промишлената зона на Сливен, в близост до 20-хилядния ромски кв. „Надежда“. От кварталния участък задържали 21-годишен местен жител. Той е яздил кон по една от улиците в индустриалната зона, когато внезапно изскочило детето. Води се досъдебно производство. Районният съд в Сливен задържа под стража 21-годишния Хюсеин Н. Искането за най-тежката мярка за неотклонение е било внесено от Районната прокуратура, съобщиха от Апелативната прокуртура в Бургас. Първоначалната версия за случая бе, че детето е изскочило внезапно на пътя в индустриалната зона на Сливен. От прокуратурата уточниха, че то е било прегазено от коня, докато майка му го е държала за ръка. Определението подлежи на обжалване пред Окръжния съд в Сливен. В района, където са се разиграли фаталните събития, се е оформила нова, незаконна ромска махала, казаха служители на реда. В този район само преди пет месеца загина 3-годишно дете. То падна в шахта на пречиствателна станция. Откриха го на следващия ден, в един от колекторите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Кон стъпка 2-годишно дете в Сливен (обзор)"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d1%80%d0%b5%d0%b4%d1%81%d0%b5%d0%b4/", "text": "Председателят на ГЕРБ и министър-председател на България Бойко Борисов се срещна тази вечер в централата на ГЕРБ с председателя на Фондация „Ханс Зайдел“ проф. Урсула Менле. В срещата участваха и председателят на ПГ на ГЕРБ и зам.-председател на партията Цветан Цветанов и д-р Волф Круг, директор на Института за европейски и трансатлантически диалог на Фондация „Ханс Зайдел“. В рамките на разговора бяха обсъдени резултатите от Българското председателство на Съвета на ЕС, както и дългогодишното сътрудничество между ГЕРБ и Фондация „Ханс Зайдел“. Проф. Урсула Менле изтъкна приноса на България и министър-председателя Бойко Борисов за утвърждаването на темата за европейското бъдеще на страните от Западните Балкани в дневния ред на Европа. Проф. Менле подчерта пред българския министър-председател, че когато на Балканите има мир и всички страни изповядват европейските ценности, то това неизменно дава отражение върху сигурността и спокойствието на Европа. Бойко Борисов и председателят на Фондация „Ханс Зайдел“ споделиха задоволството си от осигурената приемственост на темата Западни Балкани от австрийското председателство и се обединиха около мнението, че европейското бъдеще трябва да остане приоритет и на румънското председателство, което започва на 1 януари 2019 г. Бойко Борисов и проф. Менле дадоха висока оценка на дългогодишното партньорство на Фондация „Ханс Зайдел“ и ГЕРБ. Двамата споделиха надеждата си съвместните инициативи между Фондацията и структурите на ГЕРБ да продължат и в бъдеще да допринасят за информираността на обществото по актуални проблеми и казуси.8 Председателят на ГЕРБ Бойко Борисов поздрави проф. Менле по случай навършването на 25 години от откриването на представителството на Фондацията в София. Той изтъкна, че „Ханс Зайдел“ е надежден партньор, чиято ангажираност към проблемите на съвременното общество може да бъде давана за пример. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Премиерът Борисов се срещна с председателя на Фондация „Ханс Зайдел“ проф. Урсула Менле"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80-5/", "text": "Опасен лов в есенните гори Ловците се гърмят един друг заради лоша видимост от закъснелия листопад. 38-годишен авджия бере душа в търновската болница, прострелян в корема от колега.         250 000 български строители, заслужават да се чувстват европейци Почти няма проект на голяма чужда компания, който да не е завършен от родната гилдия, казва Владимир Житенски, заместник председател на Камарата на строителите в България, в интервю за „Труд“, в навечерието на професионалния празник на строителя 26-и октомври.       Нова такса смет след преброяването Новият начин за определяне на такса смет на база количеството боклук ще влезе в сила от 2022 г., а не от 2020 г. Махат данъка за откраднат  автомобил, който се издирва.         За кожата на един принц Анализ на Благовест Бенишев за реакцията на престолонаследника на Саудитска Арабия Мохамед Бин Салман след бруталното убийство на саудитския журналист Джамал Хашоги в Истанбул.       Хюи Фюри – Мечтателят Силует на 24-годишния  британски боксьор професионалист тежка категория.", "date": "2018.10.25", "title": " Вижте акцентите в броя на вестник „Труд“ в петък, 26 октомври 2018"}
{"url": "https://trud.bg/%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0%d1%82%d0%b2%d0%be%d1%80%d0%b8-%d0%bf%d1%80%d0%be%d1%85%d0%be%d0%b4%d0%b0-%d0%bd%d0%b0-%d1%80/", "text": "Проход „Република“ временно е затворен поради тежка катастрофа, съобщиха от Агенция „Пътна инфраструктура“. Товарните автомобили изчакват на място, а леките се пренасочват пред проход „Шипка“. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища, припомнят от АПИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Тежка катастрофа затвори Прохода на Републиката"}
{"url": "https://trud.bg/%d0%b3%d0%be%d0%bd%d1%8f%d1%82-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8%d1%82%d0%b5-%d0%be%d1%82-%d0%b5%d0%bb%d0%b8%d1%81%d0%b5%d0%b9%d1%81%d0%ba%d0%b8%d1%8f-%d0%b4%d0%b2%d0%be/", "text": "Офисът на френския президент Еманюел Макрон потвърди, че нова зала за пресата ще бъде създадена извън Елисейския дворец в Париж, въпреки протестите на медиите, предаде АП. Новата зала ще бъде готова до края на годината, “за да предложи по-добри условия за работа на по-голям брой журналисти”. Френската президентска прес асоциация призова Макрон да промени решението си, но от офиса му заявиха, че старата зала ще бъде използвана за срещи на персонала от екипа на държавния глава. Новата прес стая ще има седящи места за 36 журналисти за разлика от старата, която разполагала с едва 16. Критици на промяната заявяват, че тя ще ограничи достъпа на журналисти до френски правителствени служители.", "date": "2018.10.25", "title": " Гонят журналистите от Елисейския дворец"}
{"url": "https://trud.bg/%d0%b4%d1%8f%d0%b4%d0%be-%d0%b2%d0%bb%d0%b0%d0%b4%d0%b8%d0%ba%d0%b0-%d1%86%d0%b8%d1%82%d0%b8%d1%80%d0%b0-%d1%80%d1%83%d0%b7%d0%b2%d0%b5%d0%bb%d1%82-%d0%b2-%d1%80%d0%b5%d1%87-%d0%bf%d1%80%d0%b5%d0%b4/", "text": "Негово Високопреосвещенство Сливенският митрополит Иоаникий бе почетен гост на тържественото заседание на общинския съвет послучай празника на Сливен. Дядо владика даде напътствия на управниците в града и с уговорката, че избягва политически изказвания, цитира думи на американския президент Франклин Рузвелт. „Добрите дела са като слънцето – те винаги светят, те винаги топлят.Този град /Сливен – б.р./ се нуждае от такива общински съветници, които искат добруването и обединението на града. Не може да живеем в притовопоставяне. Аз избягвам политически изказвания…Но Рузвелт е казал: „Оня, който не се прекланя на идеал, такъв човек е без стойност. Идеалът е това, което обединява. А обединението, съединението правят силата. Амин!“, каза от трибуната на местния парламент владиката. Дядо Иоаникий е известен със задълбочените си интереси по история. 32-ият президент на САЩ, когото цитира, е популярен с това, че извежда страната си през Голямата депресия и Втората световна война. На заседанието кметът на Сливен Стефан Радев връчи две отличия „Почетен гражданин на Сливен“. Едното получи проф.д-р Станимир Карапетков, зам.ректор на ТУ и ръководител на сливенския филиал към университета. Професорът се ползва с авторитета не само на ценена фигура в академичната общност. Той е сред най-добрите автотехнически експерти и бил вещо лице в съда за най-тежките пътно-транспортни произшествия в страната. Другият нозител на званието е сценографът Иван Савов, работил почти във всички оперни театри в страната. Родом от Сливен, Савов е известен сред съгражданите си като художник – автор е на обичаната от града картина „Халеевата комета над Сливен“. Масленото платно е свързано с легендата, че през 1910 година, когато се очаквало Халеевата комета да удари Земята, целият Сливен – българи, турци, цигани, богати и бедни, малки и големи, напуснали къщите си и излезли в Балкана на пиршество, с музика и танци, за да посрещнат свършека на света. На празничната общинска сесия бе отчетено, че през изминалата година Сливен е излязъл от списъка за реанимация заради натрупаните огромни задължения на общинската хазна и че са изпълнени значими инфраструктурни проекти, включващи основната реконтрукция на най-натоварения пътен възел „Розова градина“, облагородяването на два района, пътния пробив в централната част, който ще освободи трафика, ремонти на детски заведения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Дядо владика цитира Рузвелт в реч пред управниците на Сливен"}
{"url": "https://trud.bg/%d1%87%d0%be%d0%b2%d0%b5%d0%ba-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d0%b4%d1%80%d1%83%d0%b3%d0%b8-%d0%b4%d0%b2%d0%b0%d0%bc%d0%b0-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4/", "text": "Един човек е загинал, други двама са леко пострадали при катастрофата в Прохода на Републиката, съобщиха от МВР. Около 19.30 часа е постъпил сигналът за пътен инцидент в проход „Република“. Според първоначалните данни, челен удар е възникнал между товарен и лек автомобил, а в катастрофиралите превозни средства са се ударили друг камион и микробус. Незабавно към мястото са насочени екипи на полицията и Спешна помощ. В района на инцидента се извършва оглед, изясняват се причините за тежкото произшествие. Трафикът в двете посоки е временно ограничен. Пътни полицаи пренасочват леките автомобили през проход „Шипка“, товарните изчакват на място. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Човек е загинал, други двама са пострадали при катастрофата в Прохода на Републиката\t\t\t"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%b7%d0%b0-%d1%82%d1%80%d0%b8%d1%81%d1%82%d1%80%d0%b0%d0%bd%d0%bd%d0%be-%d1%81%d1%8a%d1%82-2/", "text": "Националният съвет за тристранно сътрудничество ще проведе заседание в петък, 26 октомври, от 11,00 ч. в сградата на Министерския съвет, съобщиха от правителствената информационна служба. Ще бъде обсъден проектът на Закон за държавния бюджет на Република България за 2019 г. и проектът на актуализирана средносрочна бюджетна прогноза за периода 2019-2021 г. като мотиви към него. Ще бъдат разгледани също проектозаконите за бюджетите на държавното обществено осигуряване и на Националната здравноосигурителна каса за 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Националният съвет за тристранно сътрудничество ще заседава в петък"}
{"url": "https://trud.bg/%d1%80%d0%b0%d0%b4%d0%be%d1%81%d0%b2%d0%b5%d1%82-%d1%80%d0%b0%d0%b4%d0%b5%d0%b2-%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%b5%d0%bd-%d0%bf%d1%80%d0%b5%d0%b4%d1%81%d0%b5%d0%b4-2/", "text": "Млекопроизводител, събрал опит във Франция и отворил предприятие в родния си край, сподели пред „Труд“ неотдавна, че е безсилен да защити търговската си репутация, пострадала от злонамерен репортаж. Показали по телевизията негово кисело мляко с удавена вътре муха! Той бил убеден, че мухата е пусната от шефката на конкурентна фирма, която мрази неговата и я клевети. Обърнал се към съда, но оттам го отпратили: предприятието му не било човек с душа и нямало начин да претърпи от клеветата болки и страдания. Как така? Нима юридическите лица, за разлика от физическите, не могат да изчистят по съдебен ред доброто си име, опетнено с клевета и обида? Разговаряхме за това с уважавани у нас учени по право, практикуващи юристи и работодатели. Днес предлагаме на вашето внимание интервю с Радосвет Радев, шеф на Българската стопанска камара (БСК). – Наистина ли българските фирми и корпорации могат да бъдат злепоставяни безнаказано от конкуренти или силни на деня, които са злонамерени по една или друга причина към тях? Като шеф на работодателска организация, вие, г-н Радев, сигурно сте наясно с това. – Отговорът ми, за съжаление, е „да“. Вижте колко често у нас се произвеждат бесилки в публичното пространство. На тях днес някой качва млекопроизводител, като му пуска в млякото муха, утре – строителна компания, като заявява че тя строи скъпо и безобразно… И вижте съдебната практика по тези казуси – за морални вреди, нанасяни на юридическите лица. Генезисът на действащото сега у нас материално наказателно право, е в социалистическа България – във времето, в което конкуренция нямаше, по обясними икономически и политически предпоставки. Да, вярно е, че компаниите нямат душа, както са казали юристите на производителя на млякото с мухата. Но те имат търговска репутация! И нямат достатъчно възможности да я защитят от клеветнически твърдения и публикации. Независимо от многократните промени в НК през годините на демокрация, той не можа да еволюира до наказателно законодателство, подходящо за модерна страна с пазарна икономика. Затова е голяма рядкост в съдилищата у нас да се присъждат обезщетения за нематериални вреди, нанесени на компаниите. – В момента сещате ли се за някое предприятие, подложено на дискредитация? – Като водим този разговор, не бива да забравяме „Джи пи Груп“. – „Джи Пи Груп“? Която строи метрото, пътища, магистрали? В сайта „Бивол“ пуснаха за нея дописка под заглавие „Гранд корупция с еврофондове и обществени поръчки през консултантски фирми“. Последва скандал с изгаряне на документи и арест на журналисти, а после и убийство на тв водеща, която обяви, че ще прави по темата интервю. – Да… „Джи Пи груп“, няма душа, но вероятно страда. Защото е сатанизирана като най-лошия изпълнител на обществени поръчки в строителството. – Изпълнителният й директор коментира: „Търпим тежки финансови загуби. Брутално е така публично да ни линчуват.“ – В закона има механизъм, по който юридическото лице да се защити от доказуемо материално увреждане. Но съдът не може да му защити душата. Правилно е, според мен, да се модернизират наказателно-правните норми в това отношение. – Докато се готвех за това интервю, записах откъс от декларацията на Камарата на строителите по повод образуваното срещу „Джи Пи Груп“ дело за пране на пари. „Българските строители са наричани олигарси, крадци и убийци. Българският строителен бранш е подложен на злостни атаки, зад които прозират политически интереси!“, пише в нея. – Икономическият живот изобилства с примери за дискредитиране на юридическите лица. Законът у нас не защитава доброто име на компаниите у нас, но то работи, въпреки това. Ние искаме да дойде утвърден производител на автомобили в България. „Утвърден!“ – ще рече, производител, който отговаря на дефиницията за почтеност, добра репутация и пазарни позиции, технологична модерност и т.н. В процедурата за обществените поръчки кандидатът е задължен да представи референции за свършената по-рано работа – че е спазил сроковете, че е направил нещо с очакваното качество. Стопанският оборот се нуждае от репутационно надеждни стопански субекти, с обществена тежест. Какво е ISO-сертификацията, която ни побърква на практика и дискриминира 90% от българските компании, които я нямат? – Честно казано, нямам представа. – ISO сертификацията е билетчето, с което влизаш в европейския пазар. Всеки сертификат добавя нещо към твоята стопанска репутация: че имаш добри условия на труд, че плащаш на хората навреме, че си отговорен към екологията и към всички системи на качеството, че те са конвертируеми в ЕС и у нас. И изведнъж някой казва: Имаш сертификати? Много важно! Ти си такъв и онакъв, и т.н. Аз съм човек консервативен. Знам, че в живота не всичко е черно и бяло. Бялото е видимо с просто око, но с черното черното трябва да се докаже – по начин, който е в прерогативите на съда. Докато няма влязла в сила присъда, всеки, който си изпълнява стопанската поръчка, плаща си данъците, дава заплати на работниците и им внася осигуровки, е почтен бизнесмен, според мен. Иначе мухата в млякото може да бъде кафкианската муха в строителната индустрия, или в ай ти технологиите, или в туризма…Ние понякога губим представата си, че държавата съществува заради бизнеса, а не бизнесът – заради нея. Отговорността на държавата да защити почтения бизнесмен е по-висока от тази на самия него. Аз съм свидетел как репортажът за едно наводнение, дошло от Господ, а не от конкурент, като мухата, предизвика спад на туристите с 12% в един курорт в България. Наводнението беше през юли, а през септември курортът беше на загуба. След като 5 пъти се завъртя репортажът. – Вие сте и медиен бос, както се знае. Според вас медиите ли са основните виновници за клеветите срещу хора и компании? Те ли са, които разнасят без доказателства информация, позоряща, физически и юридически лица? – Една от характеристиките на 21-ви век е, че става все по-медиен. Чували сте за стълбовете на позора от едно време, нали? Те са били физически. И биенето с камъни. И бесилките на публични места. И кладите на инквизицията… Медиите са кладата сега на извършилия противоправно деяние. Те са бесилките, стълбовете на позора. Всеки от нас става медия на моменти. Въпросът е доколко медиите осъзнават вредите, които могат да нанесат, когато несправедливо обесят някого. – А когато се позовават на институции? На МВР? На прокуратурата? – Когато медиите се позовават на държавен орган – това е окей. Другото е „Една жена каза“ или измишльотина с гледане в тавана. Медиите нямат ресурс да заменят държавната машина и черпят от нея информации за противоправни деяния и други. Това би трябвало да дисциплинира институциите. Защото държавата има отговорност за вреди и когато те са нанесени чрез медии, тя става квалифицирана. Чиновникът би трябвало да се страхува, че може някому да навреди, като се постави в услуга другиму. Нали знаете колко много пари плаща България за непозволено увреждане, клевети и обиди на физически и юридически лица? – Физическите лица имат две процедурни възможности да защитят репутацията си – по граждански ред и по наказателен. И обикновено успяват. Не е така с юридическите лица обаче. – Те също имат правен механизъм да се защитят. Но рядко успяват. Ако искаме промяна в съдебната практика, нужна ни е промяна в законодателството. – Така смятат и адвокатът по човешките права  , и председателят на Асоциацията на индустриалния капитал в България  . Разговаряхме на тази тема и с тях. Мненията ви почти съвпадат. – Обяснимо. – Г-н Екимджиев смята, че би могло в Закона за задълженията и договорите (ЗЗД) и Закона за отговорността на държавата и общините (ЗОДОВ) да се добавят изрични текстове в защита на търговската репутация. А според г-н Велев в Търговския закон би трябвало да има забрана за уронване на доброто име на компаниите. Вие как мислите? – Според мен систематичното място на текстовете в защита на търговската репутация е в ЗЗД и ЗОДОВ. Но и в Търговския закон може да се добави пожелателен текст, свързан с дефиницията за търговец – че търговският субект има душа, образно казано. Това ще улесни съдиите в делата за моралните вреди, нанесени на фирми от недобросъвестни журналисти, например. – Но свободата на словото къде отива? По делата за уронена търговската репутация евросъдът неведнъж заключава, че на журналистите понякога им е позволено да допускат преувеличение и дори провокация. Те са длъжни да съобщават дори подозренията за безобразия, които правят отделни компании, стига те да са в обществен интерес. – Това е компликация на причинно-следствени връзки. Нали разбирате? Не трябва да се абсолютизира. – Компликация, ще рече – обърканост, усложненост, заплетеност, мъчнотия. – Единият край на махалото може да стигне дотам, че да бъдат затворени устите на журналистите и да се направят компаниите безконтролни в грабителството на активи. Това не е в обществен интерес, разбира се. В другия край на махалото е тоталната либерализация на медиите, безконтролното плюене на всеки. И то не е в обществен интерес. – Ще ви дам пример от съда в Страсбург. На журналиста му звънят от село и му казват, че сметището трови питейната вода. Той не може да провери сам дали е така. И не разчита на обективен отговор от институциите, защото идат избори. В такъв случай той има не само право, а и дълг да спаси живота на хората с риск да бъде съден, казват евросъдиите. Ако докаже, че е действал в обществен интерес, ще бъде опрадван. – Е, да, но може да се стигне дотам, че утре да няма кой да изхвърли боклука във въпросното село. Общественият интерес е сбор от вектори – разнопосочни понякога. Събирането на боклука е в обществен интерес, да. Събирането му през нощта е във вреда на интереса на обществото, което се буди от шума. Но несъбирането на боклука е във вреда на обсолютно всички. – Какъв е изводът? – Обществената поръчка за боклука трябва да се даде на изпълнител, който да го направи в светлата част на деня и на по-ниска цена. А не да се даде на приятеля на кмета, който го прави по тъмно, скъпо и некадърно. Аз съм награждавал служители в моята медия за откриване на такива конфликти на интереси. Мисията на журналистиката е да служи на обществото. Тя понякога е основният контролен механизъм. Като например в трогателния сюжет със синдикатите и правителството, които считат работодателите за номинална съставка в съвета за тристранно сътрудничество. – Не разбрах този сюжет? – Синдикатите окупират Министерския съвет и техните позиции стават негово решение. В този сюжет – от 2018 г., след българското европредседателство – у нас царува диктатура на пролетариата. Всички на „Позитано“ (в централата на БСП-б.а) трябва да го напуснат, тъй като мечтата им се е случила. – Прокуратурата подгони и богати хора напоследък – Ветко Арабаджиев, Миню Стайков и др., които създават работни места. Още малко и вас, работодателите, живи да ви ожалим. – Не очаквайте да кажа, че на всяка цена трябва да бъдат защитени всички, самоназовали се бизнесмени. Аз смятам, че е в общ интерес на работодателските организации, да няма в тях такива, които действително петнят репутацията на бизнеса. От друга страна, аз вярвам в презумпцията за невинност. Нека тези работодатели, които са нарушили закона, да получат заслуженото наказание. Но когато вината им бъде доказана! Защото повечето български работодатели са станали богати, тъй като работят по 95 часа на седмица, а не от 9 сутрин до 5 следобед. Защото работят и в събота, и в неделя, нямат уикенда на обикновения човек. Аз не съм за класовата солидарност. Но съм за равенство пред закона. Голяма е отговорността на магистратите за това. Не може прокурорът, като надзорник на законността, да я нарушава. Не може съдията при едни и същи обстоятелства да произнася веднъж осъдителна присъда, друг път оправдателна. Законът трябва да бъде точен и ясен. В този смъсъл той може да се поправи в частта си за защита на търговската репутация. Нашият гост  Радосвет Радев е роден на 21 юли 1960 г. Завършил е право в СУ, специализирал маркетинг и мениджмънт в САЩ. Работи в Софийски градски съд и в програма “Христо Ботев” на БНР, а после създава “Дарик радио” (1992). Основател е и на приватизационните фондове “Доверие” и “Албена инвест”. Сега е изпълнителен директор на “Дарик холдинг”, председател на Надзорния съвет на “Доверие- Обединен холдинг” и на Съвета на директорите на “Албена” АД. Председателства също така Съюза на българските електронни медии и е член на УС на Националния борд по туризъм и на Фондация “Буров”. От 1990 г. е член на УС на Българската стопанска камара (БСК), а на 19 юни 2018 г. е избран за неин изпълнителен председател. Т.г. е и ротационен председател на Асоциацията на организациите на българските работодатели. Доктор хонорис кауза на Шуменския универсисет. Носителна на орден “Св. Кирил и Методий” (2010) за заслуги в културата.  ", "date": "2018.10.25", "title": " Радосвет Радев, изпълнителен председател на Българската стопанска камара (БСK), пред в. „Труд“: Фирмите нямат душа, но страдат\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd%d0%b0-%d0%bf%d0%b0%d0%b7%d0%b0%d1%80-%d0%b7%d0%b0-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8/", "text": "Изборът зависи от нивото на амбициите ни във военната област  Знаете ли, уважаеми, че нашенецът много обича да мрази две неща – когато го лъжат, да си мислят, че им вярва. И второто е: да му дават акъл как да си харчи парите. Нашенецът може да прости, ако преспят с жена му или с любовницата му, но най-го боли, когато му бръкнат в джоба. Без той да знае. Ето с тази простовата интродукция ми се иска да обясня, защо трябва да купим при открита и прозрачна процедура нови изтребители за родните ВВС. Защото, уважаеми, това са моите и вашите пари. Става дума за 1,8 млрд. лв. за 8 самолета. И то на първо време. През втория етап – още толкова, докато се сдобием с ескадрила. С нашите левчета политиците ще вземат новите самолети. И затова трябва да сме в час за какво ще отидат. Властта е слуга на народ, нали така! По определението, дано не греша, на великия френски просветител Жан Жак Русо. Слуга, на който сме делегирали права в обществен договор. Едно от задълженията в него е да има точен отчет за какво и как се харчат общите пари. Щом става дума за обществен ресурс, картите трябва да се на масата. Тъй като властта е само посредник, опериращ с парите ни, в тази сделка. Не съм капацитет в други сфери, но за отбраната трудно ще ме излъжат. Премиерът Бойко Борисов декларира, че процесът на придобиване на новите бойни самолети за ВВС ще е прозрачен. Дори обеща, че ще бъдат поканени самите пилоти да си кажат думата, защото те ще летят на тях. Защото трябва да разполагат с най-доброто, и когато „свалят найлоните от седалките, да могат да се сборят във въздуха“. Абсолютно същото твърди и министър Красимир Каракачанов – прозрачност на всеки етап. Дори наскоро каза по телевизията, че изборът ще е професионален, а не политически. Но ето какво заяви зам.-военният министър Атанас Запрянов в МО пред журналисти, когато се отваряха офертите, в отговор на въпрос ще бъде ли обявено кой какво предлага, ще има ли класиране, за да направят хората сравнение. Та Запрянов каза: „Ще бъдат оценени всички оферти, но решението ще е политическо. Няма да има класиране. Протоколът от работата на комисията няма да се обявява публично, защото е класифицирана информация.“ Това е положението, драги. Схващате ли разликата между тези приказки и горните уверения за прозрачност? Естествено, никой не иска ведомството да обявява публично непозволеното. Просто би следвало да посочи защо е предпочетена дадена оферта пред другите. Толкова ли е трудно? Най- лесно е зад формулировката „класифицирана информация“ да се прикриват неудобни истини. Неотдавна пуснах искане до МО по закона за достъп до обществена информация какви суми са изразходвани за ремонт на кораби от ВМС за срок от 10 години. Интересуваха ме парите и нищо друго – нито технологии, нито какво е правено и от кого, нито какво е вложено или подобрено. Просто колко обществени пари са похарчени. Получих отговор, подписан от зам.-министър Запрянов, че това е класифицирана информация. Отговорът бе по-дълъг от въпроса с препратки към закони, параграфи, точки и алинеи. Интересно, откога средствата, обявени за даден вид услуга, която ползва МО чрез обществени поръчки, са държавна тайна? По силата на тази логика би следвало проектите за модернизация на ВВС, на ВМС и на Сухопътните войски, качени на сайтовете на парламента и на МО да са секретни. Защото, ако ги прочетете, в тях има такива данни, че ако сте специалист, може да си направите сериозни изводи. Изборът на нов изтребител фокусира военно-технически, финансови, икономически и политически аспекти. И най-вече военно-стратегически. На нас, които си даваме парите, би следвало да ни обяснят какво ни се предлага и какви аргументи стоят зад конкретния избор. Никой не иска детайли и секрети. Политиката на свършените факти не е добър атестат за всяка власт. Няма значение коя от предлаганите оферти ще спечели, щом е в конкуренция пред погледа на всички. Първо трябва да си отговорим за какво ще ни служи новият тип боен самолет, след като сме си изяснили нивото на амбиции във военната област? В какви конфликти и войни ще участваме с него? Само за национални нужди ли ще го ползваме: охрана на въздушното пространство – или ще се включваме и във военни операции навън. И тук вариантите са различни- ангажимент по чл. 5 от Вашингтонския договор за колективната отбрана или във формат, примерно, „коалиция на желаещите“ за действия в Близкия Изток. Ако се позамислим – почти цяла Европа и съседите ни са в НАТО. Значи бойното използване на новите ни изтребители може да е само в източна посока – Русия или държава/и/ от Близкия Изток. Ще пратим ли наши изтребители да се бият срещу руски в определена ситуация или да се включат в операция срещу цели в някоя близка арабска страна? Отговорите са за властта. От тях зависи какъв тип самолет ни е необходим.  Вероятно няма да изненадам никого с постовете на бивш фактор, който открито лобира за една от офертите и е фен да имаме самолети, за да сме със съюзниците „в операции на други театри“. Сиреч – да воюваме навън. А не е трудно да се досетим, че наше участие в удар срещу близкоизточна държава е директна покана към терористите да ни посетят. Същият фактор възкликна, че се задават празници и е време да помечтаем за самолети. Обикновено истинските мъже си мечтаят за жени, но да не се отклоняваме. Та ако ще воюваме и навън, ни трябва изтребител за фронтови операции, който да разчиства небето. Той може и да е двудвигателен, аналог на МиГ-29, който е такъв. Ако ни е необходим главно за национални нужди, ни е нужен боен самолет с по други параметри. Всичко е баланс от политически намерения, реалности и възможности. Плановете са сега да купим 8-9 изтребителя, а на втория етап останалите до16 броя – тоест да имаме една ескадрила. С нея не може да водим нито отбранителна, нито настъпателна въздушна операция. Тя стига само за „Еър полисинг“ – а това е военно-полицейска въздушна мисия. Разчетите за нея са елементарни – 8 самолета не са достатъчни. Защото 2 броя дежурят, 2 броя са в резерв, а с останалите 4 броя трудно се поддържа тренинг на екипажите, тъй като 1 или 2 винаги са за ремонт или обслужване. Затова се предвижда да имаме ескадрила. Наивно е да се мисли, че с нея може да направим нещо повече. За истинска война ни трябват поне 10 пъти по толкова бойни самолети. За което нямаме и никога няма да имаме ресурс. Тези времена са спомен. Сега трябва да си направим точно сметката. За да не хвърляме пари на вятъра. Преди нашите ВВС имаха и 4 изтребителя МиГ-25 РБ – разузнавач, бомбардировач. Те развиваха максимална скорост от 3645км/ч. За сравнение: най-бързият от сега предлаганите ни 4 типа изтребителя развива 2410 км/ч. Тези мигове летяха в стратосферата и сред съседите ни нямаха аналог. Бяха недосегаеми за ПВО на Турция. Когато излитаха от базата в Добрич, турските зенитчици на Босфора се хващаха за главата. Можеха с една зарядка да отидат до Израел, да разузнаят и да се върнат. Казвам можеха, но не са го правили. Но бяха изключително скъпи за поддръжка. Един се разби и ги върнахме на руснаците. В замяна на това ни дадоха 5 броя Миг-23 последна модификация. Припомням тези факти заради поуките с днешна проекция. А ВВС не са само изтребители. Те са и Противовъздушна отбрана (ПВО). Пред съвременния зенитно-ракетен комплекс и най-модерният изтребител е безсилен. Зенитните ракети, които също смятаме да развиваме, могат да компенсират от липсващи качества на изтребителите и да се допълват взаимно. Това също има отношение към избора и цената. Затова е дилетантство по бакалски да се сравняват показателите на самолетите, които ни се предлагат. В смисъл: този лети по-надалече, носи повече бомби и ракети и т.н. Значи – купуваме го. Показателите на повечето съвременни масови изтребители са почти изравнени. Малко след като ни приеха в НАТО, журналисти от България бяхме на визита в централата на пакта в Брюксел по негова покана. Три дни ни четоха лекции. Казаха ни следното: „Ваше суверенно право е да си харчите парите за отбрана, както искате. Изтребителите са скъп разход. В случай на война няма да разчитаме на вас. В Алианса има пренасищане от изтребители. Трябват ви самолети да си охранявате небето.“ Това ни обявиха в прав текст. Без заобикалки.          ", "date": "2018.10.25", "title": " България на пазар за изтребители\t\t\t"}
{"url": "https://trud.bg/%d0%b0%d0%b1%d0%b4%d0%b5%d0%bb-%d1%84%d0%b0%d1%82%d0%b0%d1%85-%d0%b0%d0%bb-%d1%81%d0%b8%d1%81%d0%b8-%d1%84%d0%b5%d0%bb%d0%b4%d0%bc%d0%b0%d1%80%d1%88%d0%b0%d0%bb-%d0%b8-%d1%84%d0%b0%d1%80%d0%b0%d0%be/", "text": "Несъмнено кулминацията на голямата обиколка на министър-председателя Бойко Борисов из Арабския свят бе заключителното посещение в Египет и срещата му с държавния глава Абдел Фатах ал-Сиси. В разговорите между двамата са били изтъкнати редица възможности за двустранно сътрудничество, сред които изненадващото за мнозина у нас предложение на премиера страната ни да бъде “хранителен хъб” за Египет, а оттам и за бедстващите народи на Африка. Договорено било създаването на двустранна комисия на правителствено ниво, която да работи за задълбочаването на сътрудничеството в образованието, технологиите, сигурността, борбата с тероризма и възпрепятстването на нелегалната миграция. И може би дори за реализирането на сделка “газ срещу агнета”, ако правилно сме разбрали външнотърговската стратегия, изложена от премиера. От своя страна президентът Ал-Сиси посочил че връзките с България представляват голям интерес за Египет и благодарил за възможността, която даваме гласът на Кайро да стигне и до ЕС. С толкова отговорна мисия върху плещите на родната държавност, да не губим време, а да разкажем и за предводителя на народа, който обитава земите на древните фараони. Шестият президент на Египет фелдмаршал Абдел Фатах Сайид Хюсеин ал-Сиси е роден на 19 ноември 1954 г. в Стария Кайро, историческата и най-древна част на египетската столица. В интервюта години по-късно разказва как в спомените от детството му още отеква звъна на камбаните на християнските църкви и вижда стичащите се към синагогите евреи, които живеели в мир рамо до рамо с мюсюлманите в квартала. Абдел Фатах е второто от осемте деца от първия брак на баща му – продавач на антики. Заедно с братята си, Ал-Сиси получил основното си образование в библиотеката на университета ал Азхар, най-престижното висше учебно заведение в сунитския свят. За разлика от тях, един от които е съдия, а друг висш държавен служител, Абдел Фатах избира кариера в аскера и през 1977 г. завършва Египетската военна академия. Същата година сключва и брак със съпругата си, братовчедка по майчина линия, Ентисар Амер, с която имат четири деца. Като офицер от въоръжените сили на Египет, Абдел Фатах ал-Сиси заема различни командни длъжности в мотострелковите войски, а в края на 1980-те е изпратен за военен аташе в Рияд. Със завръщането си в страната завършва Египетската школа за висши офицери и продължава да трупа квалификации със специализации в чужбина следващите две десетилетия – през 1992 г. във Военния колеж в Оксфорд, Великобритания и през 2006 г. в Карлайл, Пенсилвания, САЩ. През 2008 г. е назначен за командващ на Северния военен окръг- Александрия, а по-късно и за директор на военното разузнаване. На последната длъжност именно го сварва Арабската пролет от 2011 г. и последвалата Египетска революция, която доведе до свалянето на президента Хосни Мубарак и провеждането на демократични избори в страната.  По това време Ал-Сиси е най-младият член на Висшия съвет на въоръжените сили на Египет – де факто хунтата, управляваща страната след свалянето на Мубарак. Когато през август 2012 г., в опит да овладее реалната власт в Египет, новоизбраният президент от “Мюсюлманско братство” Мохамед Морси успява да изтласка голяма част от по-възрастните офицери от Съвета в пенсия, Абдел Фатах Ал-Сиси е назначен за министър на отбраната и командващ въоръжените сили. Като такъв заема водеща роля в египетския политически живот през лятото на 2013 г., когато народното недоволство срещу управлението на Мохамед Морси извежда по улиците на Египет повече хора от демонстрациите, довели до свалянето на Хосни Мубарак. На 1 юли Ал-Сиси дава 48-часов ултиматум на президента да подаде оставка, преди на 3 юли войници да задържат Морси под стража, а на негово място да се постави временен държавен глава в лицето на Адли Мансур. Макар и все още “само” министър на отбраната, властта е изцяло в ръцете на генерал Ал-Сиси. В последвалите седмици на протести от страна на членове и привърженици на “Мюсюлманско братство” Абдел Фатах Ал-Сиси, с масово народно одобрение зад гърба си, предприема твърд подход и армията не пести сили и куршуми в разпръсването на митингите. Само на 14 август 2013 в Кайро са убити над 1000 души, участници в демонстрация срещу властта и в подкрепа на Морси. Народната любов обаче не спира да кипи и с идването на 2014 г. гигантски портрети на Абдел Фатах ал-Сиси вече могат да бъдат видени на всяко по-публично място в египетските градове. Малко след като в началото на годината е произведен в ранг фелдмаршал, през март Ал-Сиси обявява намеренията си да се оттегли от армията и да се кандидатира на президентските избори, които през май печели с 96%. На вота за държавен глава на Египет през април 2018 г. подобри резултата с 97 % от гласовете на египетските избиратели.   Когато говорим за хъбове Амбиции на Египет в областта на енергетиката под егидата на Абдел Фатах ал-Сиси не липсват. Отделно от крупни проекти с гиганти като “Дженерал Електрик” и “Сименс”, които Египет развива съвместно вече няколко години, страната се цели в титлата “глобален хъб за търговия с енергия”. В тази връзка на 17 ноември 2017 г. в Никозия се проведе тристранна среща между президента на Кипър Никос Анастисиадис, гръцкия премиер Алексис Ципрас и египетския държавен глава Абдел Фатах ал-Сиси. Темата: възможното реализиране на проект за евро-африкански интерконекторен далекопровод, който посредством подводен кабел с дължина 1 619 км, да свързва електропреносните мрежи на трите държави.   За него По-брутален от Мубарак Египет под президента Абдел Фатах ал-Сиси е опасно място за дисиденти. (…) Парламентът прие закони през 2017 г. и 2018 г. които дават правомощия на властите да осъществяват пряко следене на граждански организации и медии. И закриват веднага тези, чиито дейности не отговарят на интересите на правителството. Новият авторитаризъм в Египет не е просто продължение на управлението на бившия президент Хосни Мубарак, чиято диктатура доведе до свалянето му. Много по-брутален е.   Изпада в изолация След като се отърва от ислямистите, левичарите и либералите, беше само въпрос на време преди той (б.р. – президентът Ал-Сиси) да се обърне и срещу лоялните към режима му. Като някой, на когото липсва легитимност, е неспособен да предприеме правилните постъпки – а именно да си създаде тази легитимност посредством класа от бизнесмени, политически партии и институции, които да просперират под неговото управление. По този начин Ал-Сиси потъва все по-дълбоко в изолацията и репресиите.   Удобен на Тръмп Президентът на САЩ вече ясно показа, че не се интересува от практиките на режима на Ал-Сиси що се отнася до потъпкването на гражданските права. През юни 2017 г. Тръмп даде “зелена светлина” за блокадата срещу Катар, от Саудитска Арабия, ОАЕ, Бахрейн и Египет. Ал-Сиси несъмнено е интерпретирал това като индикация, че ще продължи да получава американска помощ без значение от действията му у дома или в чужбина.      ", "date": "2018.10.25", "title": " Абдел Фатах ал-Сиси – Фелдмаршал и Фараон"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d0%b2/", "text": "Прокуратурата проверява ремонта на столичната ул. „Граф Игнатиев“. Това потвърди кметът на София Йорданка Фандъкова. „Това е най-добрият начин да установим в края на краищата има ли някакъв проблем, или няма. Нека приключат проверките и тогава можем да коментираме“, каза Фандъкова, предаде  . Изпълнителят на ремонта, „Джи Пи Груп“, прекрати участието си в други поръчки на Столична община и в момента е разследвана от държавата за злоупотреба с евросредства. Проектът по трамвайното трасе по бул. „Цар Борис Трети“ също ще бъде ревизиран. Неговият автор инженер Румен Борисов публично се оттегли от работата по ул. „Граф Игнатиев“ заради използването на различен от заявения по проект изолационен материал. “Има разминаване в неговата собствена експертиза – един път препоръчва една технология, втори път препоръчва друга технология. Така че съвсем навреме е сега да погледнат дали има някакъв проблем, или няма. Ако има, съответно да се отстрани, преди да сме обявили обществената поръчка“, поясни Фандъкова.", "date": "2018.10.25", "title": " Кметът Фандъкова: Прокуратурата проверява ремонта на „Граф Игнатиев“"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b8%d1%81%d0%ba%d0%b0-%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81-8/", "text": "Районната прокуратура внесе искане на постоянен арест за мъжа, обвинен за   при който загина 2-годишно дете, съобщиха от държавното обвинение. Прокуратурата в Сливен внесе в съда искане за налагане на мярка за неотклонение „задържане под стража“ спрямо Хюсеин Н. (осъждан). Той е обвинен за това, че на 24 октомври 2018 г. в гр. Сливен, причинил по непредпазливост смъртта на 2-годишно дете (след като язденият от него кон е прегазил детето, докато то е било държано за ръка от неговата майка). Предстои Районен съд – Сливен да насрочи заседанието си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Прокуратурата поиска постоянен арест за мъжа, помел 2-годишно дете с кон в Сливен"}
{"url": "https://trud.bg/%d0%b7%d0%b0%d0%b5%d0%b4%d0%bd%d0%be-%d0%b7%d0%b0-%d0%bf%d1%80%d0%b8%d1%80%d0%be%d0%b4%d0%b0%d1%82%d0%b0-%d1%81-%d1%88%d1%83%d0%bc%d0%b5%d0%bd%d1%81%d0%ba%d0%be-%d0%bf%d0%b8%d0%b2/", "text": "Тази събота, на 27 октомври, Шуменско и Екопак България се обединяват за трета поредна година „Заедно за природа“. Инициативата е част от политиката на Шуменско пиво, бранд на компанията Карлсберг България, за устойчиво развитие и корпоративна социална отговорност. Тя има за цел да насърчи рециклирането на бирени опаковки и така да намали екологичния отпечатък върху природата. В събота от 11 ч. на площад „Кристал“ всеки жител или гост на град Шумен, които върне за рециклиране минимум 10 празни стъклени, пластмасови бутилки от бира и кенове (независимо от марката) ще получи като комплимент 3 пълни бутилки Шуменско пиво. Кампанията е част от дългосрочната инициатива на Шуменско за насърчаване на разделното събиране и изхвърляне на отпадъците. Има за цел да насочи вниманието на обществото към рециклирането на отпадъците, както и да допринесе за екологичен начин на живот и опазване на околната среда. Шуменско призовава гражданите да покажат своята загриженост към природата и да подкрепят усилията на компанията за подобряване на екологичния отпечатък сред местната общност. Екип от Екопак България ще разяснява в детайли на всички посетители ползите от рециклирането чрез интерактивни игри, филми и образователни програми. Инициативата в Шумен е част от дългосрочна национална кампания в избрани градове от страната. По време на кампанията през 2017 г. над 4000 граждани и гости на София, Шумен и Благоевград предадоха за рециклиране близо 30 000 бирени опаковки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " „Заедно за природата“ с Шуменско пиво\t\t\t"}
{"url": "https://trud.bg/%d0%b2%d1%8a%d0%bb%d0%bd%d1%83%d0%b2%d0%b0%d1%89%d0%b0-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%bd%d0%b0-%d1%81%d0%b0%d1%82%d0%b8%d1%80%d0%b8%d1%87%d0%bd%d0%b8%d1%8f-%d0%b1%d0%b0%d0%bb/", "text": "Сатиричният спектакъл The Bingo Project,  , развълнува публиката с палитра от емоции, послания и артистични изненади. Историята оживява пред очите на зрителите чрез вихрушка от танци, изпълнени от балет „Арабеск“, актьорската игра на Ники Станоев и музикалната жанрова разходка от Bingo Symphony Orchestra. Участниците в представлението получиха заслужени овации от зрителите, които се изправиха на крака след финалната сцена. Действието се развива в неопределено бъдеще, където глобалното затопляне е факт, а бюрокрацията диктува всяка стъпка на обществото. Пред нея е безсилен и самият Дявол. Управляващият орган се нарича „Център за регулация“ – едноличната сила на управление, която подсилва усещането за пост-авторитарния свят на една антиутопия. Всички традиционни институции са преживели развитие и дори метаморфоза: управлението, администрацията, бракът. За да оцелеят в този ад от бъдещето, героите на балета трябва да печелят проекти. Съпрузите Филип и Елена са победили в миналогодишния „Проект на годината“ с идеята за социален център за възрастни хора. При официалното му откриване публиката разбира, че това всъщност е комерсиална Бинго зала. Тя се преобразява в балетна сцена, става арена на комични ситуации, горещи страсти и съперничество, дори се превръща в сватбен салон за красивата сватба между две от балерините. Разковничето на тази история се крие в танца и в любовта. Публиката става свидетел на взрив от емоции, драма, трилър, комедия и романтика, одухотворени чрез театър, музика и танц. Майсторски преплетена в сюжета е и появата на Дявола от внушителното произведение на Стравински – „История на войника“. Дяволът оживява и се включва в историята на балета, вселявайки се в главния герой – Филип. „Дяволът е двулик образ, който паралелно с демоничното, олицетворява устремът и стремежа на хората към промяна и развитие, на разрушаване на статуквото.“, коментира Георги Маринов от Bingo Symphony Orchestra. Музиката към балета е пресъздадена от Bingo Symphony Orchestra, които правят модерен прочит на произведенията на Стравински, Шостакович, Прокофиев, Барток, Чайковски, Пиацола и Шнитке. Музикантите в групата – Евден Димитров, Орлин Цветанов, София Радилова, Младен Тасков, Стефан Горанов и Георги Маринов са известни джаз, рок, ъндърграунд и класически музиканти, чиито творчески търсения се обединяват около изключително разнообразния репертоар, включен в спектакъла: от популярни и танцови пиеси до произведения на Стравински и Барток. Някои от изпълнителите са част от състава на камерен ансамбъл “Софийски солисти” и симфоничния оркестър на БНР, други принадлежат към ъндърграунд групите “Wozzeck & Чугра”, “Slav de Hren” или фънк и фюжън формацията Funky Miracle, концертират и преподават у нас и в чужбина. Танците в спектакъла са представени от трупата на балет „Арабеск“, които вече 50 години владеят сцената на модерния танц. Артистичният им директор Боряна Сечанова, хореографът Асен Наков, както и авторката на сценографията и костюмите Елица Георгиева са носители на редица престижни награди, сред които “Кристална лира”, Наградата на столична община, “Аскеер”, “Икар” и др. Асистент-хореограф на балета е Даниела Иванова, а репетитор – Олеся Пантикина. В ролята на Чиновника е талантливият актьор и комик Ники Станоев, който демонстрира завидни танцови умения на сцената на музикалния театър. Модерният балет на сцената е допълнен със специалното участие на брейк групата Electric Force Crew. The Bingo Project е едно нетрадиционно представление с многостранно съчетание на артистични, музикални и танцови елементи, което всеки любител на модерното изкуство не трябва да пропуска. Предстоящите дати на сатиричния балет са 2 и 28 ноември, както и 12 декември, отново на сцената на Национален музикален театър „Стефан Македонски“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Вълнуваща премиера на сатиричния балет The Bingo Project в Музикалния театър (СНИМКИ)"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d0%b2%d0%be%d0%b5%d0%bd%d0%bd%d0%b8%d1%82%d0%b5-%d0%b2%d0%b7%d1%80%d0%b8%d0%b2%d0%b8%d1%85%d0%b0-%d0%b0%d0%b2%d0%b8%d0%be%d0%b1%d0%be%d0%bc%d0%b1/", "text": "Министерство на отбраната публикува видеокадри от операцията по  ,   в центъра на София, в района на Военна академия. Тази сутрин в 11.10 ч. боеприпасът, хвърлен над столицата през Втората световна война, но не избухнал, беше взривен контролирано на полигон „Сливница“. При взривяването е използван 2,5 кг. тротил. След първичния взрив е последвал вторичен – от самата авиобомба.", "date": "2018.10.25", "title": " Вижте как военните взривиха авиобомбата, открита в София (ВИДЕО)"}
{"url": "https://trud.bg/%d0%b7%d0%b0%d0%ba%d0%be%d0%bf%d1%87%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%bc%d1%8a%d0%b6%d0%b5-%d0%b2-%d0%bc%d0%be%d0%bc%d0%b5%d0%bd%d1%82-%d0%bd%d0%b0-%d1%81%d0%b4%d0%b5%d0%bb%d0%ba/", "text": "При съвместна операция на служители на ГДБОП и ОДМВР – Благоевград срещу наркоразпространението, проведена на територията на селата Кулата и Първомай, са арестувани двама мъже, съобщиха от пресслужбата на МВР. Действията за задържане на хора, занимаващи се с разпространение на големи количества наркотични вещества, са осъществени под наблюдението на Окръжна прокуратура – Благоевград. В хода на операцията, в момент на сделка с наркотични вещества, в района на бензиностанция в село Кулата са задържани двама мъже от Първомай – 31-годишен с регистрации за извършени престъпления по чл. 343Б от НК и осъждан за престъпления по чл. 354А, ал. 3 от НК, и 56-годишен, също осъждан за престъпления по чл. 354А, ал. 3 от НК. При последвалото претърсване на лек автомобил „Фолксваген Бора“, ползван от двамата задържани, са намерени и иззети 10 пакета с общо тегло 5.633 кг, съдържащи суха, зелена тревиста маса, която при направения полеви тест реагира на марихуана. По случая в РУ – Петрич е образувано досъдебно производство под наблюдението на окръжната прокуратура. На двамата мъже е повдигнато обвинение за извършено престъпление по чл. 354А, ал. 1 от НК. След задържане с полицейска заповед за срок до 24 часа, с постановление на наблюдаващия прокурор им е наложена мярка за неотклонение до 72 часа. Впоследствие на двамата е наложена постоянна мярка „задържане под стража“. Работата по случая продължава.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Закопчаха двама мъже в момент на сделка с наркотици край бензиностанция в село Кулата (СНИМКИ)\t\t\t"}
{"url": "https://trud.bg/%d0%b2%d0%b8%d1%81%d1%88%d0%b0%d1%82%d0%b0-%d0%bb%d0%b8%d0%b3%d0%b0-%d1%82%d1%80%d0%b5%d0%bf%d0%b5%d1%80%d0%b8-%d0%b7%d0%b0-%d0%be%d1%82%d0%b1%d0%be%d1%80%d0%b8%d1%82%d0%b5-%d1%81%d0%b8/", "text": "Новият суперстадион на „Тотнъм“ ще се размине с Шампионската лига през този сезон. „Шпорите“ останаха почти без шанс за класиране на осминафиналите след 2:2 с ПСВ „Айндховен“. „Нямаме право да искаме повече след такива игри и резултати“, призна треньорът Маурисио Почетино. А през миналия сезон „Тотнъм“ сразяваше безпроблемно дори „Реал“ (Мадрид). Висшата лига затрепери за отборите си. „Ливърпул“ и „Манчестър Юнайтед“ са с доста по-добри позиции, но не и със сигурно място на осминафиналите. Единствено „Манчестър Сити“ изглежда непоклатим. „ Барселона“ ликува с трета поредна победа в групите – 2:0 над „Интер“. Дори без гледащия от трибуните със счупена ръка Лионел Меси проблеми нямаше. В социалните мрежи аржентинецът поздрави „фантастичната игра на отбора“. До него бе синът му Тиаго. А Луис Суарес пък показа в инстаграм новородения си син – ден преди двубоя.", "date": "2018.10.25", "title": " Висшата лига трепери за отборите си"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d0%bd%d0%b0-%d0%b7%d0%b0%d0%b3%d1%83%d0%b1%d0%b0-%d0%b7%d0%b0-%d1%81%d0%b8%d0%bc%d0%b5%d0%be%d0%bd%d0%b5/", "text": "След 390 мача начело на „Атлетико“ Диего Симеоне катастрофира рекордно. „Дюшекчиите“ паднаха с 0:4 като гост на „Борусия“ (Дортмунд), въпреки че се славят като най-добре защитаващия се тим в света. Само веднъж „Атлетико“ със Симеоне бе получавал 4 гола в един мач – финала на Шампионската лига през 2014-а срещу „Реал“, но тогава редовното време завърши 1:1. В цялата си история испанският тим има едва три загуби с по 0:4 – от „Байерн“ (1974-а), „Челси“ (2009-а) и сега. „ Борусия“ пък се превърна в „Мистър 4 гола“. За трети път поред „жълто-черните“ спечелиха с този резултат след триумфи над „Щутгарт“ в Бундеслигата и срещу „Алемания“ в контрола. Преди това вкараха четири пъти и за 4:3 над „Аугсбург“. Младият англичанин Джейдън Санчо вкара първия си гол в Шампионската лига. Белгийският национал Аксел Витсел бе диригентът на „Борусия“, откривайки резултата. „ Сензационно! Да вкараме четири гола на „Атлетико“, който имаше голям респект от нас – възкликна капитанът Марко Ройс. – Безкрайно съм доволен. Изживяхме брутална вечер.“ „ Поздравявам съперника за силата му, контраатаките и начина, по който използва нашите грешки – коментира Симеоне. – При 0:2 ударихме две греди, а те ни вкараха трети гол. Определено беше красив за гледане мач. На всеки може да се случи това в Дортмунд.“", "date": "2018.10.25", "title": " Рекордна загуба за Симеоне"}
{"url": "https://trud.bg/%d0%bc%d0%b5%d0%b2%d0%bb%d1%8e%d1%82-%d1%87%d0%b0%d0%b2%d1%83%d1%88%d0%be%d0%b3%d0%bb%d1%83-%d0%b2%d1%81%d0%b5-%d0%be%d1%89%d0%b5-%d0%b8%d0%bc%d0%b0-%d0%b2%d1%8a%d0%bf%d1%80%d0%be%d1%81%d0%b8-%d0%bd/", "text": "Турският външен министър Мевлют Чавушоглу заяви, че все още има въпроси, на които Рияд трябва да отговори, в рамките на разследването на убийството на саудитския журналист Джамал Хашоги, по-специално за самоличността на поръчителите и за това къде се намира трупът. Има въпроси, който изискват отговор, заяви Чавушоглу на пресконференция. Той изброи някои от тях: „18 души са били задържани /в Саудитска Арабия/, защо те? Кой им е дал заповеди? Тялото на Джамал Хашоги все още не е открито. Къде е то?“ Турският външен министър заяви също, че за момента Турция няма намерение да отнася случая с убийството на саудитския журналист Джамал Хашоги до международен съд, но ще сподели информация с такъв съд, ако той започне разследване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.25", "title": " Мевлют Чавушоглу: Все още има въпроси, на които Рияд трябва да отговори във връзка с убийството на Джамал Хашоги"}
{"url": "https://trud.bg/%d0%bf%d1%81%d0%b6-%d0%be%d1%82%d0%bd%d0%be%d0%b2%d0%be-%d0%b8%d0%b7%d0%b2%d1%8a%d0%bd-%d0%b7%d0%be%d0%bd%d0%b0%d1%82%d0%b0-%d0%bd%d0%b0-%d0%ba%d0%be%d0%bc%d1%84%d0%be%d1%80%d1%82/", "text": "ПСЖ отново излезе от зоната си на комфорт в Шампионската лига. Това е характерно за френския гранд, но за фазата на елиминациите. Клубът, хвърлящ стотици милиони всеки трансферен прозорец за нови звездни придобивки, е опрян до стената в турнира на богатите. Но този път в груповата фаза. Шампионът на Лига 1 стигна само до 2:2 с „Наполи“ в Париж. Така след първите три мача тимът на Томас Тухел е на трето място в класирането с 4 точки и успя да бие единствено аутсайдера и дебютант „Цървена звезда“ (6:1). А още в следващия кръг ПСЖ има тежка визита в Неапол. Евентуално поражение може да означава край на голямата мечта за пореден сезон – финал в Шампионската лига. За последно клубът отпадна още в групите през сезон 2004/05, но тогава на „Парк де Пренс“ не разполагаха с финсовата мощ на шейх Насер Ал-Халаифи. В сряда вечер в Париж „Наполи“ дори изпусна победата в последната минута. Тогава Анхел Ди Мария вкара с техничен удар от границата на наказателното поле за крайното 2:2. Преди това Лоренцо Инсиние и Дрис Мертенс бяха точни за гостите. Марио Руи пък си вкара автогол и по този начин прекъсна серията на „Наполи“ без допуснато попадение в турнира след 331 „сухи“ минути.  „Почти бяхме спечелили мача, играхме добре, но съм ядосан, че ни вкараха в 93-ата минута – обясни Карло Анчелоти след двубоя. – Смятам, че вторият мач ще определи до голяма степен крайното класиране в групата. Бонусът е, че сме домакини.“ Двубоят бе сантиментален за двама от главните герои в срещата. Анчелоти се завърна в Париж, където работи в продължение на два сезона между 2011 и 2013 година. Нападателят на домакините Едисон Кавани пък игра за „Наполи“ в периода 2010-13 година.  „Преди мача ви казах, че не сме фаворити срещу „Наполи“, но вие не ми повярвахте – обясни на свой ред Тухел на журналистите. – Те играят заедно от години, имат топ треньор в лицето на Карло Анчелоти, качествен състав и победиха вече „Ливърпул“ (1:0). Виждам този сблъсък като 180-минутен. След първите 90 минути резултатът е 2:2. Имаме шанса да излезем краен победител, но трябва да подобрим играта си.“ В другия двубой от групата мърсисайдци разбиха „Цървена звезда“ с 4:0. Два гола вкара Мохамед Салах, а по един добавиха Роберто Фирмино и Садио Мане. Така египтянинът вече има 50 попадения в 65 срещи за „червените“. 39 от тях офанзивният играч е реализирал с левия крак, други 9 са с десния, 2 са с глава.  „Ливърпул“ също впечатлява с постижения. Отборът на мениджъра Юрген Клоп е вкарал поне по два гола в осем от последните си девет домакинства в турнира. Единствено срещу „Порто“ през изминалата кампания „червените“ не се разписаха. В останалите мачове обаче вкараха внушителните 31 гола. А финалистът от последния сезон сега е близо до ново участие в елиминациите. За целта обаче трябва да вземе гостуването си в Белград, което изглежда наглед лесна задача.", "date": "2018.10.25", "title": " ПСЖ отново извън зоната на комфорт"}
{"url": "https://trud.bg/%d0%b1%d0%b0%d0%b1%d1%85-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d1%81%d1%82%d1%80%d0%be%d0%b3%d0%b8%d1%8f-%d0%bd%d0%b0%d0%b4%d0%b7%d0%be%d1%80-%d0%b2-%d1%82%d1%80%d0%b8-%d0%be/", "text": "БАБХ щe продължи с по-строгия надзор в областите Ямбол, Бургас и Хасково във връзка с Чумата по дребните преживни животни, където в рамките на изпълнявания контрол и ликвидиране на заболяването са констатирани 103 животновъдни обекта със сероположителни дребни преживни животни в 59 населени места. Пробите са взети от животните, отглеждани в 20-километровите надзорни зони около констатираните през юни и юли месец тази година огнища на Чума по дребните преживни животни. В резултат на потвърдените проби на 8 октомври 2018 г. Европейската комисия (ЕК) прие решение (Решение за изпълнение (ЕС) 2018/1499) за нови санкции и разшири зоната под рестрикции. Вместо 7 погранични общини, санкциите обхващат Бургаска, Ямболска и Хасковска области, които включват 29 общини. ЕК прие решение да бъде увеличена територията с наложените рестрикции след като в продължение на два месеца стопаните на фермата в Болярово възпрепятстваха ветеринарните власти да ликвидират огнището на чума в обекта, който беше обявен за вторично огнище на заболяването на база на положителен резултат при изследване в Националната референтна лаборатория и данни за епизоотологична му свързаност с други огнища, разположени в инфектирана зона. Към настоящия момент фермата е със статут на обект, в който категорично и без съмнение е потвърдено огнище на болестта. Мерките за ликвидиране на заболяването са наложени със Заповед на изпълнителния директор на БАБХ от 18 юли 2018 г. При проведения по същото време надзор не бяха констатирани други огнища на заболяването, което дава основание обекта в Болярово да се смята за причина за увеличаване размера на инфектираната зона. БАБХ предварително алармира за евентуално увеличаване на територията с наложените рестрикции от Европейската комисия. След консултации и по одобрена от ЕК схема, до края на месец ноември 2018 г. ще бъде проведен засилен серологичен надзор в тези областите Ямбол, Бургас и Хасково. В рамките на този надзор ветеринарните лекари ще посетят и ще вземат кръвни проби от животни в 249 населени места от трите области. Резултатите от пробите ще дадат по-ясна картина за здравния статус на популацията на дребните преживни животни и ще подпомогнат предприемането на защитни мерки за предотвратяване на разпространението на чумата и ликвидирането на заболяването. Освен предотвратяване на по-нататъшното разпространение на чумата по овцете и козите, продължаването на надзора цели набиране на данни и даване на гаранции, водещи до официалното ликвидиране на заболяването и освобождаване от наложените ограничения. Ограниченията за движение на дребни преживни животни и продукти от областите с рестрикции – Бургас, Хасково и Ямбол, които не са преминали термична обработка, остават в сила. Разчитаме на пълното съдействие от страна на собствениците на животновъдните обекти за дребни преживни животни при извършването на надзора на заболяването. Овладяването на ситуацията и контрола на заболяването е в интерес на животновъдството в България, както от гледна точка на здравеопазването на населението, така и за запазване на доверието на търговските ни партньори на международния пазар. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " БАБХ продължава строгия надзор в три области заради чумата по животните"}
{"url": "https://trud.bg/%d1%80%d0%b8%d0%bc-%d0%b5-%d0%b3%d0%be%d1%82%d0%be%d0%b2-%d0%b4%d0%b0-%d1%81%d1%8a%d0%b4%d0%b5%d0%b9%d1%81%d1%82%d0%b2%d0%b0-%d0%b7%d0%b0-%d0%b2%d1%8a%d0%b7%d0%be%d0%b1%d0%bd%d0%be%d0%b2%d1%8f%d0%b2/", "text": "„Рим се надява, че диалогът между Москва и Брюксел ще бъде възобновен и сме готови да съдействаме”. Това заяви в интервю за ТАСС италианският министър-председател Джузепе Конте. Вчера в Москва се състоя среща между него и руския президент Владимир Путин. По думите на Конте евентуалната изолация на Италия от процеса по възобновяване на диалога би била пропусната възможност за развитие на отношенията между ЕС и Русия. „Опитваме се да привлечем в тази дейност всички европейски партньори, защото по този начин ще можем да подобрим цялостно отношенията в Европа, както и да наваксаме пропуснатите възможности през последните години. Диалогът, който се култивираше в продължение на 25 години, изведнъж беше прекъснат по неизвестни причини”, посочи италианският премиер. „Искаме да помогнем на Русия, но знаем, че ако само ние ѝ помагаме, ще бъде твърде малко. Ето защо искаме да въвлечем и други страни”, добави той. Повечето държави от ЕС, начело с Германия, настояват санкциите срещу Русия да бъдат удължени, докато мирът между Украйна и Русия не бъде възстановен. Според италианския премиер обаче санкциите пречат на диалога и трябва да бъдат премахнати. В рамките на срещата между Владимир Путин и Джузепе Конте бяха подписани няколко търговски и инвестиционни споразумения. Тяхната цел е да подобрят бизнес сътрудничеството между Москва и Рим, имайки предвид тежестта на санкциите върху Русия от последните няколко години. След срещата стана ясно още, че Москва проучва възможността за включването на Италия към газопровода „Турски поток“. Кремъл не изключвал и вариант за присъединяване на други страни от ЕС към проекта, но само при гаранции, че няма да се повтори историята с „Южен поток”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Рим е готов да съдейства за възобновяване на диалога между Москва и Брюксел, заяви италианският премиер"}
{"url": "https://trud.bg/%d1%80%d0%b0%d0%b7%d0%b4%d0%be%d1%80-%d0%bc%d0%b5%d0%b6%d0%b4%d1%83-%d0%bb%d0%b5%d0%b2%d1%81%d0%ba%d0%b8-%d0%b8-%d0%b0%d0%b3%d0%b5%d0%bd%d1%82%d0%b0-%d0%bd%d0%b0-%d1%86%d0%b2%d0%b5/", "text": "Ръководството на „Левски“ влезе в задочен спор с агента на своя играч Милош Цветкович. Изпълнителният директор на „сините“ Красимир Иванов определи твърдението на Милко Бански, че двете страни не преговарят за нов договор на сърбина, като лъжа. Според Иванов на „Герена“ имат желание да задържат десния краен бранител, чийто контракт е до края на сезона, а за целта са предприети и действия. „Г-н Бански откровено лъже, защото разговори с него и с Милош Цветкович вече са водени – коментира шефът на „сините“. – С удоволствие мога да му припомня с кого и кога. Разбирам желанието му да създава обществен натиск за постигане на лични интереси, но няма как да му позволя това.“ А „Левски“ приема „Верея“ в мач от 13-ти кръг на Първа лига в петък. Очакванията са на стадион „Георги Аспарухов“ да дойдат близо 10 000 зрители, въпреки че съперникът е последен в класирането. По-рано през седмицата „сините“ пуснаха билетите на символичната цена от 1 лев. Причина за жеста бе горещата подкрепа на привържениците в Разград срещу „Лудогорец“ (1:2). До деня на мача бяха изкупени над 6000 билета, а очакванията са продажбата да продължи с пълна сила и в часовете преди срещата. Очаква се и Божидар Митрев да се завърне в титулярния състав след повече от 100 дни. За последно доскорошният капитан на „сините“ игра срещу „Вадуц“ в София, но бе заменен на почивката. Оттогава Мартин Полачек се ползваше с доверие, но и словакът направи серия от грешки, последната от които срещу „орлите“.", "date": "2018.10.25", "title": " Раздор между „Левски“ и агента на Цветкович"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%85%d1%80%d0%b8%d1%81%d1%82%d0%be%d0%b2%d0%b0-%d1%81-%d0%bf%d0%be%d1%81%d0%bb%d0%b5%d0%b4%d0%b5%d0%bd-%d1%81%d0%b0%d0%bc%d0%be%d1%81%d1%82%d0%be/", "text": "На 19 ноември голямата българска поп певица Йорданка Христова ще зарадва феновете си с грандиозен концерт в зала 1 на НДК. През изминалата седмица естрадната прима обяви, че това ще е последната й по-мащабна самостоятелна изява на сцената. Подробности за това решение ще даде самата изпълнителка в събота в предаването „Извън играта“ по БНТ, където тя ще бъде специален гост. Прощалният й концерт е под надслов „Музикалната изповед на Йорданка Христова. 55 години – срещи, раздели, полети, ежедневие, разкаяние, страст и много, много любов“ – това ще са и само част от темите на разговор с водещата на „Извън играта“ Люба Пашова. Йорданка Христова ще разкаже за емблематичните срещи в кариерата си, за големите любови в живота си, за приятелите, за щастливите моменти и за тези, през които се преминава трудно. В студиото на предаването тя ще разкрие една от най-болезнените трагедии в живота си – загубата на майка си и вината, която изпитва след неочакваната раздяла с нея. Йорданка Христова, която се слави с непримирим дух и темперамент, и на сцената, и в живота, има зад гърба си повече от 3500 концертни участия в над 40 страни на света. Репертоарът й включва песни на 18 езика. Тя е най-известната българска певица в Куба – хиляди жени са кръстени на нея с типично българското име. През пролетта естрадната прима се сбогува и с публиката си в на „Острова на свободата“. В концерта, с който българската общност в Хавана отбеляза националния празник 3 март, участие взеха и приятелите й Фара Мария и Боби Каркасес.", "date": "2018.10.25", "title": " Йорданка Христова с последен самостоятелен концерт"}
{"url": "https://trud.bg/%d1%81%d1%82%d0%b5%d0%bd%d0%bb%d0%b8-%d0%ba%d1%8a%d0%bc-%d0%ba%d0%b5%d1%87%d0%b8%d1%81%d1%82-%d0%b4%d0%b8%d0%b0%d0%b3%d0%bd%d0%be%d1%81%d1%82%d0%b8%d1%86%d0%b8%d1%80%d0%b0%d0%bd-%d1%81-%d0%bb%d0%b5/", "text": "Легендата на българския футбол Стилиян Петров подкрепи звездата на Световната кеч федерация Роман Рейнс в битката с левкемията. Британецът, известен с прозвището си Голямото куче, вече обяви публично, че започва най-трудната битка в живота му. А Стенли, минал по този път, вдъхна кураж на Рейнс пред местните медии.  „Виждам, че има вяра и ще спечели тази битка – обяви Петров пред „Мирър“. – Най-важното нещо е тази вяра. Това е лична битка, най-важното нещо е да повярва в себе си. Хората с такъв проблем трябва да научат сами как да се адаптират към процеса.“  А Стан, както му казват на Острова, разкри, че се подлага на изследвания на всеки 6 месеца.  „Правя го, въпреки че не е нужно. На всеки шест месеца си изследвам кръвта. Имах късмет, че като футболист ни подлагаха често на прегледи. Някои хора не го правят – като баща ми Альоша. Не се е проверявал от 20 години, а кръвта може да ти каже много.“  Стенли призова Роман да го потърси при нужда за съвет. Преди 5 години българинът основа фондация за борба с левкемията.", "date": "2018.10.25", "title": " Стенли към кечист, диагностициран с левкемия: Ще спечелиш тази битка"}
{"url": "https://trud.bg/%d0%b1%d0%b5%d0%b4%d0%bd%d1%8f%d0%ba-%d1%81%d1%82%d0%b0%d0%bd%d0%b0-%d0%b8%d0%bc%d0%b0%d0%bd%d1%8f%d1%80/", "text": "Нерегистрирани археологически находки откриха щуменски полицаи в дома на 26-годишния Бейхан В. от село Климент. По сигнал от „доброжелател“ униформените предприели претърсване в къщата на младия мъж и се натъкнали на 14 монети, пръстен и още археологически обекти с различна големина и форма, чието предназначение тепърва ще се изследва. В жилището на ул.“Свобода“ са открити и два металотърсача. Археологическите находки и инструментите на самоукия археолог са иззети. Мъжът опитал да обясни, че решил да се заеме с несвойствената дейност поради липса на средства. По случая е образувано досъдебно производство, съобщават от ОДМВР-Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Бедняк стана иманяр"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d0%bb%d0%b8%d0%bc%d0%b8%d1%82%d0%b0-%d0%bf%d0%be-%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b0/", "text": "Лимитите на обезщетенията, които се изплащат по задължителната застраховка “Гражданска отговорност” ще бъдат увеличени. За имуществени вреди при катастрофа застрахователите ще изплащат до 2,1 млн. лв., при 2 млн. лв. в момента. А ако освен имущество са пострадали и хора, ще се плащат до 10,42 млн. лв., при 10 млн. лв. сега. Това гласят промени в Кодекса за застраховането, които бяха приети от парламента на първо четене. С промените се повишават изискванията за знания на хората, които предлагат застраховки. Всеки служител на разпространител на застрахователни услуги ще трябва ежегодно да повишава квалификацията си като премине през поне 15 часа професионално обучение.  ", "date": "2018.10.25", "title": " Вдигат лимита по „Гражданска“\t\t\t"}
{"url": "https://trud.bg/%d0%bf%d1%80%d0%b5%d0%b2%d0%b0%d0%bd%d1%82%d0%b8%d0%b2%d0%bd%d0%b8-%d0%bc%d0%b5%d1%80%d0%ba%d0%b8-%d0%bf%d1%80%d0%b8-%d0%b1%d0%b5%d0%b4%d1%81%d1%82%d0%b2%d0%b8%d1%8f-%d0%b8-%d0%b0%d0%b2%d0%b0%d1%80/", "text": "Общински съвет за намаляване на риска от бедствия проведе втора среща в Благоевград. Заместник-кметът по строителство и сигурност инж. Емилия Тунева откри срещата и приветства всички участници от името на кмета на община Благоевград и председател на Съвета д-р Атанас Камбитов. Инж. Любен Терзийски, главен специалист „ОМП“ в Община Благоевград представи предложение, Общинският план за намаляване на риска от бедствия да бъде в съответствие с Общинския план за защита при бедствия, като предложението се състои от задължителни части – земестресение, наводнение, радиационна авария,снежна буря, снегонавявания и поледици, горски пожари, промишлени аварии, големи транспортни катастрофи, свлачища само за общините с регистрирани свлачища, прекъсване на доставките на основна стока/услуга, пожар- градски условия. Предложението бе прието единодушно, като ще бъде изготвена и Заповед. На заседанието присъстваха още представители на Министерство на вътрешните работи, Районна пожарна служба-Благоевград, Басейнова дирекция-Благоевград, МБАЛ-Благоевград, БЧК-Благоевград, Областно пътно управление,ВиК-Благоевград, ЧЕЗ, РЗИ-Благоевград и НИМХ. По време на срещата бе назначена и работна група, екип от специалисти, които да провеждат регулярни срещи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Превантивни мерки при бедствия и аварии бяха обсъдени в Благоевград"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%b3%d0%bd%d0%b5%d0%b2%d1%8a%d1%82-%d0%b2-%d0%be%d0%b1%d1%89%d0%b5%d1%81%d1%82%d0%b2%d0%be%d1%82%d0%be-%d0%b8%d0%b4%d0%b2%d0%b0/", "text": "Гневът в американското общество е предизвикан от преднамереното лъжливо и неточно отразяване на събитията от традиционните медии, написа президентът на САЩ Доналд Тръмп в Туитър. Правоохранителните органи разследват изпращането на пакети с взривни устройства и други подозрителни пакети до изтъкнати демократи, сред които Барак Обама и Хилари Клинтън, както и до Си Ен Ен.  Без изрично да споменава взривните устройства, Тръмп написа в социалната мрежа: „Голяма част от гнева, на който сме свидетели в нашето общество, е предизвикан от преднамереното лъжливо и неточно отразяване на събитията от традиционните медии, което аз наричам „фалшиви новини“. Според президента ситуацията с „фалшивите новини“ се е влошила, а традиционните медии трябва да „променят поведението си, и то бързо“. Тръмп съобщи още, че ще изкара армията, за да опази границата с Мексико. В момента към американско-мексиканската граница през територията на Мексико се движи керван от централноамерикански мигранти, предаде Ройтерс. „Изкарвам армията заради тази национална извънредна ситуация. Те ще бъдат спрени!“, написа Тръмп в социалната мрежа Туитър. Преди президентските избори през 2016 г. Тръмп обеща да построи стена по южната граница на САЩ с Мексико, припомня Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.25", "title": " Доналд Тръмп: Гневът в обществото идва от фалшивите новини\t\t\t"}
{"url": "https://trud.bg/15-%d0%b0%d1%82%d0%b5%d0%bd%d1%82%d0%b0%d1%82%d0%b0-%d1%81%d0%b0-%d0%b1%d0%b8%d0%bb%d0%b8-%d0%bf%d1%80%d0%b5%d0%b4%d0%be%d1%82%d0%b2%d1%80%d0%b0%d1%82%d0%b5%d0%bd%d0%b8-%d1%82%d0%b0%d0%b7%d0%b8-%d0%b3/", "text": "Руският президент Владимир Путин заяви, че през тази година в Русия са били предотвратени 15 атентата, предаде ТАСС. „През деветте изминали месеца на тази година служителите на Федералната служба за сигурност са успели да предотвратят 26 свързани с тероризъм престъпления, сред които и 15 терористични акта“, каза Путин на церемония по присъждането на воински звания и чинове на висши офицери и прокурори. Зад тези показатели стоят спасени човешки животи, подчерта руският държавен глава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.25", "title": " 15 атентата са били предотвратени тази година в Русия, обяви Владимир Путин"}
{"url": "https://trud.bg/%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%bf%d1%80%d0%b5%d0%b1%d0%b8-%d1%81%d0%bb%d1%83%d0%b6%d0%b8%d1%82%d0%b5%d0%bb-%d0%bd%d0%b0-%d0%b1%d0%b5%d0%bd%d0%b7%d0%b8%d0%bd%d0%be/", "text": "Тежък инцидент на бензиностанция в Сливенско. Служител беше пребит от клиент, който искал да купи цигари, въпреки че в обекта не продават. Нападателят остава в ареста за 72 часа, реши днес прокуратурата в Сливен, информира  . Бензиностанцията е единствена високо в планината. В отдалеченото балканско село Стара река, където се намира, рядко минават автомобили. На 24 октомври рано сутринта в бензиностанцията влязъл млад мъж и поискал да купи цигари. Когато разбрал, че не продават станал агресивен и нападнал служителя на бензиностанцията. Охранителните камери в бензиностанцията показват бруталния побой над 61-годишния Васил Андреев. След травмите от побоя, той едвам върви. Разказва, че мъжът се нахвърлил върху него след като разбрал ,че няма цигари. „Като ме ритна …дали един, дали два, три пъти – аз не помня. Той ме ритна така, че ми изкара въздуха … и аз след това вече бях неадекватен”, разказва Васил Андреев. Нападателят е добре познат на полицията. 29-годишният Георги Станков е криминално проявен, излязъл скоро от затвора. Няколко съседни села са в страх от него. В страх след нападението живее и семейството на пребития Васил Андреев. „Той не разсъждава като нормален човек.Преди 3-4 години беше влязъл при една баба и после бабата почина”, спомня си нападнатият мъж. Нападателят остава в ареста за 72 часа. От прокуратура в Сливен казаха пред БТВ, че утре ще искат за него постоянна мярка „задържане под стража”. След инцидента собствениците на бензиностанцията ще вземат допълнителни мерки за сигурност. Те ще сложат паник-бутон,за да защитят служителите си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.25", "title": " Рецидивист преби служител на бензиностанция край Сливен"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%87%d0%b5%d1%80%d0%b2%d0%b5%d0%bd%d0%b8%d1%8f%d1%82-%d0%ba%d1%80%d1%8a%d1%81%d1%82-%d0%b2-%d0%b1/", "text": "Името на организацията на Червения кръст в България е емблема не само на оказване на първа помощ при бедствия и кризи, а и символ на човечност и хуманно общество. Това заяви президентът Румен Радев на среща с Франческо Рока – председател на Международната федерация на Червения кръст/Червения полумесец. Гостът е на посещение у нас по повод отбелязването на 140-годишнината от създаването на БЧК, което се провежда под патронажа на българския държавен глава. На срещата на „Дондуков“ 2 присъстваха председателят на БЧК Христо Григоров и генералният директор на организацията д-р София Стоименова, както и други членове на международната федерация, в която наред с Българския червен кръст членуват 190 национални дружества. Президентът Румен Радев благодари на Франческо Рока за подкрепата, която Международната федерация на дружествата на Червения кръст и Червения полумесец оказва на БЧК. Най-голямата доброволческа организация не просто спасява бедстващите и развива социални и здравни грижи за нуждаещи се деца, възрастни или самотни хора, тя създава усещането, че някой е готов безвъзмездно да помогне, поставяйки на риск живота си, заяви президентът Радев. По думите му, именно човечността и безвъзмездната подкрепа са един от стълбовете на всяко общество. Франческо Рока изрази задоволство от дейността на БЧК не само у нас, но и в региона, като посочи, че българската организацията има лидерска роля на Балканите и този потенциал трябва да се използва. „Трябва да се гордеете с младите българи, които се посвещават на доброволческите дейности със завидна енергия и служат за пример“, добави Рока. Гостът запозна президента Радев с проект за създаване на логистичен център за бедствена готовност у нас, който да обслужва целия регион, както и на училище за обучение на парамедици от Балканския регион. Държавният глава приветства инициативата и подчерта, че подобен регионален център дава възможност за адекватна и своевременна реакция при различни кризи. Такъв проект ще подобри свързаността между доброволците от региона, заяви още президентът Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Президентът Радев: Червеният кръст в България е емблема на човечност"}
{"url": "https://trud.bg/%d0%b2%d0%bc%d1%80%d0%be-%d0%bf%d0%b8%d1%82%d0%b0%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d0%b7%d0%b0-%d0%b4%d0%b6%d0%b5%d0%bd%d0%b4%d1%8a%d1%80/", "text": "Народните представители от ВМРО в ПГ „Обединени патриоти“ Красимир Богданов, Йордан Йорданов, Атанас Стоянов и доц. д-р Милен Михов внесоха въпрос до министъра на образованието и науката Красимир Вълчев относно джендър текстове в учебниците. Става дума за учебника по „Биология и здравно образование“ за IX клас на издателство „Анубис“, в раздел „Психо-сексуално развитие – зряла възраст“, където пише, че това е времето на „окончателно формиране на сексуалната идентичност – хетеросексуалност или хомосексуалност“. За „Юношество“-то пък пише, че е възможно „осъзнаване на сексуално влечение към същия пол“. От ВМРО напомнят на министър Вълчев, че по тяхно предложение през месец юни т.г. МОН състави работна група, която да проверява съдържанието на учебниците за средния курс. Министърът е уверил, че групата ще приключи проверката до няколко месеца. Затова и депутатите питат на какъв етап е работата на групата, която проверява учебниците, и дали са установени нередности и грешки в съдържанието на учебниците. Те искат да знаят и какви мерки ще предприеме МОН при установяване на такива. Красимир Богданов, Йордан Йорданов, Атанас Стоянов и Милен Михов напомнят и за категоричното несъгласие на огромната част от българското общество с т.нар. „Истанбулска конвенция“ и налагането на джендър идеологията, потвърдени и с решение № 13/27.07.2018 г. на Конституционния съд на Република България. Текстът на питането: Уважаеми господин министър, По наше предложение от началото на месец юни 2018 г. МОН състави работна група, която трябва да направи проверка на съдържанието на всички учебници в системата на средното образование. По Ваше уверение работата на групата трябваше да приключи работата си до няколко месеца. Същевременно в медиите и социалните мрежи се появиха редица публикации относно налагането на джендър идеологията чрез учебното съдържание по „Биология и здравно образование“. В учебника за IX клас на издателство „Анубис“, в раздел „Психо-сексуално развитие – зряла възраст“ авторите обясняват, че това е времето на „окончателно формиране на сексуалната идентичност – хетеросексуалност или хомосексуалност“. За „Юношество“-то те пишат, че е възможно „осъзнаване на сексуално влечение към същия пол“. Позовавайки се на категоричното несъгласие на огромната част от българското общество с т.нар. „Истанбулска конвенция“ и налагането на джендър идеологията, потвърдени и с решение № 13/27.07.2018г. на Конституционния съд на Република България, и с оглед гореизложеното, въпросът ни към Вас обхваща следното: До какъв етап е достигнала работната група по проверката на учебното съдържание? Установени ли са съответни грешки и нередности в учебниците, в т.ч. и в учебника по „Биология и здравно образование“ за IX клас на издателство „Анубис“? При установяване на такива, какви мерки ще предприеме повереното Ви министерство? АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " ВМРО питат министър Вълчев за джендър текстове в учебниците"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d0%b3%d0%be%d0%b4%d0%b8%d0%bd%d0%b0%d1%82%d0%b0-%d0%b1/", "text": "До края на годината България ще обяви процедура по избор на инвеститор за АЕЦ „Белене“. Това е съобщила министърът на енергетиката Теменужка Петкова в Москва, информира  . Петкова и водена от нея делегация са на посещение в руската столица. В периода от 25 до 26 октомври там се провежда шестнадесетото заседание на Междуправителствената българо-руска комисия за икономическо и научно-техническо сътрудничество. Според Петкова документацията ще бъде подготвена до края на октомври. По-рано беше съобщено, че министърката ще информира руската страна за предстоящата процедура за избор на стратегически инвеститор за АЕЦ „Белене“. Тя ще представи и междинни резултати от предпроектното проучване за газоразпределителния център „Балкан“.  ", "date": "2018.10.25", "title": " Министър Петкова: До края на годината България ще обяви процедура за избор на инвеститор за АЕЦ Белене"}
{"url": "https://trud.bg/%d0%b1%d1%81%d0%bf-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%b4%d0%b0%d0%bd%d1%8a%d0%ba-%d0%ba%d0%b0%d0%bf%d0%b8%d1%82%d0%b0%d0%bb/", "text": "1 714 000 души получават доходи до 1000 лв. БСП предлагат “Данък капитал”. Това става ясно от изказването на лидерът на социалистите Корнелия Нинова при представянето на алтернативата в данъчната политика. “Работещите хора плащат 10% върху заплатата си, а капиталът плаща 5% върху дивидента, който се изписва през фирмите. Този дивидент генерира сив сектор, затова предлагаме въвеждане на “Данък капитал”, заяви червеният лидер. Нинова поясни, че голям проблем е “огромната ножица в доходите на различни групи от българските граждани”. Нинова подчерта, че официална справка от министерството на финансите сочи, че около 1 714 000 души получават доходи до 1000 лв., а 47 хил. български граждани получават до 9100 лв. “8000 души са декларирали доход от дивиденти 7.2 млрд. лв. Представете си колко бедно живеят над 4 млн. българи, но 8000 души са декларирали доход от над 7 млрд. лв. годишно”, отбеляза Нинова.", "date": "2018.10.25", "title": " БСП предлага „Данък капитал“"}
{"url": "https://trud.bg/%d0%b4%d0%be-10-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bd%d0%b5%d0%bb%d0%b5%d0%b3%d0%b0%d0%bb%d0%b5%d0%bd-%d0%b0%d0%bb%d0%ba%d0%be%d1%85%d0%be%d0%bb/", "text": "За нелегално производство на алкохол и цигари ще се лежи в затвора. Това предвиждат промени в Наказателния кодекс, които бяха приети на първо четене в парламента. Предложенията са внесени от депутати от ГЕРБ и “Обединени патриоти”. “За” гласуваха 117 депутати, а един беше “против”. Лишаване от свобода от 1 до 10 година и глоба от 20 хил. до 100 хил. лв. е наказанието за този, който произвежда или държи с цел разпространение алкохол, алкохолни напитки или тютюневи изделия, без да притежава лиценз, удостоверение или регистрация, когато това се изисква с нормативен акт, гласят новите текстове. С промените в наказателния кодекс се криминализира не само нелегалното производство на алкохол и цигари, а и приготовлението за такова. Промените бяха инициирани, след като главният прокурор Сотир Цацаров се обяви за въвеждане на наказателна отговорност за нелегално производство на акцизни стоки без бандерол, както и за приготовлението за производство. Това стана на заседание на Комисията за борба със сивата икономика и контрабандата. Впоследствие предложенията бяха обсъдени с финансовия, вътрешния и правосъдния министър. Повод за законодателните поправки станаха акциите на прокуратурата и Агенция “Митници” във “Винпром Карнобат” и арестът на собственика на фирми, свързани със завода, Миню Стайков. До три години лишаване от свобода се предвижда за този, който в нарушение на закона изготвя, държи или укрива предмети, материали, технически съоръжения, за които се знае или предполага, че са предназначени или послужили за изграждане на съоръжения за производство на алкохол, алкохолни напитки и тютюневи изделия. Предвижда се създаване на публичен регистър на лицата, които извършват внос, въвеждане на територията на страната, производство, продажба, предоставяне или предлагане на машини и съоръжения за производство на тютюневи изделия. Регистърът ще се води от Министерството на икономиката. В него ще се вписват и придобилите такива машини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " До 10 г. затвор за нелегален алкохол\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%82%d0%be%d0%b2%d0%b0-%d0%b5-%d0%b4%d1%8a%d0%bd%d0%be%d1%82%d0%be-%d0%bd%d0%b0-%d0%bf%d0%b0%d1%80%d0%bb%d0%b0/", "text": "„Вчера социалната комисия в НС прие закона за хората с увреждания. В него пише, че председател на Националния съвет за интеграция на хората с увреждания е ресорният вицепремиер. Тъй като в момента това е Валери Симеонов, това внесе допълнително напрежение към кризата“. Това пише във Фейсбук лидерът на БСП Корнелия Нинова. По думите й днес, в опит да я потуши,  . Тя подчерта, че законът си остава и според него това място се заема от Валери Симеонов. „И тук дойде шокиращото изказване, че ГЕРБ ще променят закона. Вместо да сменят човека, ще сменят закона. Това е дъното на парламентаризма, на институциите, на правовата държава. Това е цинизмът на властта и безсилието на един премиер, станал заложник на Валери Симеонов“, категорична е Корнелия Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Корнелия Нинова: Това е дъното на парламентаризма, на институциите, на правовата държава"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d0%bd%d0%b5-%d0%b2%d0%b8%d0%b6%d0%b4%d0%b0%d0%bc-%d0%b4%d0%b6%d0%b5%d0%bd%d0%b4%d1%8a%d1%80/", "text": "Не виждам „джендър“ идеология в учебниците. Това каза министърът на образованието и науката Красимир Вълчев по БТВ. По-рано депутати от ВМРО   до него въпрос има ли „джендър“ текстове в учебника по биология за 9. клас. „Има текстове, които са дискусионни и не са написани по най-добрия начин“, призна образователният министър. По думите му, служителите от министерството нямат най-добрия поглед, за да дадат най-точната оценка. „Затова е необходимо предложението на по-широк кръг от специалисти и приех предложението на ВМРО за сформиране на комисия“, добави той. Министърът обясни, че има комисия, която трябва да направи цялостен преглед на всички текстове в учебниците. „Комисията работи, но все още не е приключила работа, защото става въпрос за голям брой учебници“, поясни той. „Темата за „джендъра“ беше поставена от Веселин Марешки като народен представител. Той обръща внимание на определени текстове в учебник за 9. клас на едно от издателствата. Лично аз не виждам никаква „джендър“ идеология в тях, може би не разбирам, колкото някои народни представители“, коментира още министър Вълчев и обяви, че ако такава идеология бъде открита, веднага би препоръчал промяна на текстовете. „ Отворени сме за предложения и забележки, допълни той.", "date": "2018.10.25", "title": " Министър Вълчев: Не виждам „джендър“ идеология в учебниците\t\t\t"}
{"url": "https://trud.bg/%d0%bf%d1%80%d0%be%d1%84-%d1%83%d1%80%d1%81%d1%83%d0%bb%d0%b0-%d0%bc%d0%b5%d0%bd%d0%bb%d0%b5-%d1%84%d0%be%d0%bd%d0%b4%d0%b0%d1%86%d0%b8%d1%8f-%d1%85%d0%b0%d0%bd%d1%81-%d0%b7%d0%b0%d0%b9%d0%b4/", "text": "Фондация „Ханс Зайдел“ ще продължи да работи за разширяване на диалога със страните от Балканския регион, заяви председателят на фондацията проф. Урсула Менле на среща с председателя на Народното събрание Цвета Караянчева. Председателят на българския парламент разговаря с проф. Урсула Менле, която е в България по повод отбелязването на 25-годишнината от откриване на представителството на организацията в страната ни. Постигнатото по време на Българското председателство на Съвета на ЕС, предстоящите избори за Европейски парламент и участието на жените в политиката бяха сред обсъдените теми. Председателят на Народното събрание Цвета Караянчева изрази благодарност за активното участие на германски парламентаристи в срещите, организирани в рамките на Парламентарното измерение на първото за България председателство на Съвета на ЕС. Цвета Караянчева отбеляза, че изборите за Европейски парламент, които предстоят през 2019 г., са предизвикателство за политиците, които трябва да разяснят на гражданите тяхната важност за бъдещето. Трябва да обясним на гражданите възможностите и перспективите, които предоставя Обединена Европа, добави тя. Председателят на Народното събрание изрази надежда успешната работа на фондацията в България да продължи във всички направления. За мен беше удоволствие да наблюдавам как се променя и развива България и какъв напредък има, отбеляза на срещата проф. Урсула Менле. Тя даде висока оценка на работата на представителството в България и изрази надежда успешното сътрудничество да продължи и занапред. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Проф. Урсула Менле: Фондация „Ханс Зайдел“ ще продължи да работи за разширяване на диалога със страните от Балканите"}
{"url": "https://trud.bg/%d0%bf%d0%be%d0%b2%d0%b8%d1%88%d0%b0%d0%b2%d0%b0%d1%82-%d0%bb%d0%b8%d1%85%d0%b2%d0%b8%d1%82%d0%b5-%d0%bf%d0%be-%d0%b7%d0%b0%d0%b5%d0%bc%d0%b8-%d0%b7%d0%b0-%d0%b1%d0%b8%d0%b7%d0%bd%d0%b5%d1%81%d0%b0/", "text": "Поскъпват жилищните кредити в евро Лихвите по повечето кредити за бизнеса през септември се повишиха, сочат данните на БНБ. Най-много са поскъпнали заемите за фирми в размер над 1 млн. евро, договорени в единната европейска валута. Средната лихва по тях е нараснала от 2,08% през август на 2,97% за септември. Лихвите по големите бизнес заеми в левове също нарастват, но с доста по-малък темп – от 3,61% на 3,67%. При по-малките левови заеми за фирми лихвите нарастват от 3,74% на 4,03%. Малките кредити в евро поевтиняват като лихвите падат от 3,16% на 3,03%. При кредитирането за граждани поскъпват само жилищните заеми в евро. Годишният процент на разходите (ГПР) по тях, който включва освен лихвите и всички такси и комисионни, нараства до 4,72%, при 4,34% за предходния месец. ГПР по жилищните кредити в левове намалява от 3,94% на 3,70%. Намалява ГПР и по потребителските заеми съответно до 10,94% за левовите и 5,23% за тези в евро. При депозитите лихвите за гражданите продължават леко да намаляват. При лихвите по влогове на бизнеса има увеличение, но то е незначително.", "date": "2018.10.25", "title": " Повишават лихвите по заеми за бизнеса"}
{"url": "https://trud.bg/%d0%b8%d1%81%d0%bf%d0%b0%d0%bd%d1%86%d0%b8-%d0%bf%d0%be%d0%b8%d1%81%d0%ba%d0%b0%d1%85%d0%b0-%d0%bb%d0%b5%d1%82%d0%b8%d1%89%d0%b5-%d1%81%d0%be%d1%84%d0%b8%d1%8f/", "text": "Срокът за оферти е до 22 ноември  Испанският оператор на летището в Барселона – „Аена” се е обединил с австралийския инвестиционен фонд First State, за да участва в процедурата по концесията за летище София. Това съобщава испанският вестник „Експансион”. Изданието напомня, че миналата година българският аеропорт е обслужил близо седем милиона пътници. Според него испанците ще се сблъскат със силна конкуренция в лицето на френската Groupe ADP, която управлява летища под бранда Paris Aeroport, немската „Фрапорт”, която вече оперира летищата във Варна и Бургас и оператора на летището в Манчестър – Manchester Airport Group.  Сред азиатските съперници са индийската GMR Group и летището в Сеул (Incheon). Според предоставената информация името на победителя може да стане известно през следващия месец, твърди испанското издание. То подчертава, че летище София има за цел да стане най-големият център на Балканите, а българското правителство вече няколко пъти се е опитало да го приватизира. Конкуренцията е много силна, защото големите европейски и азиатски летищни корпорации искат да спечелят съоръжение, което през 35-годишната концесия се очаква да генерира приход от около 3,5 млрд. евро, твърди испанският вестник. Конкурсът за търсене на концесионер на летище София беше обявен в началото на юли. Прогнозната оценка на концесията е близо 4 млрд. евро без ДДС. Изграждането на нов трети терминал, разширяване на втория и евентуално нова писта са част от изискванията към кандидатите. Бъдещият стопанин трябва да направи и сериозни инвестиции в аеропорта – най малко 600 милиона евро. Заради големия интерес към процедурата преди дни министерство на транспорта удължи срока за подаване на оферти с един месец – до 22 ноември.", "date": "2018.10.25", "title": " Испанци поискаха летище София\t\t\t"}
{"url": "https://trud.bg/%d1%84%d1%8e%d1%80%d0%b8-%d0%bf%d1%80%d0%b8%d0%bb%d0%be%d0%b6%d0%b8-%d0%b9%d0%be%d0%b3%d0%b0-%d0%b7%d0%b0-%d0%bc%d0%b0%d1%87%d0%b0-%d1%81-%d0%ba%d0%be%d0%b1%d1%80%d0%b0%d1%82%d0%b0/", "text": "Хюи Фюри заложи на йога при подготовката си за боя с Кубрат Пулев в събота в „Арена Армеец“. След официалната пресконференция на двамата, британецът се отправи в столичено студио, потренира малко за кондиция и се впусна в непринудени разговори с обикновените посетители.  Практикуването на йога е доста разпространено сред професионалните спортисти. А родни почитатели на една от най-древните системи за самоусъвършенстване са футболистът Димитър Бербатов и тенисистът Григор Димитров.  Същевременно организаторите обявиха, че над 8000 билета вече са продадени. Победителят от този сблъсък ще стане официален претендент за трофея на IBF на Антъни Джошуа.", "date": "2018.10.25", "title": " Фюри приложи йога за мача с Кобрата"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%bd%d0%b5%d0%bb%d0%b5%d0%b3%d0%b0%d0%bb%d0%b5%d0%bd-%d0%b4%d1%8a%d1%80%d0%b2%d0%b0%d1%80-%d1%81-%d1%84%d0%b0%d0%bb%d1%88%d0%b8%d0%b2%d0%b8-%d0%b4%d0%be/", "text": "Бракониер, доставял тайно дърва за огрев в балканско село, е разкрит и заловен от полицията. Открити са и незаконно отсечени трупи, и фалшиви документи за тях, съобщиха от Областната дирекция на МВР в Монтана. Във вторник по време на специализирана полицейска операция, пазителите на реда получили информация за мъж, който транспортирал незаконно добити дърва в село Долно Озирово. След започналото издирване полицаите установили, че това е Митко И./49 г./, живеещ в селото. При проверките на два адреса в Озирово служителите на МВР установили, че от 14 до 21 октомври Митко И. е доставил на хората 10 куб. м. незаконно добити дърва за огрев и оставил на стопаните превозни билети, които не са регистрирани в електронната система на Агенцията по горите. Криминалистите разкрили, че превозните билети и подписите върху тях са копия на подписи и са отпечатани на копирна хартия. По случая в Районното управление във Вършец е заведена преписка за незаконна сеч и документни престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Спипаха нелегален дървар с фалшиви документи"}
{"url": "https://trud.bg/%d1%80%d0%b5%d1%88%d0%b0%d0%b2%d0%b0%d1%82-%d0%bf%d1%80%d0%b5%d0%b7-%d0%bd%d0%be%d0%b5%d0%bc%d0%b2%d1%80%d0%b8-%d0%b7%d0%b0-%d0%ba%d0%be%d0%bb%d0%b5%d0%b4%d0%bd%d0%b8-%d0%b4%d0%be%d0%b1%d0%b0%d0%b2/", "text": "Приходите нарастват с 4,6 млрд. лв. През ноември ще стане ясно дали ще има коледни добавки за пенсионерите, стана ясно от думите на министъра на финансите Владислав Горанов след среща в КНСБ, на която представи проектобюджета за 2019 г. “Рано е, работим върху това. Вижда се, че от трансферите на държавното обществено осигуряване е реалистично да се очакват спестявания, което да даде възможност на правителството в тази посока. Предполагам, че до средата на ноември ще имаме яснота. Ако се стигна до такова решение, то трябва да бъде изплатено с пенсиите през декември”, заяви Горанов. 4,6 млрд. лв. повече приходи ще влязат в хазната през 2019 г. 2,3 млрд. лв. от тях ще се съберат от данъци, показват разчети на Конфедерацията на независимите синдикати в България (КНСБ). 60% от сумата обаче ще платят хората, а само 40% ще дойдат от бизнеса. Навсякъде в Европа бизнесът плаща много повече, припомниха синдикатите. “Бюджетът за 2019 г. е най-добрият, който сме виждали в управлението на премиера Бойко Борисов”, заяви президентът на КНСБ Пламен Димитров на срещата с министър Горанов. При изпълнението на фискалната рамка тази година се очаква да излезем на плюс до 600 млн. лв., въпреки че беше заложен дефицит, допълни Димитров. В бюджета за 2019 г. са заложени допълнително 1,2 млрд. лв. за пенсии, здраве, социални помощи и обезщетения. “Естествено, че не стигат, винаги са нужни повече пари, но това ще доведе до ръст на пенсиите с 6%”, коментира Димитров. Синдикатите похвалиха ръста на осигурителните вноски и предвидените допълнителни разходи за заплати – 900 млн. лв. повече спрямо 2018 г. Синдикатите, обаче, не са доволни от заложеното в проектобюджета запазване на нивото на обезщетението за майчинство през втората година на 380 лв. Не се предвижда увеличение и на обезщетенията за безработица.", "date": "2018.10.25", "title": " Решават през ноември за коледни добавки (Обзор)\t\t\t"}
{"url": "https://trud.bg/%d1%80%d0%b8%d1%8f%d0%b4-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0-%d1%85%d0%b0%d1%88%d0%be%d0%b3%d0%b8-%d0%b5-%d0%bf%d0%bb%d0%b0%d0%bd%d0%b8%d1%80%d0%b0%d0%bd%d0%be/", "text": "ЦРУ получило ключово доказателство Убийството на Джамал Хашоги е било предварително планирано, обяви главната прокуратура на Саудитска Арабия, отхвърляйки досегашните твърдения на Рияд, че смъртта на журналиста е предизвикана случайно в резултат на схватка, предаде Би Би Си. Новите доказателства по случая дошли от съвместна саудитско-турска група, която разследва убийството в консулството на Рияд в Истанбул.  Кралството първоначално отричаше да знае какво се е случило с Хашоги – критик на властите в Саудитска Арабия, след изчезването му на 2 октомври. Но след силен международен натиск призна, че е бил убит от саудитски агенти без знанието на краля и престолонаследника. Според източници от турските служби обаче именно ключов сътрудник на наследника на трона принц Мохамед бин Салман е ръководил операция по ликвидрането на журналиста. В разследването на смъртта му се включи и директорката на ЦРУ Джина Хаспел, която тази седмица посети Турция. Там тя получила достъп до аудиозапис, който според Анкара доказва умишленото убийство на Джамал Хашоги. Междувременно вчера в Рияд приключи мащабен инвестиционен форум, наричан “Давос в пустинята”. Въпреки че бе бойкотиран заради случая с Хашоги от десетки водещи световни финансисти, европейски министри и американски бизнесмени, петролната монархия успя да си осигури сделки на стойност $56 млрд. долара. Енергийният министър Халид ал Фалих подчерта, че мнозинството от договорите са сключени с компании от САЩ.  ", "date": "2018.10.25", "title": " Рияд: Убийството на Хашоги е планирано (ИНФОГРАФИКА)\t\t\t"}
{"url": "https://trud.bg/%d0%bf%d0%b5%d1%82%d1%80-%d0%ba%d0%b5%d0%bb%d0%bd%d0%b5%d1%80-%d0%be%d0%b1%d0%bc%d0%b8%d1%81%d0%bb%d1%8f-%d0%b4%d0%b0-%d0%ba%d1%83%d0%bf%d0%b8-%d1%87%d0%b5%d0%bb%d1%81%d0%b8-%d0%be%d1%82-%d1%80/", "text": "Най-богатият човек в Чехия Петр Келнер, който е собственик на мобилния оператор Теленор в Централна и Източна Европа, може да придобие лондонския футболен клуб „Челси“ от Роман Абрамович, предаде ТАСС, позовавайки се на чешкия вестник Tyden. По данни на изданието първите преговори между двете страни трябвало да се проведат в близките дни. Келнер бил приближен до Абрамович, като VIP-ложите на стадиона на „Челси“ „Стамфорд Бридж“ се намирали една до друга. Абрамович купи „Челси през 2003 г. за 140 млн. лири. През август т.г. стана ясно, че компанията “ПФФ ТМТ Бидко 2”, собственост на чешкия милиардер Келнер, е обжалвала решението на Комисията за защита на конкуренцията (КЗК), с което тя му отказва да придобие Нова телевизия. Това беше потвърдено от Върховния административен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Петр Келнер обмисля да купи „Челси“ от Роман Абрамович"}
{"url": "https://trud.bg/%d0%b1%d0%b5%d0%bb%d0%b3%d0%b8%d1%8f-%d0%b7%d0%b0%d0%bc%d0%b5%d0%bd%d1%8f-%d1%81%d0%b2%d0%be%d0%b8%d1%82%d0%b5-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8-%d1%84-16-%d1%81/", "text": "Белгия ще замени самолетите си Ф-16 с американски изтребители Ф-35. Това обяви министър-председателят на страната Шарл Мишел, цитиран от AFP. През март 2017 г. страната стартира търг за закупуването на 34 нови бойни самолети. Сумата, която правителството в Брюксел ще отдели, е около 3,6 милиарда евро.  ", "date": "2018.10.25", "title": " Белгия заменя своите изтребители Ф-16 с Ф-35"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b8%d1%81%d0%ba%d0%b0%d1%82-%d0%ba%d1%80%d0%b0%d0%b9-%d0%bd%d0%b0-%d0%bc%d0%b5%d1%81%d1%82%d0%b5%d0%bd%d0%b5%d1%82%d0%be-%d0%bd%d0%b0-%d1%81/", "text": "По-голямата част от българите искат да се преустановят сезонните промени на часовото време и да се установи за постоянно лятното часово време. Това показват резултатите от Националната консултация, проведена от Министерския съвет, показват данни на Министерството на енергетиката, цитирани от  . В допитването са се включили над 17 000 българи. Първото нещо, което анкетата показва е че 96% от българите искат да бъдат преустановени сезонните промени на часовото време. Според лекари и психолози смяната на времето води до недоспиване, катастрофи и опасност от инфаркт. Разнобой има по въпроса за избора на едното от двете времена – зимно или лятно. Все пак, според допитването, повечето българи или 51% са предпочели лятното часово време. За зимното часово време пък своя глас са дали 38%. Резултатите ще помогнат на страната ни да изготви националната си позиция пред Европейския парламент лятно или зимно време ще изберем за вбъдеще. В неделя, 28 октомври, ще преместим стрелките за пореден път и ще преминем към стандартното (зимно) часово време, като това може да е предпоследната смяна на времето.  ", "date": "2018.10.25", "title": " Българите искат край на местенето на стрелките\t\t\t"}
{"url": "https://trud.bg/%d1%81%d1%8a%d0%b4-%d0%bd%d0%b0%d1%80%d0%b5%d0%b4%d0%b8-%d0%b4%d0%b5%d0%bb%d0%be-%d1%81%d1%80%d0%b5%d1%89%d1%83-%d1%81%d0%b0%d1%80%d0%ba%d0%be%d0%b7%d0%b8-%d0%b7%d0%b0-%d0%b8%d0%b7%d0%bc%d0%b0%d0%bc/", "text": "Парижки съд отхвърли жалбата на бившия президент на Франция Никола Саркози срещу предишно решение срещу него да бъде заведено дело за измами с финансиране на предизборна кампания, предаде Ройтерс. Така Саркози ще бъде трябва да се изправи на процес по т.нар. афера Бигмалион, наречена на пиар компанията, водила кампанията през 2012 г. за преизбирането му (която бе неуспешна). Тогава на “Бигмалион” били платени 18,5 млн. евро от партията на Саркози, за да се избегне законовото ограничение от 22,5 млн. евро за кампания за президентски вот. Общо битката на Саркози за втори мандат глътнала 45,8 млн. евро.  Иракският премиер пое поста, но без пълен кабинет Новият иракски премиер Адел Абдул Махди положи клетва, но само с част от министрите от бъдещото си правителството (14 от предвидени общо 22-ма), тъй като депутатите не постигнаха консенсус за останалите му номинации, предаде Ройтерс. Вакантни към момента остават началническите позиции в осем министерства, включително ключовите на вътрешните работи и на отбраната. Премиерът трябва да предложи нови кандидати за 8-те министерски кресла до 2 ноември.", "date": "2018.10.25", "title": " Съд нареди дело срещу Саркози за измами"}
{"url": "https://trud.bg/%d0%be%d0%bf%d0%b0%d1%81%d0%b5%d0%bd-%d0%bb%d0%be%d0%b2-%d0%b2-%d0%b5%d1%81%d0%b5%d0%bd%d0%bd%d0%b8%d1%82%d0%b5-%d0%b3%d0%be%d1%80%d0%b8/", "text": "Ако има пили хора с пушки, трябва на секундата да се отстраняват Красивата късна есен е истински опасна за ловците и крие рискове ловец да простреля ловец. Многото шума в гората силно ограничава видимостта и стриктното спазване на инструкциите и правилата по време на ловен излет са задължителни. Рецептата за лов без инциденти е ред, дисциплина и правилна организация на излетите, припомнят авджии. Нарушенията водят до инциденти, като този, когато служители на полицейското управление в Елена разследват. В сряда следобед при групов излет за диви прасета, в землището на с. Дрента по невнимание в областта на корема е бил прострелян 38-годишен ловец от балканското градче. Пострадалият е бил откаран във великотърновската болница, с опасност за живота. Ловецът, чието оръжие е възпроизвело изстрела е на 46 г. от Горна Оряховица. Оръжието е иззето. По случая е образувано досъдебно производство по чл. 338, ал.3 от НК. Инциденти по време на лов, стават всяка година и причините са комплексни, но винаги се коренят в подготовката и уменията на ловеца и състоянието на дружинката. Най-често нараняванията и смъртните случаи са следствие от нарушаване на правило №1 – стреля се по ясно видима цел. Може на позицията да има гъсти храсти, дървета с огромна листна маса, ловецът трябва да дръпне спусъка само, ако ясно вижда дивеча. Прибързаната стрелба, неконтролируемият адреналин и стръвта да си пръв, да събереш овациите на другите а, не рядко и да има повече месо, раждат злополуки и трагедии. Има и надценяване на възможностите, което съчетано с еуфорията по време на лов, е много опасно. Във всяка дружинка старите ловци трябва да придружават и обучават младите дори и по време на индивидуален лов. Защото боравенето с оръжие изисква опит и майсторство. Всеки с ловна пушка трябва знае, че дори сачми № 7, които са дребни, могат на 60-65 м. да попаднат в окото на човек и да го оставят без зрение. Огромен проблем е, че у нас с края на сезона през февруари пушките се прибират в калъфите и не се стреля до август. А трябва през тези месеци да се уреждат състезания на стрелбища, да се поддържа стрелкова подготовка на ниво. “За алкохола като причина за инциденти при лов въобще не искам да споменавам – това категорично е забранено и, ако има пили хора с пушки, трябва на секундата да се отстраняват,” категоричен бе пред “Труд” Стоян Ангелов – експерт по лова в ловно-рибарско сдружение “Сокол” – Берковица, ловец с 35 годишен стаж. За щастие, инцидентите с пострадали хора по време на лов са изключително малко, каза Веселин Георгиев, дългогодишен бивш организатор в ловно-рибарския съюз в района на Сливен. Според него, основното задължение на всеки ловец е стриктно да спазва правилата. “Иначе става опасно”, каза Георгиев. С ловна карабина, например, можело да бъдат прекършени четири дръвчета с дебелина на човешка ръка, твърди той. Ред, дисциплина и правилна организация на ловните излети – това е рецептата за недопускане на фатални инциденти, обяснява специалистът по лова в ЛРД “Сокол”-Шумен Стоян Иванов. То обединява 832-ма авджии, които ловуват на територията на три горски стопанства и през последния сезон нямат нито един гаф, излетите им направо са скучни, казват от ръководството. Затова правят извода, че добре са си свършили работата по време на съвещанията с ръководителите на лова и ловците, докато са ги запознавали как да ловуват безаварийно. Едно от правилата, на които най-много се набляга, е масовото използване на свтлоотразителни шапки и жилетки. Лекциите по безопасност обаче, дават резлутат само, ако ловците са наистина съвестни и дисциплинарни. С хора, които не са работили с оръжие, не са запознати с пораженията, просто не трябва да се излиза на лов. А ръководителите на ловните излети трябва добре да преценяват кой да ловува и въобще дали да ловува. Сега в България се ловуват: – Благороден елен и елен-лопатар – до 31 януари, а сърна – до 30 октомври, Подборният лов на дива свиня е целогодишен, а груповият лов на дива свиня – до втората неделя на месец януари. Муфлон – до 31 януари, зубър – до 31 декември, тибетски як до 30 октомври, алпийски козирог – до 31 декември, див заек – до 31 декември.  – От пернатите дива пуйка се ловува до последния ден на февруари, фазани и токачки до 31 януари, яребици и кеклици до 30 ноември, пъдпъдък и гургулица до 30 ноември и гривяк до втората неделя на февруари.  – От 1 октомври до 31 януари се ловуват голяма белочела гъска, диви патици, полудива патица, зеленоглава патица, лятно и зимно бърне, фиш, лопатарка, черна качулата потапница, шилоопашата патица и черна лиска. Горски бекас и обикновена бекасина –до последния ден на февруари.  – Хищниците вълк, чакал, лисица, енотовидно куче, бялка и черен пор, както и скорец, сврака, сива врана, посевна врана и чавка се ловуват целогодишно.  – На различните видове дивеч се ловува с гладкоцевно или нарезно оръжие според големината на дивеча и притежаваните разрешителни от ловеца. При групов лов на дива свиня с гладкоцевни пушки е забранено използването на сачми, а само на куршуми тип „бренеке”. Министър Порожанов постоянно отменя свои собствени заповеди Държавата в лицето на държавната агенция по безопасност на храните прави грешни ходове, които създават нездрава среда и всява недоверие в институциите. В резултат на неадекватните действия на ръководството на агенция създава обставовка, в която българският гражданин, животновъдът, не вярва на ветеринарният лекар. Когато ветеринарният лекар някога почукаше на вратата на него се гледаше с доверие – той лекуваше, той създаваше превенция и сигурност. Днес понятието ветеринарен лекар до такава степен е ерозирало в очите на българина, че всяка негова поява означава унищожаване, избиване… Само от лятото на тази година до преди няколко дни са издадени десетки разпоредби, заповеди, административни актове, всеки един предпоследен. Министър Порожанов постоянно отменяше свои собствени заповеди. Още през лятото откриха груповия лов на дива свиня, после го отмениха, създадоха зони за лов около Дунав за 1 октомври, после отмениха тези зони, определrnd регламент и режим за огранизиране на набиране на проби за изследвания, и със заповед от 17 октомври създадоха нова организация на събирането и изпращането на събираните проби. Затова ловците предпочитат да скрият улова, да разделят месото и да си пият виното. Така се създава реална опасност от вкарване на вируса на африканската чума по свинете в домашни условия.    ", "date": "2018.10.25", "title": " Опасен лов в есенните гори\t\t\t"}
{"url": "https://trud.bg/%d0%be%d0%b3%d0%bd%d0%b5%d0%bd-%d0%b0%d0%b4-%d0%b2-%d1%85%d0%b0%d0%bb%d0%ba%d0%b8%d0%b4%d0%b8%d0%ba%d0%b8-%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%82-%d0%bd%d0%b0%d1%81%d0%b5%d0%bb%d0%b5/", "text": "Извънредно е положението на полуостров Халкидики заради неконтрулируемия пожар, който избухна тази сутрин. Малко след 17:00 часа пет души бяха спасени от регион Ахлада, където имат къщи. Петимата бяха транспортирани с лодка до курорта Сарти. В същото време огънят стигна до покрайнините на Сарти и много жители, изплашени от пламъците и гъстия дим, изоставиха домовете си. На място има 148 пожарникари с 59 коли, 73 туристи, 35 доброволци, които се борят с огнените езици. В 18.00 часа хеликоптерите напуснаха и остана само един. Тъй като нощта ще бъде дълга пожарните сили от всички префектури на Северна Гърция се насочват към мястото на пожара, за да помагат. Община Ситония отправи искане общините Сарти и Сикия да бъдат обявени в извънредна ситуация. Трафикът е блокиран. Движението на автомобили по провинциалния път Вурвуру – Сикия е спрян, а полицията моли гражданите и шофьорите да не пътуват до Ситония Халкидики. Да не се приближават и да избягват трафика в района на Сарти, за да улеснят работата на пожарната. Жителите очакват инструкциите на властите в случай на евакуация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Огнен ад в Халкидики: Евакуират населени места, спасяват жители"}
{"url": "https://trud.bg/%d0%bf%d1%8a%d1%80%d0%b2%d0%b8-%d1%81%d0%bd%d1%8f%d0%b3-%d0%bf%d0%b0%d0%b4%d0%bd%d0%b0-%d0%bf%d0%be-%d0%bf%d0%bb%d0%b0%d0%bd%d0%b8%d0%bd%d0%b8%d1%82%d0%b5/", "text": "Частичното бедствено положение в Червен бряг остава Първи сняг за сезона валя през нощта срещу четвъртък в планинските райони в страната. Снежна покривка се натрупа по върховете на Централна Стара планина, Витоша, Рила и Родопите. Ниските температури и бурният вятър образуваха на места заледявания и заледявания. На връх Рожен термометърът показваше минус 6.4 градуса, а снежна покривка там достигна 3 сантиметра. Подобна беше ситуацията и по най-високите места на връх “Перелик”, и в района на хижа “Преспа”. В Смолянско силният вятър с пориви от близо 60 км/ч. причини материални щети – събори дървета и клони, но нямаше данни за пострадали хора. Снегът не подмина и прохода Шипка, където през нощта срещу четвъртък няколко машини на пътноподдържаща фирма почистваха участъка от валежите. Според синоптиците снежната покривка е твърде слаба, за да се задържи за дълго време и се очаква до дни всичко да се разтопи. Прогнозите са за бързо затопляне през уикенда, когато температурите ще варират между 20 и 23 градуса. Междувременно стана ясно, че остава в сила частичното бедствено положение в община Червен бряг, което беше обявено заради факта, че мостът над река Искър край града поддаде и откъсна шест населени места.", "date": "2018.10.25", "title": " Първи сняг падна по планините"}
{"url": "https://trud.bg/1200-%d0%bf%d1%80%d0%b5%d0%bf%d0%b8%d1%81%d0%ba%d0%b8-%d0%be%d1%81%d1%82%d0%b0%d0%bd%d0%b0%d0%bb%d0%b8-%d1%81%d0%bb%d0%b5%d0%b4-%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%b8%d0%b2/", "text": "До седмица решават за домашен арест Изпълняващият длъжността кмет на район “Младост” арх. Румен Русев е заварил 1200 забавени преписки, когато е поел поста след ареста на Десислава Иванчева. Отстранената кметица, заместничката й Биляна Петрова и посредника Петко Дюлгеров са подсъдими за подкуп от предприемача Александър Ваклин, когото карали да чака близо година, въпреки че вече имал разрешително за строеж. Вчера Русев се яви пред спецсъда и разказа подробности за работата в общината. Пред журналисти след края на разпита той подчерта, че забавените преписки били в кашони. Преписката на Ваклин постъпила при Русев, който бе зам.-кмет, за първи път на 28 ноември 2017 г., но той не я разпределил, защото не била подписана от Иванчева, а от Петрова. Няколко дни по-късно докладвал на Иванчева, а тя му наредила да провери каква е разгърнатата застроена площ. Интересувала се и дали няма и общинска земя в имота, “за да жалят”. Показания вчера дадоха и други служители от район “Младост”. Най-късно в началото на другата седмица ще стане ясно дали Иванчева и Петрова ще излязат от ареста. Решението трябва да бъде взето от Апелативния специализиран съд. Пред него прокуратурата протестира определението на спецсъда, който определи по-лека мярка за неотклонение “домашен арест”. Според държавното обвинение, те могат да се опитат да въздействат на свидетели по делото за подкуп, които са разказали за корупционните практики в общината.  ", "date": "2018.10.25", "title": " 1200 преписки останали след Десислава Иванчева\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bc%d0%b8%d1%81%d0%b8%d1%8f%d1%82%d0%b0-%d0%bd%d0%b0-%d0%b1%d1%87%d0%ba-%d0%b5-%d0%b4%d0%b0-%d1%81/", "text": "Мисията на Българския червен кръст е да сплотява обществото ни в тежки моменти на криза, бедствия и изпитания. Това заяви днес президентът Румен Радев при откриването в Народния театър „Иван Вазов“ на тържествения концерт по повод 140 години от създаването на организацията на Червения кръст в България, който се провежда под негов патронаж. Държавният глава призова доброволците от най-голямата хуманитарна организация у нас да продължават да привличат нови съмишленици и да съхраняват високо доверието на българския народ, защото това е най-ценният им капитал. „Началото на БЧК, положено в годината на Освобождението, поставя началото на непрекъсната подкрепа за доброто в България“, посочи Румен Радев и по думите му оттогава до днес най-голямата доброволческа организация носи своя кръст да бъде опора на всеки българин в трудна ситуация. „Значението на БЧК не се изчерпва с оказването на помощ, но е и символ на хуманност, съчувствие, съпричастност и солидарност. Вяра, че сме част от цивилизования свят и надежда, че сме истински хуманно общество“, заяви президентът. Държавният глава подчерта, че силата на БЧК е именно в доброволческия характер и в това, че хората в нея действат не по силата на задължението и принудата, а се ръководят от принципите на хуманността и съпричастността. „За мен е особено радостно, че огромната част от нашите доброволци сте вие, младите хора, прегърнали идеята за по-хуманен свят и по-сигурно общество“, обърна се президентът към доброволците в БЧК. Президентът открои и приноса на Червения кръст в България за координацията и взаимодействието с държавните институции, вероизповеданията, Българската армия и много неправителствени организации, което доказва, че усилията за спасяването на човешкия живот са много по-ефективни, когато са плод на общо дело. Румен Радев благодари и за подкрепата и признанието, които БЧК получава от Международната федерация на дружествата на Червения кръст и Червения полумесец. С нейна помощ в страната ни ще бъде изграден регионален център за логистика и подготовка, който да реагира при бедствия и кризи за облекчаване на човешкото страдание. „Всички институции в България подкрепяме тази идея и заедно ще работим за нейната реализация“, подчерта още в изказването си президентът Румен Радев. На тържествения концерт по случай 140-годишнината от създаването на БЧК присъства и съпругата на държавния глава Десислава Радева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Президентът Радев: Мисията на БЧК е да сплотява обществото ни в тежки моменти на криза, бедствия и изпитания"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b7%d0%be%d0%b2%d0%b5-%d0%bc%d0%b5%d0%b4%d0%b8%d0%b8%d1%82%d0%b5-%d0%b7%d0%b0-%d0%ba%d1%80%d0%b0%d0%b9-%d0%bd%d0%b0-%d0%b2%d1%80%d0%b0%d0%b6%d0%b4%d0%b5%d0%b1%d0%bd/", "text": "И Робърт де Ниро получи взривно устройство Президентът на САЩ Доналд Тръмп призова медиите да прекратят “безкрайната враждебност” и “постоянните негативни и понякога фалшиви атаки и истории”, предаде Би Би Си. Апелът му дойде на фона на серията от бомби, пратени срещу опоненти на Тръмп – предимно високопоставени представители на Демократическата партия, но и нейни привърженици, а също и в телевизия Си Ен Ен, обвинявана редовно от президента за фалшиви новини. На митинг в Уисконсин, където подкрепи републикански кандидати за междинните избори за Конгрес на 6 ноември, Тръмп обяви, че иска всички слоеве на обществото в САЩ да се сплотят в “мир и хармония”, но добави, че медиите “имат отговорност да зададат учтив тон”. Той заяви, че се въздържа от остра реторика след случая с пратките с взривни устройства, които заклейми. И отправи призив към всички, ангажирани с политика, “да спрат да третират политическите си опоненти като морално дефектни”. Критиците на Тръмп го обвиниха в двуличие, като припомниха, че самият той използва злостен език срещу свои опоненти и медии. А демократи заявиха, че ставащото в страната е по негова вина заради негови “думи и действия”, одобряващи актове на насилие и разединяващи страната. Последният адресат на пакет с подозрително устройство бе актьорът Робърт де Ниро – критик на Тръмп. Пакетът бил пратен до ресторант в Ню Йорк, собственост на Де Ниро, вчера сутринта, когато заведението било празно. Това е осмият случай на бомба по пощата за последните 4 дни. Първо взривно устройство получи US милиардерът Джордж Сорос. В сряда пакети бяха пратени до бившия президент Барак Обама, до вицето му Джо Байдън, до главния прокурор при Обама – Ерик Холдър, в дома на експрезидента Бил Клинтън и съпругата му Хилъри, до Максин Уотърс, която е видна представителка на демократите, член на Конгреса от Калифорния. Пакет бе адресиран и до бившия шеф на ЦРУ (при Обама) Джон Бренън, той бе получен в нюйоркския офис на Си Ен Ен, който бе евакуиран за кратко. Към момента никой не е поел отговорност за пратките, които ФБР разследва.    ", "date": "2018.10.25", "title": " Тръмп зове медиите за край на враждебността (ИНФОГРАФИКА)"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8%d1%82%d0%b5-%d0%b1%d0%bb%d0%be%d0%ba%d0%b8%d1%80%d0%b0%d1%85%d0%b0-%d0%ba%d1%80%d1%8a%d1%81%d1%82%d0%be%d0%b2%d0%b8%d1%89%d0%b5/", "text": "За четвърти пореден ден близки на деца с увреждания протестират с искане за оставка. Протестът започна малко след 17 часа пред Министерския съвет. Протестиращите решиха да блокират кръстовището на „Мария Луиза” и „Тодор Александров”. След това те се върнаха отново пред Министерския съвет. Хората скандираха „Оставка” и обавиха, че ще продължат да протестират и утре. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Протестиращи блокираха кръстовището между „Мария Луиза“ и „Цар Освободител“"}
{"url": "https://trud.bg/%d0%ba%d0%b0%d1%80%d1%82%d0%b0%d0%bb%d0%be%d0%b2-%d0%be%d1%81%d1%82%d0%b0%d0%b2%d0%b0-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb/", "text": "Пламен Карталов е преизбран за директор на Софийската опера и балет, научи “Труд”. Министерството на културата обяви конкурс за поста, след като мандатът на акад. Карталов изтече на 18 юли т.г. В сряда беше последният етап от конкурса – събеседване с тримата избрани кандидати. Световноизвестната оперна прима Дарина Такова, диригентът на Националния филхармоничен хор “Светослав Обретенов” Славил Димитров и акад. Карталов се явиха пред комисия, оглавена от диригента и преподавател по дирижиране проф. Пламен Джуров. Пред десетчленното жури от хора на изкуството, финансисти, синдикалисти и др., те защитиха своите стратегии за развитието на Националната опера и балет. Това ще бъде трети пореден и общо четвърти мандат на Пламен Карталов, който става най-дългогодишният директор в историята на институцията. Изслушването на тримата кандидати е качено на сайта на Министерството на културата.", "date": "2018.10.25", "title": " Карталов остава директор на Националната опера"}
{"url": "https://trud.bg/%d0%b1%d0%b8%d1%81%d0%b5%d1%80-%d0%bf%d0%b5%d1%82%d0%ba%d0%be%d0%b2-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d1%89%d0%b5-%d0%be%d1%82%d0%b4%d0%b5%d0%bb%d0%b8-%d0%be%d1%89%d0%b5-20-21/", "text": "Държавата ще отдели още 20-21 млн. лв. за целево енергийно подпомагане на бедните у нас. Това каза социалният министър Бисер Петков, който взе участие в зседанието на координационния съвет на КНСБ, на което беше обсъден проектобюджетът на държавното обществено осигуряване за 2019 г., предаде БГНЕС. Петков уточни, че все още не е ясно колко точно души, попадащи в една от 17-те целеви групи ще получат по около 100 лева допълнително към полагащата се енергийна помощ за месеците от ноември до март. Министърът уточни, че техният брой ще стане ясен до края на месеца, тъй като до края на месеца все още се подават молби и декларации за такава помощ. Очаква се техният брой да е между 200 и 220 000 души. „Тази допълнителна сума, чиито размер все още не е уточнен, ще компенсира по-високите разходи, свързани с увеличение на част от горивата и предизвиканото от това увеличение на други стоки от първа необходимост. С промени в Наредбата беше калкулиран малкият ръст на цената на електроенергията от 1 юли. Сега месечната помощ е в размер на 73 лв., която се изплаща за 5 месеца”, обясни министърът. Той уточни, че в средата на следващия месец ще бъдат готови с решението, с което на одобрените и получили енергийна помощ ще бъде изплатена допълнителната сума. „При осигурения допълнителен ресурс от 40 млн. лева за следващата година, още в началото на 2019 ще обсъдим промени в наредбата за реда и условията за изплащане на целеви помощи, която както да увеличи обхвата на подпомаганите, така и да увеличи размера на подкрепата”, заяви Петков. Той добави, че в бюджета за 2019 г. на Министерството на труда и социалната политика са заложени с 10 млн. повече за разходи за персонал, което е с 10% повече от тази година. Петков обеща в рамките на това увеличение да успее да повиши заплатите на служителите с 10%. Той коментира и избора на Валери Симеонов за председател на Националния съвет за сътрудничество по етническите и интеграционните въпроси към МС. Министър Петков каза, че това е съгласно разписаната наредба в проектозакона за хората с увреждания и изрази надежда този избор да се промени ако депутатите са против той да оглавява съвета. По-късно той беше отстранен и заменен от вицепремиера Томислав Дончев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.25", "title": " Бисер Петков: Държавата ще отдели още 20-21 млн. лв. за целево енергийно подпомагане на бедните у нас"}
{"url": "https://trud.bg/%d1%83%d0%bf%d1%80%d0%b0%d0%b2%d0%bb%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%82%d1%83%d1%80%d0%b8%d1%81%d1%82%d0%b8%d1%87%d0%b5%d1%81%d0%ba%d0%b0-%d0%b4%d0%b5%d1%81%d1%82%d0%b8%d0%bd/", "text": "Кръгла маса на тема „Съвременни измерения на управлението на туристическа дестинация България” събра в Стопанската академия в Свищов научни изследователи и представители на практиката в туристическия бранш. Форумът се проведе с цел представяне на резултатите от проведено проучване по едноименен проект, реализиран от екип на катедра „Икономика и управление на туризма”, под ръководството на проф. д-р Марияна Божинова – зам.-ректор на Академията и преподавател към катедрата. Във форума участваха академични преподаватели и студенти, представители на община Свищов, Туристически информационен център, Исторически музей, неправителствени организации, развиващи дейност в сферата на туризма, туроператори, хотелиери, ресторантьори. Представени бяха резултатите от анкетни проучвания, осъществени в шест административни области, за които са разработени два вида анкетни карти – за туристи и за експерти от общински и областни администрации, отговарящи за развитието на туризма. В проучването са участвали туристи от България и от около 10 други държави. Обобщените данни за областите Пловдив и Пазарджик представи ас. д-р Любомира Тодорова. Тя анализира състоянието да туризма в градовете Пловдив и Велинград, като отчете, че в двете дестинации се развива различен вид туризъм. Сред проблемите в туризма бяха посочени инфраструктурата, чистотата, липсата на кадри, недооценената важност на всеки един турист и неоползотворяване на големия потенциал, който има България за развитие на различните видове туризъм. Представители на бизнеса отправиха предложения към студентите от специалността и магистърската програма, развивани от катедрата-домакин, за провеждане на практика и трупане на опит в сферата на туризма. Участниците в кръглата маса се обединиха около мнението, че за развитието на туристическа дестинация Свищов е необходимо да бъде разработен цялостен туристически пакет, който да бъде предложен на туроператорите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Управлението на туристическа дестинация България дискутираха на кръгла маса в Стопанска академия"}
{"url": "https://trud.bg/%d0%be%d0%bd%d0%ba%d0%be%d0%bb%d0%be%d0%b7%d0%b8-%d1%89%d0%b5-%d0%bf%d1%80%d0%b5%d0%b3%d0%bb%d0%b5%d0%b6%d0%b4%d0%b0%d1%82-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%be-%d0%b7%d0%b0-%d1%80/", "text": "Безплатни профилактични прегледи за рак на маточната шийка и на кожата организира от 1 и 30 ноември Онкоболницата във Варна. Причината е трайното увеличение на заболеваемостта в тези две направления, а целта е ранно откриване на случаите, обясниха от ръководството на болницата. Желаещите да се прегледат в рамките на кампанията трябва да си запишат час на регистратурата на бул. „Цар Освободител“ 100 или по телефона. Лекарите припомнят, че поне един профилактичен преглед годишно при гинеколог и цитонамазка са единственият начин да се открие навреме ракът на маточната шийка. Сигнал за тревога е всяко кървене извън месечния цикъл, подуването и болките в корема и по-обилното течение. Опасно много се увеличават и пациентите с рак на кожата, които са предимно на възраст от 25 до 65 г. В България годишно се диагностицират 470 души с меланом, а около 180 умират. 95% от кожните злокачествени тумори не са меланом, но също са опасни, предупреждават онколозите. Според тях ракът на кожата може да изглежда по различен начин и затова хората трябва да търсят специализирана помощ при всяко новопоявило се образувание. Редовна профилактика е нужна и на бенките, за да се хванат в ранна фаза формите на злокачествено онкозаболяване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.25", "title": " Онколози ще преглеждат безплатно за рак на кожата и маточната шийка"}
{"url": "https://trud.bg/%d0%b4%d0%be%d0%bc%d0%b0%d1%88%d0%b5%d0%bd-%d1%81%d0%be%d1%86%d0%b8%d0%b0%d0%bb%d0%b5%d0%bd-%d0%bf%d0%b0%d1%82%d1%80%d0%be%d0%bd%d0%b0%d0%b6-%d0%b4%d0%be%d1%81%d1%82%d0%b0%d0%b2%d1%8f-%d1%85%d1%80/", "text": "Община Благоевград направи поредна стъпка за постигане на по-чиста околна среда. За нуждите на Домашен социален патронаж вече има закупен електромобил. С него ще бъде доставяна храната на хората, ползващи услугата. Използването на електромобил цели намаляване на вредните емисии във въздуха, съобщиха от общината. Броят адресите, които ще бъдат обслужвани с новата кола са около 260. Те се намират, както в Благоевград, така и в малките населени места. Колата е купена по Програмата за насърчаване използването на електрически превозни средства в рамките на Инвестиционната програма за климата на Националния доверителен екофонд, а част от финансирането е от Община Благоевград.", "date": "2018.10.25", "title": " Домашен социален патронаж доставя храна с нов електромобил"}
