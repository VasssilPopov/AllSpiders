{"url": "https://trud.bg/19-%d0%bc%d0%b8%d0%bb%d0%b8%d0%be%d0%bd%d0%b0-%d0%bf%d0%bb%d0%b0%d1%82%d0%b5%d0%bd%d0%b8-%d0%be%d1%82-%d0%b4%d0%b6%d0%be%d0%b1%d0%b0-%d0%bd%d0%b8-%d0%b7%d0%b0-%d0%b4%d0%b5%d0%bb%d0%b0-%d0%b2-%d1%81/", "text": "623 дела заведени срещу България за 2017 г. През 2018 г. постановените решения срещу България са 55, от които 27 са осъдителни Най-много обезщетения платени през 2009 г. – 3,5 млн. лв. Спорове в парламента за доклада на Министерство на правосъдието 19 милиона лева са изплатените обезщетения от държавата по дела, заведени от 2005 г. досега в Европейския съд по правата на човека (ЕСЧП) в Страсбург. Паричните суми се изплащат на жалбоподателите от данъците на българите, но нито стотинка от тях не е върната в хазната по Закона за държавния служител и по Закона за отговорността на държавата и общините за вреди. По тези нормативни актове държавата може да търси персонална отговорност от виновните за осъдителните присъди. Това стана ясно в парламента, където бе приет докладът на Министерство на правосъдието за изпълнението на решенията на ЕСЧП срещу България през 2017 г. Според отчета срещу държавата са заведени 623 дела и така сме на 15-о място в Европейския съюз. Постановени са 65 съдебни решения, от които по 31 дела страната ни е била осъдена. През 2018 г. решенията срещу България са 55, от които 27 са осъдителни. В отговор на финансовия министър Владислав Горанов на въпрос от депутата Филип Попов от БСП става ясно, че през 2018 г. са изплатени 1,7 милиона лева. През 2017 г. сумата е била 1 421 511 лева. През годините назад най-много обезщетения по осъдителни присъди има през 2009 г. – 3 534 000 лева. Докладът породи спор между депутатите. “Държавата не спазва закона и не завежда регресни искове срещу длъжностните лица, заради които България е осъдена”, обяви от парламентарната трибуна председателят на БСП Корнелия Нинова. Тя обеща, че когато дойде на власт, ще прати на съд всички отговорни лица и политици, заради които данъкоплатците са били принудени да вадят пари от джоба си. “В закона пише, че този, който е причинил тази вреда умишлено чрез незаконосъобразни действия или бездействия, трябва да носи отговорност, като плати от джоба си”, заяви Нинова. И цитира закона, според който отговорността на виновния се осъществява в пълен размер. Нинова попита кога премиерът Бойко Борисов ще заведе дело срещу себе си по дело в Европейския съд по правата на човека, заради което бяхме осъдени да платим от бюджета 55 хил. евро. Става въпрос за осъдително решение на ЕСПЧ от 2012 г. за нарушаване правото на живот на Тодор Димов Тодоров-Чакъра, който през декември 2003 г. почина, след като бе обстрелван с ганатомети от спецполицаи, тъй като се бе барикадирал в дома си в Харманли. Акцията бе ръководена от тогавашния главен секретар на МВР Бойко Борисов. “Или кога Борисов ще заведе дело срещу Цветанов – за 120 хил. евро”. “Явно от вчера сте в процес на бавна ескалация на разнообразни тези. Не ми стана ясно кой закон – виждате в доклада каква е разнообразността на делата”, каза депутатът от ГЕРБ Данаил Кирилов. И препоръча на Нинова първо да се заеме със собствените си дела. “Когато осъдите себе си за “Техноимпекс”, тогава питайте Борисов, кога ще съди себе си. Когато осъдите Овчаров за “Белене”, тогава питайте Борисов за Цветанов”, посъветва Кирилов. Зам. правосъдният министър Николай Проданов похвали доклада и подчерта, че България е на 15-то място в ЕС по висящи жалби. “Жалбите намаляват”, увери заместникът на Цецка Цачева.   Властта може да си търси платеното Министерският съвет (МС) има право на регресен (обратен иск) спрямо длъжностно лице, чието действие или бездействие е довело до осъдително решение на съда в Страсбург, припомниха юристи. Всичко, което е платено от държавния бюджет заради персоналната отговорност на някой може да бъде търсено от него съгласно Закона за отговорността на държавата и Закона за държавния служител. По отношение на магистратите е забранено да се осъществява т.нар. регресна отговорност, за да могат те да правораздават без страх от последствия, но не е така по отношение на изпълнителната власт. „Защо финансовият министър Горанов не предяви регресен иск за вредите, нанесени от Цветанов? По всички дела, по които България е осъдена за нарушаване презумпцията за невиновност, евросъдът персонално е посочил действия на тогавашния вътрешен министър Цветанов. Само за 2-3 г. благодарение на желанието му за зрелищен пиар, ние данъкоплатците сме ощетени с 200 000 лв”, коментира адв. Михаил Екимджиев.   Емилия Масларова: Никой не може да ми върне здравето и загубата на близки Не съм искала да съдя държавата. За мен беше важно да получа морално удовлетворение, но за съжаление и това не се случи. Няма кой да ми върне нито здравето, нито двама от най-близките ми хора, които загубих. Парите, които ми присъди Европейският съд за правата на човека нямат никакво значение. Живот и здраве не се купуват. Сега ми звучат много странно воплите на министър Банов как щяло детето му да ходи на училище. Някой помисли ли за нашите близки?   Борислав Гуцанов: Спечелих дело и в България ВКС ми присъди 60 000 лв. Спечелих дело в Страсбург през 2013 г. и ми бяха присъдени 40 000 евро за причинени неимуществени вреди на семейството ми, както и за показното унижение при задържането ми. Европейският съд по правата на човека прецени, че е нарушена презумпцията за невиновност от страна на министъра на вътрешните работи и на съда. Присъдиха ми и 4000 евро за разходи и разноски по делото. Решението на съда е 80 страници. В него е записано, че има и неоправдана продължителност на задържането ми, че е нарушено правото ми да бъда изправен своевременно пред съдия. За съжаление, в България едни хора си използват служебното положение за политически цели, за сплашване, или за личен пиар. Направеното срещу мен беше чисто политическо действие. През декември миналата година спечелих дело и в България. ВКС ми присъди 60 000 лева.   5000 евро за бивш социален министър Стотици хиляди платени след шумни арести Бившият депутат от БСП и бивш социален министър в кабинета “Станишев” (2005-2009 г.) Емилия Масларова осъди България в Страсбург, защото представители на държавните власти са погазили презумпцията за невиновност спрямо нея. Миналата седмица Европейският съд за правата на човека реши, че държавата трябва да й плати 5000 евро и още 3000 евро за разноски по делото. Решението по делото “Масларова” е поредното, по което България е осъдена за нарушаване на презумпцията за невиновност с публични изявления на хора от власта. Бившият социален министър бе пратена на съд през 2010 г. за престъпления по служба и длъжностно присвояване на 11 млн. лв. от ремонт на Център за комплексно социално обслужване в Стара Загора. През декември 2015 г. Софийския градски съд я оправда, а две години по-късно апелативният съд върна делото на прокуратурата. Оттогава процесът е висящ. Заради идентични нарушения държавата беше осъдена по дела, заведени от арестувани при акции с шумни имена, когато вътрешен министър бе Цветан Цветанов. Операциите тогава бяха заснети от екипи на МВР и предоставени на медиите. Компенсация от над 109 000 евро получиха задържаните при операция “Октопод” през 2010 г. Алексей Петров, Антон Петров-Хамстера и Пламен и Йордан Стоянови – Дамбовиците. Преди тях дело в Страсбург спечели бившият шеф на общинския съвет във Варна Борислав Гуцанов, арестуван при операция “Медузите” през 2010 г. Гуцанов получи 44 000 евро. Дело в Страсбург спецчели и шефът на полицията в Бяла Слатина Тони Костадинов и му бяха присъдени 5100 евро. В края на миналата година бившият военен министър Николай Цонев осъди окончателно държавата за 100 000 лева за бруталния арест през 2010 г., при който той бе наречен “абсолютен престъпник”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.06", "title": " 19 милиона платени от джоба ни за дела в Страсбург\t\t\t"}
{"url": "https://trud.bg/%d0%bc%d0%be%d0%bd%d1%82%d0%b8%d1%80%d0%b0%d1%82-3000-led-%d0%be%d1%81%d0%b2%d0%b5%d1%82%d0%b8%d1%82%d0%b5%d0%bb%d0%bd%d0%b8-%d1%82%d0%b5%d0%bb%d0%b0-%d0%b7%d0%b0-%d0%bc%d0%b5%d1%81%d0%b5%d1%86-%d0%b2/", "text": "Мащабна подмяна на уличното осветление в Свищов стартира от 18 февруари. Общо 3000 стари осветителни тела ще бъдат заменени с нови LED осветители, които са най-енергийно ефективния, екологичен и безопасен начин за осветление, създаден до сега. В капиталовите си разходи за 2019 г. община Свищов е предвидила средства в размер на 150 000 лева за подновяване на уличното осветление, като подмяната ще започне от източната част на града. Новата LED технология, на която залага общинското ръководство, ще допринесе за редица ползи в икономически план и е безспорно щадяща околната среда. Припомняме, че в свищовското село Вардим се реализира пилотния за Общината проект, при който бяха монтирани близо 300 LED улични осветители, вече доказващи своите предимства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Монтират 3000 LED осветителни тела за месец в Свищов"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d1%81%d1%80%d0%b5%d0%b4%d0%bd%d0%be%d1%82%d0%be-%d1%83%d1%87%d0%b8%d0%bb%d0%b8%d1%89%d0%b5-%d0%b2-%d0%b5%d0%bb%d0%b5%d0%bd%d0%b0/", "text": "След проведени и одобрени процедури за възлагане на обществени поръчки, на 5 февруари започна същинското изпълнение на проект „Реконструкция на сградите на Средно училище „Иван Н. Момчилов“ в Елена. Реконструкцията предвижда внедряване на мерки за енергийна ефективност по Програмата за развитие на селските райони 2014-2020 г. Стойността на инвестицията е 1 874 074 лв. Срокът за изпълнение на строителните дейности е 230 календарни дни, а за извършване на инвестицията и подаване на заявка за окончателно плащане по проекта е 36 месеца от датата на подписване на договора с ДФ „Земеделие“ за предоставяне на финансова помощ. По проекта ще се извърши цялостна енергийна реконструкция на училищния комплекс – топлинно изолиране на външни стени, подмяна на дограмата, топлоизолация на покриви и на подове, ремонт и нова отоплителна инсталация, подмяна на осветление.  Проектът ще се изпълнява, без да спира образователния процес, няма да се минава и на двусменен режим на обучение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Ремонтират средното училище в Елена"}
{"url": "https://trud.bg/%d0%b2%d1%81%d1%8f%d0%ba%d0%b0-%d0%b4%d0%b5%d0%b2%d0%b5%d1%82%d0%b0-%d0%bc%d0%b8%d0%bd%d1%83%d1%82%d0%b0-%d1%81%d0%bf%d0%b5%d1%88%d0%bd%d0%b0%d1%82%d0%b0-%d0%b1%d0%be%d0%bb%d0%bd%d0%b8%d1%86%d0%b0/", "text": "Всяка девета минута от денонощието медиците от Спешния център на МБАЛ „Света Анна – Варна“ АД приемат болен, нуждаещ се от незабавна специализирана помощ. Това показват регистрите на морския „Пирогов“ за януари 2019 г., съобщиха от лечебното заведение. През първия месец от годината консулт, диагностика и специализирана помощ в Спешния център са получили 6170 пациенти. От тях 1178 са приети за лечение в клиниките и отделенията на болницата. За месец там са били хоспитализирани общо 2032 човека. Тази година най-старото здравно заведение във Варна ще чества 140 г. от създаването си с финал на инвестиционната програма за цялостната реновация на базата. В напреднала фаза е обновяването на клиниката по неврохирургия, за която в края на миналата година Министерството на здравеопазването отпусна 500 000 лв. С 550 000 лв. целево финансиране от община Варна и допълнителни средства на болницата преди броени месеци приключи цялостният ремонт и обновяване на родилното отделение и неонатологията. С други 200 000 лв. от местната хазна в клиниката по ортопедия и травматология бяха закупени нова операционна маса и инструментариум, а с 60 000 лв. бе подменен дизелгенераторът, който гарантира аварийното елзахранване на здравното заведение. Средства от мажоритарния акционер – Министерство на здравеопазването, бяха насочени към секторите по хемодиализа и съдебна медицина, като с държавни пари е в ход и процедура по подмяна на авариралия асансьор в старата сграда на болницата, уточниха от „Св. Анна“. Със собствени приходи вече е ремонтирано и пребазирано и отделението по обща и клинична патология. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Всяка девета минута спешната болница на Варна приема пациент\t\t\t"}
{"url": "https://trud.bg/%d1%80%d0%b0%d0%b9%d0%bd%d0%be%d0%b2-%d0%be%d0%b1%d0%b5%d1%89%d0%b0%d0%b2%d0%b0%d0%bc-%d0%b4%d0%b0-%d1%81%d0%b5-%d1%80%d0%b0%d0%b7%d0%b4%d0%b0%d0%b2%d0%b0%d0%bc-%d0%b2%d1%8a%d0%b2-%d0%b2%d1%81%d0%b5/", "text": "Първото зимно попълнение на Левски Мартин Райнов даде първото си интервю като играч на „сините“ за клубната телевизия. Полузащитникът разкри, че още от самото начало, когато е разбрал, че Левски го иска, е поискал да дойде на „Герена“. Той подписа договора си вчера, а късно вечерта се присъедини към лагера на отбора в Кипър. „Добре се чувствам, радвам се, че съм вече в отбора. Имаме още няколко дни от лагера и приключваме тук. Със сигурност съм развълнуван, щастлив съм от трансфера си, защото „синята“ фланелка е огромна. Ще дам всичко от себе си, за да се докажа. Доста от нещата не зависеха от мен около трансфера, но това е част от нашата професия. Опитвах се да не го мисля много, да се абстрахирам и да се концентрирам върху подготовката ми. Направих добра подготовка, добре се чувствам и съм готов. Моето желание беше да премина в Левски. Още като разбрах, че има интерес, исках да дойда тук“, заяви Райнов и разкри какви са първите му впечатления от наставника Георги Дерменджиев, както и с кого от отбора вече се познава. „Разговарях вече с наставника Георги Дерменджиев, той е интелигентен човек. Обясни ми какво ще изисква в процеса на работа, имахме един опознавателен разговор с него. Познавам се с Иван Горанов, със Станислав Костов, със Станислав Иванов също. С Иван Горанов живяхме заедно и в Стара Загора, а после и в Пловдив. С него сме си доста добри приятели“, заяви Райнов и говори за подготовката си досега. „Чувствам се много добре, изиграх два мача с Берое по 90 минути, в един играх 45, а в още един имах 65 минути. Така че съм много добре и съм готов за игра. Ако старши треньорът прецени, съм готов да играя и в последната контрола на Левски. Пожелавам си на първо място да бъда здрав, както и всички мои колеги. Всички да сме като едно семейство и да побеждаваме заедно. Първо съм съсредоточен върху най-скорошния период да се докажа с фланелката на Левски и след това има време за всичко. Благодаря на феновете, пожелавам им да са преди всичко здрави. Искам да им обещая, че ще давам всичко от себе си със синята фланелка и ще се раздавам на 100% във всеки един мач“, завърши интервюто си Райнов.", "date": "2019.02.06", "title": " Райнов: Обещавам да се раздавам във всеки мач"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d1%89%d0%b5-%d0%b1%d0%be%d1%80%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%82%d0%b5-%d1%81%d1%8a%d1%81-%d0%b7%d0%b0%d0%ba%d0%be%d0%bd/", "text": "Парламентът на Франция късно във вторник прие противоречив закон за борба с масовите безредици, насочен към овладяване на проявите на агресия и насилие по време на публични демонстрации, в контекста на продължаващите трети месец протести на гражданското движение на „жълтите жилетки“, предадоха световните агенции. Известно с прозвището „анти-вандали“, новото законодателство дава правомощия на административните власти по места, а не на съдебните, да издават забрани на отделни индивиди да участват в публични прояви на недоволство, ако същите лица се смятат за заплаха за обществения ред. Нарушителите ще рискуват арест, затвор до шест месеца и глоби в размер до 7500 евро. Правозащитници и дори членове на управляващата партия на президента Еманюел Макрон коментираха,\tче в страната на свободния протест подобни мерки са равносилни на тези налагани от режима на Виши по време на нацистката окупация.      ", "date": "2019.02.06", "title": " Франция ще бори протестите със закон"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%bb%d0%b0%d0%b7%d0%b0%d1%80%d0%be%d0%b2-%d1%81%d0%bb%d0%b5%d0%b4-26-16-%d0%be%d1%82-%d0%b2%d0%b5%d1%80%d0%b4%d0%b0%d1%81%d0%ba%d0%be/", "text": "И последният български участник поединично отпадна от София оупън. Александър Лазаров загуби с 2:6, 1:6 от поставения под №6 Фернандо Вердаско (Испания) в първия кръг на основната схема. Мачът бе неравностоен и продължи по-малко от час.  „Не беше много тежък мач, взех само три гейма, но това е – заяви 21-годишният Лазаров. – Много ми дойде напрежението, не съм спал добре в последните дни. Страхотно е да си на корта с играч като Вердаско. Имах голям респект и това оказа сериозно влияние. Треперех при всеки мой сервис. Даже съм изненадан, че допуснах сравнително малко двойни грешки.“  Испанският ветеран призна, че е трогнат от думите на българина. „Каза ми, че за него е било чест да е на един корт с мен – призна Вердаско. – Тогава ми стана малко тъжно, че го победих.“  Димитър Кузманов и Адриан Андреев пък загубиха с 2:6, 2:6 на двойки от миналогодишните шампиони Робин Хаасе и Матве Миделкооп (Холандия). След мача тримата българи потвърдиха участие за националния отбор за купа „Дейвис“, който ще гостува на ЮАР. Все още не е ясно дали мачът ще е през април или през септември.  Вчера София оупън остана без миналогодишния си шампион Мирза Башич. Босненецът отстъпи с 0:6, 6:3, 2:6 на Мартин Клижан (Словения).", "date": "2019.02.06", "title": " Александър Лазаров след 2:6, 1:6 от Вердаско: Треперех при всеки сервис"}
{"url": "https://trud.bg/%d0%b8%d1%80%d0%bb%d0%b0%d0%bd%d0%b4%d0%b8%d1%8f-%d1%81%d0%b5-%d0%b3%d0%be%d1%82%d0%b2%d0%b8-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%b1%d0%b5%d0%b7-%d1%81%d0%b4%d0%b5%d0%bb%d0%ba/", "text": "Ирландия все по-усилено се готви за Брекзит без сделка, заяви днес ирландският премиер Лео Варадкар след среща с председателя на Европейската комисия Жан-Клод Юнкер в Брюксел, предаде Ройтерс. Варадкар подчерта, че не иска нещата да приключат с внезапна раздяла и посочи, че е уверен, че може да бъде намерено решение. „Заплаха да развод без сделка не идва от Европейския съюз, тя е заложена от Великобритания“, каза още ирландският премиер, допълвайки, че Лондон може да поиска удължаване на срока отвъд 29 март, за когато е планиран Брекзит. След среща с Тереза Мей в Белфаст лидерът на северноирландските националисти „Шин Фейн“ – Мери Лу Макдоналд, заяви, че в случай на Брекзит без споразумение, Лондон ще наруши, подписаното през 1998 година мирно споразумение от Разпети петък: „Ако британските политици не могат да приемат, че тази страна – Северна Ирландия има специфични нужди, ако британските политици не са способни да спазват и да поддържат споразумението от Разпети петък, тогава единствената останала възможност, последният предпазен механизъм е референдум за обединяване на Ирландия“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Ирландия се готви за Брекзит без сделка"}
{"url": "https://trud.bg/%d0%bb%d0%b5%d0%be%d0%bd%d0%b8%d0%b4-%d1%80%d0%b5%d1%88%d0%b5%d1%82%d0%bd%d0%b8%d0%ba%d0%be%d0%b2-%d0%bf%d0%be%d0%b7%d0%b8%d1%86%d0%b8%d1%8f%d1%82%d0%b0-%d0%bd%d0%b0-%d1%80%d1%83%d0%bc%d0%b5%d0%bd/", "text": "Ще има американска намеса във Венецуела. Това прогнозира  “ директорът на руския институт за стратегически изследвания генерал Леонид Решетников. Той коментира и позицията на българския президент Румен Радев, както и призива му България да се въздържи от подкрепа на предложената европейска позиция за признаването на Хуан Гуайдо за легитимен президент на Венецуела. Решетников посочи, че Радев не е сам, а позицията му е разумна. Президентът на Чехия, премиерът на Унгария говорят същото, посочи директорът на руския институт за стратегически изследвания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.02.06", "title": " Леонид Решетников: Позицията на Румен Радев за Венецуела е разумна"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d1%81%d0%bf%d0%b0%d1%81%d0%b5%d0%bd%d0%b8-%d0%b8%d0%b7%d0%bf%d0%be%d0%b4-%d1%80%d0%b0%d0%b7%d0%b2%d0%b0%d0%bb%d0%b8%d0%bd%d0%b8/", "text": "Спасителите са извадили ранени трима души изпод развалините на   в Истанбул, съобщи турският телевизионен канал НТВ. По-рано бе съобщено, че един човек е загинал при инцидента. Валията на Истанбул Али Йерликая посочи, че три етажа от сградата са били надстроени незаконно. Валията каза, че сградата е била построена през 1992 г. , в нея е имало 14 апартамента и в тях са били регистрирани да живеят общо 43-ма души. Прокуратурата е започнала разследване във връзка с инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Трима души са спасени изпод развалините на рухналата жилищна сграда в Истанбул"}
{"url": "https://trud.bg/%d1%84%d0%b0%d0%b1%d1%80%d0%b8%d1%86%d0%b8%d0%be-%d0%b4%d0%b7%d0%b0%d1%80%d0%ba%d0%be%d0%bd%d0%b5-%d0%be%d1%82-%d1%81%d0%b2%d0%b5%d1%82%d0%be%d0%b2%d0%bd%d0%b0%d1%82%d0%b0-%d0%b1%d0%b0%d0%bd%d0%ba/", "text": "Велико Търново се е превърнал в град магнит за чуждестранни инвеститори и нови жители. Това заяви при среща с кмета на старата столица Даниел Панов постоянният представител на Световната банка у нас Фабрицио Дзарконе. Той коментира, че старата столица има изключително добре разработен икономически модел, който води до растеж на града и подобряване на човешкия капитал. Дзарконе припомни, че в момента в България има отлив на инвеститори, но в болярския град действа точно обратна тенденция. „Това, което видяхме при посещението си във Велико Търново, е че градът привлича млади хора. Това е един обратен параграф 22 като се създават добри условия, които водят нови хора. Те остават да работят в града и това генерира такава среда, която привлича още млади хора. Също така разбрах и, че раждаемостта се е повишила, което само по себе си е повод за празнуване“, заяви пред журналисти Фабрицио Дзарконе. Даниел Панов пък допълни, че Велико Търново е един от бързо развиващите се градове у нас и посочи, че е договорено да се ползват добри практики от други европейски населени места, които вече са минали по този път. Градоначалникът изтъкна, че въпреки, че Велико Търново е малък град всички международни анализи и доклади, в които той е споменат, го определят като успешен модел. „Това, което коментирахме във връзка с проблемите в местната власт бе свързано със спирането на програмата за саниране на многофункционалните жилищни сгради. Да, може би методът на този проект не беше добър. Може би трябваше да се определят жилищата и жителите на съответната община. Но в крайна сметка Националното сдружение на общините в България направи няколко модела, които може да се взаимстват, както от Минситерство на регионалното развитие, така и от Министерството на финансите, за да продължи програмата. Имаме решение на общото събрание на НСОРБ, че бихме подкрепили такова продължение“, обясни Даниел Панов. По думите му към момента има внесени и одобрени документи за саниране на 57 сгради в страната. Другият проблем, който отново е на дневен ред , е свързан с осигуряване на повече средства за четврътокласната пътна мрежа в страната. Увеличението през настоящата година е 10 млн. лв. за цялата страна, въпреки, че са искани 100 млн.лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Фабрицио Дзарконе от Световната банка: Велико Търново е магнит за чуждестранни инвестиции"}
{"url": "https://trud.bg/%d0%ba%d0%b0%d1%81%d0%be%d0%b2%d0%b0%d1%82%d0%b0-%d0%b1%d0%b5%d0%bb%d0%b5%d0%b6%d0%ba%d0%b0-%d1%81-%d0%b2%d0%b8%d0%b4%d0%b0-%d0%bd%d0%b0-%d1%81%d1%82%d0%be%d0%ba%d0%b0%d1%82%d0%b0/", "text": "До 240 лв. на година за нов софтуер Бизнесът се оплака от кратки срокове Върху касовите бележки ще трябва да се посочва вида на стоката, дори когато става въпрос за уникални творби, произведение на изкуството. Например върху бележките ще трябва да се изписва картина, скулптура, пано, дърворезба и т.н. Това става ясно от писмен отговор на министъра на финансите Владислав Горанов на въпрос на депутата от БСП Надя Клисурска-Жекова. Галериите, които продават произведения на български художници и занаятчии, няма да е достатъчно да посочват в касовата бележка само групата на стоката като например изящни изкуства, приложни изкуства, аксесоари и т.н. Детайлното описание на продаваната стока позволява по-ефективно упражняване правото на рекламация на потребителя, както и удостоверява извършената продажба, особено при покупката на стоки във високия ценови клас, за които е позволено плащане в брой, посочва министърът. Софтуерът за управление на продажбите задължително ще трябва да бъде свързан с касовия апарат, ако се използват в един и тъщи търговски обект. А при въвеждане на данни за всяка продажба в софтуера автоматично ще трябва да се издава и касова бележка. Вече са одобрени редица софтуерни продукти, които отговарят на изискванията на НАП, а списък с тях има на сайта на приходната агенция. Цената на новите софтуери, масово използвани от малкия и среден бизнес, е от 120 до 240 лв. за едногодишен абонамент, посочва министър Горанов. Регистрираните по ДДС търговци трябва да изпълнят новите правила до 31 март, а останалите – до края на юни 2019 г. “Промяната е доста съществена. За първи път наредбата предвижда изисквания не само към фискалните устройства, но и към софтуерите, които ги управляват”, коментира Станислав Попдончев, главен финансов директор на БСК. Според него бизнесът не е готов за промяната, а сроковете са изключително кратки и неизпълними. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Касовата бележка с вида на стоката\t\t\t"}
{"url": "https://trud.bg/%d0%bd%d0%be%d0%b2%d0%b8-%d1%82%d0%b0%d0%b1%d0%b5%d0%bb%d0%b8-%d1%89%d0%b5-%d0%bd%d0%b0%d0%ba%d0%b8%d1%87%d0%b0%d1%82-%d1%86%d1%8f%d0%bb%d0%b0-%d1%80%d0%b5%d0%bf%d1%83%d0%b1%d0%bb%d0%b8%d0%ba%d0%b0/", "text": "Смяната на името в публичните означения е директна отговорност Когато гледах македонския премиер Зоран Заев на пресконференцията след разговора му с Бойко Борисов да сипе благодарности към братския български народ и към неговия премиер, като слушах патоса, с който изричаше всичко това, се питах това ли е същият човек, който твърдеше, че Илинденското въстание било само македонско и че не го интересува дали българите ще го честват. Когато гледах как Бойко Борисов се заканва да подкрепя Македония за Европейския съюз така, както я е подкрепил за НАТО, се питах, това ли е същият човек, който се закани на Заев да внимава какво говори, че когато дойде време да казваме „Да” за ЕС, ще му припомним всичко, което е надробил преди това… Добре, че двамата все пак са решили да опитат да сведат митническите такси между двете държави до нулата, та да има някаква полза от това поредно тяхно виждане. Иначе пак всичко бе обвито от мантри и обещания за утре, когато българо-македонските отношения ще стигнат до ситуация, в която като пуснеш чешмата, от единия край ще тече мед, от другия- мляко. И всичко това, благодарение на тях двамата. Добре поне, че вече по-активно започнаха да пускат в обращение цифри и числа, та разбрахме, че става дума за пари, а щом става дума за пари, нещата- все пак!, може би ще тръгнат… Но ако македонският премиер Зоран Заев се е надявал триумфализмът от ратификацията от гръцкия парламент на Договора от Преспа и предстоящото подписване на Протокола за членство в НАТО да го спаси от звъненето на вестоносеца с лошите новини, май жестоко се е излъгал. Освен ако той самият няма основната заслуга за тях, което едва ли ще го направи по-щастлив… Вече предупредихме, че фактурата за сметката, която трябва да се плати за Договора от Преспа с Гърция, скоро ще кацне на бюрото му. Ако вече не е там, разбира се. Защото още докато се разхождаше гордо из Давос и правеше турове за овации от успеха на Договора с Атина, докато позираше пред камерите прегърнат с Джордж Сорос, в Скопие, в парламента, спикерът Талат Джафери реши, че е време да приложи на практика Закона за употребата на езиците. И започна да води заседанието на майчиния си албански език, въпреки протеста на опозиционните депутати от ВМРО-ДПМНЕ. Имал законно основание, защо да не го прави. Друг е въпросът, че според опозицията, а и според някои близки до нея юристи, Законът е пуснат в процедура и публикуван в македонския Държавен вестник с нарушение на конституцията. Вярно ли е това, не можем да кажем категорично. Във всеки случай, цялата ситуация около Закона бе достатъчно противоречива и се превърна в основен елемент от битката между управляващите партии и президента Георге Иванов. Спомняте си, документът, който позволява употребата на албанския език на цялата територия на страната и на всички равнища в държавната администрация, бе приет през януари миналата година. Президентът Иванов наложи вето и го върна в Събранието. Там депутатите от управляващото мнозинство, плюс пратениците от всички партии на албанците, го подкрепиха отново и го пратиха на Иванов за подпис. Той отново отказа да го подпише, нарушавайки по този начин конституционните правила, които не му дават право два пъти да отхвърля какъвто и да е закон. И документът бе „качен на трупчета”, както се казва. До този януари, когато председателят на парламента Талат Джафери от коалиционния партньор на социалдемократите на премиера Зоран Заев – Демократичния съюз за интеграция, посъветван от юристи, подписа Закона и го прати за публикуване в „Служебен весник”, аналога на нашия Държавен вестник. Е, това отново възроди дебата за пълномощията на една или друга институция в Македония, но както се казва, керванът си върви. Албанският език влезе в употреба в администрацията от най-високото ниво- пленарната зала на Събранието. Сега в парламента, после на всички други места. Става дума за всички табели на институциите на държавата, на които названията ще бъдат триезични- на македонски, на албански и на английски. В това число и на граничните контролни пунктове, върху личните документи, които ще се издават оттук нататък. В една от срещите си в провинцията премиерът Заев се опита да минимизира неприятното чувство у македонците от този факт, като се закани да бъде първият, който ще поиска триезичен паспорт, без това да намалява националното му чувство. Дали го разбраха и дали успя да убеди своите слушатели, никак не съм сигурен… Слава Богу, че този процес на смяна на табелите върху държавните институции съвпада и с една друга, крайно актуална задача, та няма да се върши двойна работа с двойни разходи. В момента, в който окончателно приключи и формално процедурата по легитимирането на Договора от Преспа, а се очаква това да стане след като и Гърция, заедно с останалите страни-членки на НАТО подпишат Протокола за присъединяването на Македония към пакта, новото име Република Северна Македония с нейното съкращение „Северна Македония”, ще влезе и официално в действие. Очаква се това да се случи тези дни, но в Скопие трябва да изпълнят задължението да сменят досегашното конституционно име Република Македония навсякъде, където то фигурира в публичното пространство, с новото Република Северна Македония. В това число и на всички места, на които надписите и обозначенията ще бъдат и на албански език. Е, поне няма да има двоен масраф, когато почнат табелите да се печатат с новото название на трите езика, за които вече споменахме. Разбира се, има разлика- малка, но съществена, в основанията за двете промени. Макар че косвено и по някакъв начин те са свързани с Договора от Преспа с Гърция. Защото Заев преглътна претенцията на всички партии на албанците- парламентарни или не, за приемането на Закона за езиците и употребата на албанския като втори служебен в държавата на цялата й територия и на всички нива в администрацията срещу подкрепата за документа от Преспа. Партиите на албанците имат в парламента общо 20 депутати, които на всички етапи от процедурата по конституционните промени, произтичащи от Договора, гласуваха „За. И друг път сме казвали- албанците използват всяка възможност, дори и най-малката, за да измъкнат нещо повече от управляващите, умеят да се пазарят, имат външната подкрепа. Макар че в този случай с Договора с Гърция се задоволиха главно със Закона за езиците по простата причина, че видяха в документа от Преспа шанс за тяхната стратегическа цел- членство в НАТО и начало на преговори за присъединяване в Европейския съюз. А смяната на името в публичните означения е директна отговорност, произтичаща от чл.1, ал.3, точка а, от Договора от Преспа с Гърция. Там мърдане няма. Но ако при предишните два случая може да се мине с изработването на една и съща табела с новото име и на албански език, при друг случай от Договора това няма как да стане. Защото на всички онези обекти, за които се преценява, че са част от античното елинско културно наследство, „на античната история и цивилизация”, както е записано, ще трябва да бъдат направени съответните корекции по начин, който да показва уважение към това наследство. И хайде пак таблички- за да се обясни, че паметникът на Александър Македонски в центъра на Скопие всъщност не е нищо друго, а знак на уважение към античната история и цивилизация, но че днешна Република Северна Македония няма нищо общо повече от това. А премиерът Заев ще продължава вероятно да проплаква: ”А питате ли мене как от 49 депутати в парламента ги направих 80?”.  ", "date": "2019.02.06", "title": " Нови табели ще накичат цяла Република Северна Македония\t\t\t"}
{"url": "https://trud.bg/%d0%bc%d0%b0%d0%bb%d0%b8%d0%bd%d0%b0-%d0%ba%d1%80%d1%83%d0%bc%d0%be%d0%b2a-%d1%81%d1%8a%d0%b2%d0%b5%d1%82%d0%bd%d0%b8%d0%ba-%d0%bf%d0%be-%d1%81%d1%8a%d0%b7%d0%b4%d0%b0%d0%b2%d0%b0%d0%bd%d0%b5%d1%82/", "text": "Натоварената с големи очаквания Държавна агенция по пътна безопасност след броени дни започва работа. От вицепремиера Томислав Дончев научаваме, че тя ще бъде ръководена от нейния създател – бившият зам.-министър по регионалното развитие Малина Крумова, която има над десетилетен опит в управлението на проекти и програми. Ще успее ли новата администрация да намали броя на смъртоносните катастрофи в България? Крумова вярва, че отговорът е „да“, но само в сътрудничество с всички ведомства и обществото. – Г-жо Крумова, премиерът следва вашите съвети, като дава старт на нова държавна агенция, която да направи пътищата в България по-безопасни. Искрено ли вярвате, че тя, за разлика от комисията, създадена преди години за същата работа, ще постигне видим резултат? – Да. Определено вярвам в това. Трябва да си призная, че пътната безопасност може би не е най-силната ми професионална тема. Моят опит в последните 10 години е в управлението на процеси и организации. Когато въпросът за агенция беше поставен, трябваше да се запозная с много документи, теоретични постановки и практически опит. Установих, че практиката по създаването на единен орган, който да е експертно ориентиран и да формулира политиката, е ключова и успешна в международен мащаб. Имам обяснение защо Държавно-обществената консултативна комисия по безопасността на движението по пътищата не може да бъде този орган. Защото пътната безопасност е политика, която се опитва да въздейства върху една много сложна социално-механична система, каквато е пътно-транспортната. Тази система има чисто механични елементи – пътят и автомобилът, които се подчиняват на физическите закони и веднъж създадени, работят горе-долу предвидимо. Но наред с тях е човешкият фактор, който често е непредвидим – било поради незнание, било поради липса на умения или нежелание да се спазват определени правила. Въздействието върху нея е сложно и изисква комплексен подход. Комисията е един форум на сътрудничество между институциите. Когато работят в комисията, техните представители обикновено анализират ситуацията от своята гледна точка, бранят своите интереси, представят информацията и статистиката така, както те ги разбират. Затова агенцията е различна. Тя се създава със задачата да работи за безопасност на движение по пътищата, а не например за развитие на мобилността, или на пътно-транспортната система, или за модернизация на моторните превозни средства (МПС). На базата на статистиката и информацията тя има хоризонтален поглед върху цялата пътно-транспортна система и може да прецени как да се осигури безопасността на движението в тази система и на участието на всеки един у нас в нея. – Научихме, че предстои да поемете лична отговорност за тази агенция, като станете неин председател. Първият отговор, който дължите на данъкоплатците е колко ще им струва тя? – Докато информацията за назначението ми не стане факт, аз не мога да я потвърдя. – И като създател на агенцията вие трябва да кажете колко души ще работят в агенцията, с какви заплати? Колко коли ще им трябват и т.н. На гражданите им се зловиди всяка нова администрация. – Да, като граждани ние сме се научили да бъдем недоверчиви към това, което прави администрацията. В голяма степен тя сама си е виновна за това, защото е забравила да общува с представителите на гражданските организации, на бизнеса и т.н.. Конкретно на въпроса ви отговарям, че средствата за агенцията се осигуряват чрез преструктуриране в рамките на сега съществуващия държавен бюджет. 39 души е щатната численост на администрацията. Когато се определяше съставът и структурата й, се търсеше вариант да не се създава мегаагенция, а оперативно експертно звено, което да извършва анализи. Щатната численост се осигурява чрез преструктуриране на други 3 ведомства, вземат се бройки от общата численост на администрацията, така че нямаме увеличаване. Възнагражденията ще бъдат на базата на определените нива за централната администрация. Търсили сме минимално въздействие върху бюджета и числеността на администрацията. И един малко по-различен аналитичен капацитет. Освен пътни инженери и хора, запознати с МПС, подготовката на водачите и организацията на движението, ще търсим и хора с опит в анализа на големи бази данни, разработване на информационни системи, обработка на геопространствени информационни данни. – А на колко коли ще се возят вашите 39 анализатори? На 39 или на по-малко? – Предвижда се закупуване на 2 броя МПС на този етап. Тъй като работата е свързана с пътувания, по-късно, когато агенцията заработи на пълни обороти, ще се преценява дали те са достатъчни. Но не, няма да купуваме 100 автомобила по подобие на ТОЛ-а. – В коя сграда ще се настаните? – Предварителните проучвания показаха, че не са налични сгради в София, подходящи за 39 човека – да се настанят спокойно, без да си се катерят по главите. Необходима е и зала за срещи, защото агенцията ще осигурява сътрудничество между институциите, както и между тях и организациите на гражданското общество. Засега няма такъв държавен имот, така че вероятно агенцията ще бъде под наем. Къде точно, засега не е решено. – Агенцията ще е аналитичен орган, в нея ще се прехвърлят експерти от други ведомства, тя ще събира информация, ще прави анализи и предписания. Точно такъв орган беше прочутият БОРКОР, който щеше да намали корупцията, но не успя, защото предписанията му си останаха на хартия. Дали ще успеете вие да намалите катастрофите и то с 20% за година, както казахте в едно интервю? – Има основна разлика. БОРКОР имаше формата на център, а не на орган. А агенцията е орган, пряко подчинен на МС. Всички министерства и изпълнителни агенции са подчинение на МС. Ако МС не може да накара ведомствата да си свършат работата, и Господ не може да ги накара. Функцията на агенцията е да даде аналитичната  информация и експертните предложения на МС – да каже на всеки от министрите, председателите и изпълнителните директори на агенции какво трябва да се свърши, а също и да проследи дали и как е свършено, и какви резултати са постигнати. Ние често правим стратегии, но пропускаме да проследим изпълнението им и да видим кои мерки са довели до желания резултат. И нека не говорим за намаляване на ПТП-тата, не техният брой е важен. Важното е да търсим намаляване на загиналите и пострадалите.  – Според вас защо България е на 1-во място по жертви в ЕС и на 21-во по брой на катастрофи. Австрия например е първа по брой на катастрофи, но по брой на жертви е в дъното на класацията. – Трябва да поясня, че статистика за брой на катастрофите на глава от населението не се събира на европейско ниво и не се използва като сравнителен показател между страните членки, тъй като начинът, по който тази информация се събира и води в различните държави, е различен. Цитираната от вас класация не е официална европейска и по отношение на данните от България се основава на броя на тежките произшествия, при които има загинали и пострадали. Общият брой на катастрофите у нас – леки и тежки, е много по-голям – 120 000. Това са данни на Гаранционния фонд. Не можем да говорим за намаляване на жертвите, ако не вземаме предвид оказването на адекватна долекарска и лекарска помощ. Статистиката в световен мащаб показва, че около 50% от жертвите на катастрофи загиват на място. За останалите 50% има хипотеза да бъдат спасени. Трябва сериозно да се анализира от какъв тип са нараняванията, които най-често се срещат и да се работи за намаляването и предотвратяването им. Когато говорим за медицина, трябва да имаме предвид и психологическия ефект върху всеки участник в катастрофа – той е травмиращ и за пострадалите, и за този, който я е причинил. У нас се прави много малко отново да се върне един пострадал човек в социално-икономическата система като пълноценен гражданин. – Одобрявате ли идеята да се прави „досие” на всяка катастрофа с жертви – пълна документация и то публична – с протокола на КАТ, резултатите от автотехническата експертиза, присъдата по казуса, изплатената застраховка и т.н.? – Това е категорично необходимо. Всяка тежка катастрофа трябва да бъде в детайли обследвана от екип експерти и събрана в досие с причините за нея. За това са необходими законодателни промени. Сега само следствието извършва разследванията. А събирането на данните от различни ПТП и обработването им може да покаже тенденции и посоката, в която да се търсят мерки за намаляване и предотвратяване на инциденти и последствията от тях. – Агенцията е към правителството. На премиера ли разчитате да нареди да се следват съветите й, или вие лично ще командвате министрите и шефовете на 11-те ангажирани с пътната безопасност институции? – Правомощията на агенцията предвиждат няколко функции, които отговарят на вашия въпрос. На първо място агенцията има правомощия да разработва и предлага нови актове, които подобряват системата. Второ – тя е отговорна за разработването на стратегията, която трябва да бъде придружена от план за действие – с ясно определени отговорности на отделните институции. В правомощията на  агенцията е да проследи дали този план за действие се изпълнява, и как, да извършва оценка за резултата от изпълнението, да дава препоръки и да адаптира плана. Третият елемент в тази посока е да се разработват критерии, стандарти, методически указания по отношение на различни аспекти на безопасността по пътищата, които стават задължителни за прилагане. Оттам нататък, ако въпросът ви е за санкционни механизми – не, не могат да се предвидят на този етап санкционни механизми. Те са само един възможен начин дадена институция да си върши работата. Аз лично считам, че ние подценяваме възможността да се използва инструментариума на сътрудничеството и съвместното действие. Агенцията е координиращ и хоризонтален орган, но тя ще работи в сътрудничество с всички тези 11 институции. И именно това сътрудничество ще даде възможност на всеки да разбере къде е неговото място. Агенцията ще има и подкрепяща роля за тях, ще ги подпомага в разписването на проекти, които да бъдат финансирани, за да се изпълняват дейностите. Защото много често става дума за липса на финансиране относно инфраструктурата. Също така ключова е ролята, дадена на агенцията за сътрудничество между институциите и гражданското общество. Натискът от гражданското общество и фактът, че пътната безопасност засяга всеки от нас, гарантират, че при добро сътрудничество ще постигнем големи ефекти. Обществото ще разбира какво правят институциите, а институциите за какво настоява обществото. – Ще може ли агенцията например да контролира началника на Пътната полиция дали води вярно статистиката за броя на катастрофите и загиналите? – Със сигурност ще може агенцията да получава информация и да работи заедно с Пътна полиция по отношение на правилата за водене на тази статистика. Очевидно е, че в България има разминаване на данните на различни институции, синхронизацията им е от ключовите задачи на новия председател на агенцията. Лично за мен методологията, по която се събират данните, дефиницията на индикаторите, които се отчитат и се ползват, трябва да бъдат единни за различните ведомства. И те да работят с един и същ начин на събиране, за да имаме еднотипна и синхронизирана информация. Или с промяна на нормативна уредба, или с указания агенцията би могла да упражнява контрол как се събират данните. – Някъде пишеше, че първата ви работа ще бъде да се установят местата с голяма концентрация на катастрофи. Но нали това и сега се прави от КАТ? – Прави се и КАТ уведомява ежегодно собствениците на пътищата къде са местата с концентрация на ПТП. Ключовото е да се види какви мерки се предприемат по отношение на тези места и това ще бъде ролята на агенцията. Да работи на базата на препоръките на КАТ със собствениците на пътищата – АПИ и общините, така че да се предприемат адекватни мерки за намаляване на тази концентрация. – Сега работна група от МВР и транспортното министерство дели Закона за движението по пътищата на 3 закона. Два от проектите вече са публикувани, тече обществено обсъждане. Вие харесвате ли ги или от името на Агенцията ще предложите промени? – Една от основните задачи на агенцията е да разработва и предлага нормативни документи, така че със 100% сигурност тя ще се включи в този процес. Не бих искала да споделям личното си мнение за законовите текстове. За мен процесът по разработването им се нуждае от подобрение. Привърженик съм на активното участие на заинтересованите страни в това разработване, а не само при общественото обсъждане. Мисля, че когато на късен етап администрацията ангажира гражданското общество, се пропускат възможности преди това да се обсъдят и създадат по-добри текстове  от добри предложения, които имат реален ефект и могат да променят модела за безопасност на движението. На този етап се разчита на предложения при общественото обсъждане, а можеше да се направи много по-рано. И започва негативна реакция, защото една работна група може да е направила много неща, но не всичко произтича от практиката. Някои неща могат да се направят и по-добре. – Ако участвате в работната група, бихте ли попитали, преди да гласувате да станат задължителни зимните гуми, колко катастрофи са станали със зимни гуми през лятото или обратното? – Бих попитала. Политиката следва да се основава на обективни данни. Друг е въпросът дали такива данни има, или че се нуждаем от промяна на протоколите, които се пишат при ПТП, за да може адекватно да се описва всеки от елементите на безопасността на движение. – Защо не проработи стратегията за пътна безопасност от 2011 г.? Защо остана непостижима целта й до 2020 г. да сведе жертвите на пътя до 388? – 388 – това е 50% от жертвите през 2010 г. Има различни интерпретации защо на този етап остава непостижима тази цел. Моите наблюдения досега са, че самата стратегията, без пряко да се ангажира с програмата „Визия нула”, се опитва да въведе такъв тип мислене в мерките, които са заложени. Опитва се също да вмени на различни ведомства различни мерки, но фактът, че липсва наблюдение за изпълнение на тези мерки е направил стратегията само един документ на хартия, като немалко други стратегии. Трябва да си припомним, че за периода до 2016 г. по стратегията не са внасяни доклади в МС за напредъка по изпълнението на мерките в нея, постигнатите резултати и т.н . Самата стратегия няма и план за действие, а тя може да работи само когато има ясни показатели. Без такъв план изпълнението й остава въпрос на желание, въпрос на възможности и на финансиране. – Вие от години се занимавате с европейски проекти и програми, координирате европейските фондове , като водещ служител на Министерския съвет. Кажете честно – толкова ли много се краде от европейските пари, колкото се говори? – Предвид опита и наблюденията, които имам над управлението на европейските фондове, бих казала, че това по-скоро са спекулации. Първо европейските фондове не са единствените публични средства в България, но да – те са най-видими, защото са свързани с множество изисквания за публичността и прозрачността на изпълнението им. Второ – те са основен инвестиционен публичен ресурс. Считам, че акцентът, който се поставя върху корупционни механизми в европейските фондове е преувеличен. Сторят се пътища, детски градини, обучават се хора… Вероятно има корупционни практики – в крайна сметка навсякъде, където има пари, е възможно да има и корупция. Но има и много строги процедури в европейските фондове по отношение на докладването, проследяването, изследването и санкционирането на тези случаи. Имаме цяла система на т. нар. финансови корекции, които много спекулативно бяха използвани. Те коригират всяко съмнение за допуснато нарушение, но финансовата корекция не е непременно сигнал, че някъде има корупция. Може да е заради неволна грешка, да е заради административен пропуск, но се интерпретира в общественото съзнание като корупция. Така че от една страна има недостатъчно разбиране на сериозните правила по отношение на европейските фондове, а от друга – ние сами си правим  лоша услуга с такова говорене, защото като стигне то например до европейски депутат, който не от България, той казва: „Те там само крадат”. Което не е вярно. Нашият гост  Малина Крумова е родена през 1976 г. Завършила е политология и международни отношения в Американския университет в Благоевград. Магистър е на университетите в Болоня и Сараево. През 2007 г. започва работа като експерт в екоминистерството, където през 2009 г. става ръководител на оперативна програма. Зам.-министър на околната среда и водите (2013-2014). Ръководи централното координационно звено на европейските структурни и инвестиционни фондове в Министерския съвет ( 2014-2017). През януари 2017 г. е вицепремиер в служебното правителство на Огнян Герджиков. Зам.-министър по регионалното развитие и благоустройството в кабинета „Борисов-3“.", "date": "2019.02.06", "title": " Малина Крумовa, съветник по създаването на Държавна агенция за пътна безопасност: Необходимо е досие за всяка тежка катастрофа\t\t\t"}
{"url": "https://trud.bg/%d0%b8-%d0%ba%d0%b0%d0%b1%d0%b8%d0%bd%d0%b5%d1%82%d1%8a%d1%82-%d0%ba%d0%bb%d0%b0%d1%82%d0%b8-%d0%bc%d0%b0%d0%b4%d1%83%d1%80%d0%be/", "text": "Правителството извънредно се загрижи за демокрацията в държава, в която нямаме посолство, имаме внос от $10 хиляди, живеят 50 българи, а други 25 лежат в затвора Цветната революция във Венецуела е в пълен ход. Там петрол има много и изглежда всичко ще се обагри в червено, заради пустото черно. САЩ първи, а сетне и водещите европейски държави застанаха зад шефа на парламента на Боливарската република – Хуан Гуайдо, който се самообяви за легитимен президент на южноамериканската държава. Така започна клатенето на официално избрания държавен глава – Николас Мадуро. На опашката за клатене се нареди и кабинетът на България. На извънредното заседание на Съвета за сигурността се реши, че „Република България изразява подкрепа за позицията на нашите партньори в Европейския съюз и международната общност, която признава председателя на Националната асамблея на Боливарска република Венецуела Хуан Гуайдо, като временно изпълняващ функциите на държавен глава.“ Рядко българско правителство си позволява да бъде толкова категорично по международен въпрос толкова бързо. Предишното извънредно заседание беше от края на миналата година заради инцидента в Керченския пролив, когато руски кораби арестуваха украински катери. Тогава пак ни притискаха да кажем „Лоши руснаци!“, но Съветът за сигурността прояви мъдрост, сложи кадифените ръкавици и написа: „В интерес на всички е Руската федерация и Украйна да проявят сдържаност, а напрежението да бъде преодоляно с диалог.“ Но едно е там някъде да е Мадуро, а срещу теб да е Путин. Защо е тази извънредност и тази категоричност за Мадуро? В позицията на Съвета се казва и защо. „…България изразява своята солидарност (…) както и към гражданите на държавите членки на ЕС, които живеят там. Това са над 1 милион души, предимно от Испания и Португалия – страни, които са надеждни партньори на България, за което има редица примери, като последният за това е подкрепата им за българската позиция в защита на българските превозвачи и транспортни работници.“ Значи някаква търговия въртим – те ни помагат за транспортните работници, а ние – да клатим Мадуро. Обаче как ще се отговори на въпроса, че генералният секретар на ООН – Антониу Гутериш, който е португалец има друго мнение от нашия кабинет. Той заяви: „Имаше цяла поредица инициативи от няколко групи страни. Секретариатът на ООН реши да не участва в нито една от тези групи, за да запази доверие към нашето предложение за посредничество…, за да имаме възможност по тяхна молба да помогнем да се намери решение на кризата.“ Португалецът търси мир, там където живеят стотици хиляди негови сънародници, според съобщението на нашия МС, а ние заставаме в страна от вътрешен спор защото? Отворих дълбоките тефтери на взаимоотношенията между България и Венецуела и открих колко важна е темата за сънародниците ни там. МВнР много отдавна закри посолството си в Каракас. Всъщност интересите на България в цяла Латинска Америка са сведени до минимум. Имаме точно четирима посланици – в Куба, Мексико, Аржентина и Бразилия (с персонал под екзистенцминимума). Посланикът в Бразилия отговаря за общо пет държави, сред които и Венецуела. Откъде Съветът за сигурността черпи обективна, адекватна за българските интереси информация? По данни на Външно, в Боливарската република живеят официално около 50 българи. Интересен факт е, че лежат в затвора още 25 души. По данни на Министерство на икономиката вносът от тази южноамериканска държава у нас е на стойност за около 10 хиляди долара (облицовъчен камък), а износът на стойност около 300 хиляди – стъкло, пластмасови тръби и неща. Тук разбира се не се включва вноса на кокаин, поради което и най-вероятно имаме 25 посланици във венецуелски затвори. Държавният глава Румен Радев единствен се обяви против подкрепа на която и да е от страните и написа във фейсбук страницата си: „Събитията във Венецуела будят тревога и безпокойство. Съществува реален риск от ескалация и насилие (…) Политическата криза може да се реши единствено с организирането на прозрачни избори според конституцията на страната и с международно наблюдение.“ Критиците му веднага го захапаха, че „подкрепя комунистическата диктатура на Мадуро“. И оттук дитирамбите запяха „щом не е с Тръмп, е с Путин“. Допълнянето „мръсен комунист“ е саморазбиращо се. Лакейството винаги надвива аргументите. Според мен е комуникационна грешка това, което Радев направи, защото винаги можеше да подкрепи общата позиция на ЕС (каквато няма), позицията на ООН (каквато има) и да призове за световен мир (какъвто никога няма да има). Щеше да бъде прав и нямаше да дава повод да му казват, че е комунист и да го „мадурозират“. Ако беше изпреварил и Съвета за сигурността, правителството щеше да изглежда като онзи виц от времената на комунизма. По време на Студената война, на заседание на лидерите на компартиите в соцлагера, след дълго дърдорене генералният секретар на КПСС на СССР Леонид Брежнев се обърнал към генералния секретар на БКП – Тодор Живков и му казал: „Тодоре, излез!“. Живков се нацупил, но напуснал. В почивката, след като водачите на световния комунизъм се облекчили и запълнили стомасите, Живков се доближил до Брежнев и го попитал „Защо?“. Генсекът му казал „Тодоре, много добре те познавам. Ако аз *** (пусна газ, б.р.) ти се *** (омазваш, б.р.). Животът е кратък, мъдростта на вицовете – вечна.   Военната намеса ще бъде катастрофа Военна намеса във Венецуела ще доведе да катастрофа. До този момент армията е на страната на Николас Мадуро, като се предполага, че в нея е инфилтрирано огромно влияние на Москва и Хавана. Никой не знае с какво Путин е снабдил режима. Сигурни са две неща – армията на Венецуела е доста силна и второто, че нито Русия, нито Китай ще допуснат неконтролирано преминаване на контрола върху петрола в ръцете единствено на САЩ. Според всички безпристрастни наблюдатели голямата битката ще бъде за сърцето на армията.                                                    ", "date": "2019.02.06", "title": " И кабинетът клати Мадуро"}
{"url": "https://trud.bg/%d1%88%d0%b5%d1%84%d0%be%d0%b2%d0%b5-%d0%bd%d0%b0-%d0%b0%d1%82%d0%bf-%d1%85%d0%b2%d0%b0%d0%bb%d1%8f%d1%82-%d1%81%d0%be%d1%84%d0%b8%d1%8f-%d0%be%d1%83%d0%bf%d1%8a%d0%bd-%d1%82%d1%83%d0%ba-%d0%b5/", "text": "Куп похвали по адрес на София оупън изсипа Дейвид Мейси, член на Борда на директорите на АТП, който е у нас за турнира. С него е и Хервик Страка, директор на надпреварата от категория „АТП 500“ във Виена.  „Със сигурност може да обявим тазгодишното издание за един от най-силните, ако не и най-силният турнир от тази категория – заяви Мейси. – В София са няколко феноменални млади играчи – трима, които не просто атакуват топ 10, но и имат потенциал да бъдат №1 в света в бъдеще. Привилегия е да гледаш на живо в един турнир Стефанос Циципас, Карен Хачанов и Даниил Медведев. Това е събитие от национално значение. Направо е непредвидимо кой ще вдигне купата в края на седмицата. А вдъхновението, което ще получат българските деца от срещите с тенисисти от най-високо ниво, е безценно.“", "date": "2019.02.06", "title": " Шефове на АТП хвалят София оупън: Тук е най-добрият турнир от този клас"}
{"url": "https://trud.bg/%d0%be%d1%82%d0%bb%d0%be%d0%b6%d0%b8%d1%85%d0%b0-%d0%b4%d0%b5%d0%bb%d0%be%d1%82%d0%be-%d0%b7%d0%b0-%d1%86%d0%b0%d1%80%d1%81%d0%ba%d0%b8%d1%82%d0%b5-%d0%ba%d0%be%d0%bd%d1%8e%d1%88%d0%bd%d0%b8/", "text": "Специализираният наказателен съд отложи разглеждането на делото за „Царските конюшни“, по което обвиняеми са бившият областен управител на София Веселин Пенев и лицензираният оценител Юлия Димитрова. Причина за отлагането стана депозирана молба за самоотвод на съдебния заседател Живка Иванова с мотив, че в следващите месеци ще отсъства и моли да бъде освободена като заседател по това дело. Съдът уважи молбата и очаква да бъде назначен нов съдебен заседател. Кога ще стане това обаче не се знае и поради тази причина съдията не назначи нова дата за разглеждане на делото. Пред БГНЕС Пенев каза, че вече 3 години продължава тази сага, в която „се внасят документи с измислени оценки и скалъпени обвинения“. Според него казусът може да не се разреши до въвеждането и на ново законодателство. Именно такова преместило делото в специализирания съд, обясни бившият областен управител на София. На 17 януари Спецсъдът върна на прокуратурата делото. Дотогава то два пъти бе връщано за доразследване на прокуратурата от Софийския градски съд. След промените в НПК в сила от 5 ноември 2017 г. делото беше внесено в Специализирания наказателен съд. Апелативният спецсъд обаче по-късно отмени определението на първоинстанциония съд и така делото можеше да започне на 6 февруари 2019 г. Обвиняемият Веселин Пенев беше предаден на съд за няколко престъпления. Едното обвинение е за сключена неизгодна сделка, т.нар. „царски конюшни”. Щетата е над 10 млн. лв. и е формирана от разликата между продажната цена и реалната пазарна стойност на имота. Другото обвинение е за умишлена безстопанственост, в резултат на което също са настъпили вредни последици и за областната администрация, и за българската държава.", "date": "2019.02.06", "title": " Отложиха делото за царските конюшни\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b8%d1%81%d0%ba%d0%b0-%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81%d1%82-%d0%b7-22/", "text": "Днес, 6.02.2019 г., К.К. е привлечен като обвиняем за престъпление по чл.115 от Наказателния кодекс – за умишлено убийство в гр. Казанлък. Той е задържан с постановление на наблюдаващия прокурор за срок от 72 часа. В този срок Окръжна прокуратура-Стара Загора ще внесе искане в съда за вземане на мярка за неотклонение „Задържане под стража“ спрямо К.К. Това съобщиха от пресслужбата на държавното обвинение. На 5.02.2019 г., в 16.54 ч., в Районно управление на РУ на МВР-Казанлък е получено съобщение, че на втория етаж на жилищна сграда в гр.Казанлък, е  ж, по което има видими травматични наранявания. С извършване на оглед от разследващ полицай от Районно управление на МВР-Казанлък, по реда на чл.212 ал.2, е започнато досъдебно производство за настъпила смърт на 59-годишния М.К., в резултат от нанесени му тежки, несъвместими с живота, телесни увреждания – престъпление по чл.115 от НК. Надзора и ръководството на разследването се извършва от Окръжна прокуратура-Стара Загора. След извършване на първоначалните неотложни действия по разследването и проведени оперативно-издирвателни мероприятия от органите на МВР, още същата вечер е установен  Предвид непълнолетието на извършителя, съгласно чл.194, ал.1, т.1а от НПК, на 6.02.2019 г. разследването е възложено на следовател от Окръжен следствен отдел в Окръжна прокуратура-Стара Загора.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Прокуратурата иска постоянен арест за непълнолетния, убил с кол 59-годишен мъж в Казанлък"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b8%d1%81%d0%ba%d0%b0-%d0%bd%d0%be%d0%b2-%d1%80%d0%b0%d0%ba%d0%b5%d1%82%d0%b5%d0%bd-%d0%b4%d0%be%d0%b3%d0%be%d0%b2%d0%be%d1%80-%d1%81-%d1%80%d1%83%d1%81%d0%b8%d1%8f/", "text": "Американският президент Доналд Тръмп предложи възможността за сключване на нов Договор за ликвидиране на ракетите със среден и малък обсег (ДЛРСМО), в който потенциално биха могли да се включат и други държави, като Китай и Индия. „САЩ са готови да проучат възможността за ново сключване на американско-руски договор за ликвидиране на ракети със среден и малък обсег, в който да се включат и други държави. Може би можем да договорим различно споразумение, като добавим Китай и други, или може би няма да успеем – в такъв случай ние похарчим повече пари от всички останали и ще ги изпреварим технологично“, заяви Тръмп, защитавайки решението си да се оттегли от сегашното споразумение с Русия,  в традиционната президентска реч  „За състоянието на съюза“, която изнася всяка година пред двете камари на Конгреса. Договорът, подписан от Роналд Рейгън и Михаил Горбачов на 8 декември 1987 г., урежда премахването на ядрените и конвенционалните наземни балистични ракети със среден и малък обсег (достигащи цели на разстояние 500 до 5500 километра). На 1 февруари Тръмп и държавният секретар Майк Помпейо заявиха, че Вашингтон временно спира да изпълнява ангажиментите си в рамките на договора и след половин година ще го напусне. САЩ твърдят, че Русия нарушава споразумението и трябва да спре тази практика, за да остане то в сила. В отговор Кремъл обяви на 2 февруари, че Русия спира временно участието си в договора. Владимир Путин разпореди Москва да не предлага нови преговори с Вашингтон по този проблем и подчерта, че американската страна трябва да узрее за равноправен и съдържателен диалог. След изказването на Тръмп днес от Москва заявиха, че не са получавали конкретни инициативи от страна на Вашингтон за включване на нови страни в ДЛРСМО.  „Чували сме и преди изявления от администрацията на САЩ, че е необходимо в договора да бъдат включени и други страни. Доколко е реалистично това, не знаем“, заяви пред журналисти говорителят на Кремъл Дмитрий Песков.                ", "date": "2019.02.06", "title": " Тръмп иска нов ракетен договор с Русия и други държави: Ако не, ще изпреварим всички!"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b0%d1%82%d0%b0-%d0%b0%d0%b2%d0%b8%d0%be%d0%ba%d0%be%d0%bc%d0%bf%d0%b0%d0%bd%d0%b8%d1%8f-germania-%d1%84%d0%b0%d0%bb%d0%b8%d1%80%d0%b0-%d0%b8-%d0%be/", "text": "Германската туристическа авиокомпания Germania („Германия”) стана поредната жертва на затрудненията в сектора, след като изпадна в несъстоятелност и се принуди да отмени всичките си полети, съобщава „Ройтерс”. Крахът за превозвача дойде, след като се оказа неспособен да си осигури финансиране. 37-те самолета на „Германия” предимно се използваха от немски туристи, пътуващи към дестинации в Европа, Северна Африка и Близкия Изток. Освен това, обаче, авиокомпанията летеше и до по-нетрадиционни места като Иран, Ирак и Армения. Годишно превозваше по 4 млн. души. Всички полети обаче са спрени от понеделник вечерта. Федералната асоциация на германската авиоиндустрия обяви, че други компании, сред които „Кондор”, „ТУИфлай” и „Луфтханза” ще предложат „специални цени” на блокираните пътници, които ще се наложи да платят от джоба си, за да се приберат в Германия. Към момента няма официална информация колко души са в това положение. „Германия” се оправдаха за ставащото с високите цени на горивата, силния долар, забавеното въвеждане в експлоатация на нови самолети и високите цени на поддръжката, като всичко това довело до ситуация, в която компанията спешно се е нуждаела от средства, каквито в крайна сметка не били намерени. Консервативният икономически министър Петер Алтмайер коментира пред „Ройтерс”, че няма планове за спасяването на авиокомпанията. Социалдемократите настояват за създаването на общоевропейска система, която да защитава правата на пътниците при банкрут на превозвача им. Това е пореден удар по индустрията през последните години. През 2017 г. втората по големина германска авиокомпания „Еър Берлин” също напусна пазара. Британската „Монарх Еърлайнс” и „Алиталия” са в несъстоятелност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.06", "title": " Германската авиокомпания Germania фалира и отмени всичките си полети"}
{"url": "https://trud.bg/%d1%80%d0%b0%d0%b4%d0%be-%d1%8f%d0%bd%d0%ba%d0%be%d0%b2-7-%d0%b8-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%be%d1%82%d0%be/", "text": "Радослав Янков успя да се завърне сред най-добрите в сноуборда след слабото представяне в паралелния гигантски слалом на световното първенство в Парк Сити, Юта (САЩ). 29-годишният българин, който доскоро се възстановяваше от спукана кост на ръката и проблеми в кръста, зае 7-о място в паралелния слалом.  За втори пореден ден условията на пистата бяха много лоши –  силен снеговалеж, липса на видимост и непочистено трасе. Чепеларецът си постла за успеха с добро каране в квалификацията – 9-о време. Постижението му по синьото трасе беше много силно (4-о от всички завършили), но изоставане на червеното го остави извън първите 8. В елиминациите обаче той отстрани Ян Козир (Словения) и се класира за четвъртфиналите. Там обаче негов съперник бе лидерът от квалификацията Роланд Фишналер (Италия), който се възползва напълно от предимството да избира трасе. Радо му водеше през по-голямата част от дистанцията, но по-бързата синя писта помогна на фаворита да го изпревари с 33 стотни на финала.  Резултатът отреди на Янков 7-о място в крайното класиране, което е третото му най-добро на шампионат на планетата. На предишното световно в Сиера Невада (Испания) през 2017-а той беше 4-и в паралелния гигантски слалом и 6-и в паралелния слалом.  Фишналер пък стигна до битката за титлата, но там загуби от Дмитрий Логинов (Русия), на когото това е второ злато за два дни.", "date": "2019.02.06", "title": " Радо Янков 7-и на световното"}
{"url": "https://trud.bg/%d0%bf%d1%80%d0%be%d0%b2%d0%b0%d0%bb-%d0%bd%d0%b0-%d1%81%d1%8a%d0%b1%d1%80%d0%b0%d0%bd%d0%b8%d0%b5%d1%82%d0%be-%d0%b7%d0%b0-%d0%bf%d0%be-%d0%b5%d0%b2%d1%82%d0%b8%d0%bd%d0%b0-%d0%b2%d0%be%d0%b4%d0%b0/", "text": "Извънредното общо събрание на ВиК-Шумен, свикано с единствена точка за връщане на старата цена на водата – 3,30 лв. за кубик, се провали в сряда. Гласуван бил дневния ред и представителят на държавата, която държи 51%, гласувал против този дневен ред. „Така че събранието приключи преди да е започнало“, коментира зам.-кметът по стопански дейности Росица Антонова, която бе представител на община Шумен на събранието. Какво ще се случи занапред не е ясно. По-късно от ВиК-Шумен изпратиха прессъобщение как е протекло събранието, закрито за медиите. В него се обяснява, че „представителят на държавата Иван Крачунов гласува против предложения дневен ред, тъй като според заповед РД-02-14-55/18.01.2019 г. на министъра на МРРБ Петя Аврамова се касае за вземане на решение по въпрос, който е извън определените в Търговския закон компетенции на Общото събрание на съдружниците“. Казва се, че той предожил да се гласува друго – да се възложи на управителя на ВиК да извърши обстоен анализ на действащата цена на водата с цел преценка на необходимостта за нейното намаляване със заповед на управителя, в случай, че бъде установено несъответствие между утвърдената за 2019 г. цена /3,40 лв. б.а./ и нейното качество. Присъстващите представители на общините възразили, защото нямат мандат от общинските съвети да гласуват подобно предложение и настояли да се върви по предварителния дневен ред. Тогава представителят на МРРБ гласувал против. До извънредното общо събрание се стигна по предложение на кмета на община Шумен Любомир Христов. Цената на водата засега остава 3,40 лв. за кубик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Провал на събранието за по-евтина вода в Шумен"}
{"url": "https://trud.bg/%d1%81%d0%bf%d0%b5%d1%86%d0%b0%d0%ba%d1%86%d0%b8%d0%b8-%d0%ba%d1%80%d0%b0%d0%b9-%d0%bf%d0%b5%d1%88%d0%b5%d1%85%d0%be%d0%b4%d0%bd%d0%b8%d1%82%d0%b5-%d0%bf%d1%8a%d1%82%d0%b5%d0%ba%d0%b8-%d0%bf%d0%be/", "text": "Специализираните полицейски операции за пешеходци, които пресичат неправилно пътните платна и за водачи, които не спират на пешеходните пътеки започват в област Монтана. Акциите ще се провеждат всеки месец на територията на четирите Районни управления в региона, съобщиха от Областната дирекция на МВР. Полицейски екипи ще бъдат разположени край потенциално опасни пешеходни пътеки, места с интензивно пешеходно движение и в райони, където се наблюдава неправилно и рисково пресичане на платната от пешеходци. Полицейските служители обаче ще следят и за състоянието на пътищата и улиците – настилките, вертикалната сигнализация, маркировката, видимостта на пешеходните пътеки, за осветяването, пешеходните ограждения и други нормативни изисквания. При констатирани проблеми ще бъдат пращани сигнални писма на отговорните институции за предприемане на необходимите мерки, заявиха от полицията. През 2018 г. в област Монтана са станали 33 тежки ПТП с участието на пешеходци. Загинали са 2-ма пешеходци, а 31 са ранени. Катастрофите с пешеходци се нареждат на второ място по аварийност през 2018 г. в областта, след сблъсъците между движещи се автомобили, уточниха от органите на реда. През цялата 2018 г. на територията на област Монтана са станали 134 тежки ПТП, с 9 убити и 179 ранени граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Спецакции край пешеходните пътеки почнаха полицаите в Монтана\t\t\t"}
{"url": "https://trud.bg/%d0%b0%d0%bf%d0%b8-%d0%bf%d1%80%d0%b8-%d0%b3%d1%8a%d1%81%d1%82%d0%b0-%d0%bc%d1%8a%d0%b3%d0%bb%d0%b0-%d0%bf%d0%be-%d0%b3%d0%be%d0%bb%d1%8f%d0%bc%d0%b0-%d0%b4%d0%b8%d1%81%d1%82%d0%b0%d0%bd%d1%86/", "text": "При гъста мъгла и намалена видимост шофьорите трябва да карат с по-ниска скорост, съобразена с метеорологичните условия, да спазват по-голяма дистанция и да не предприемат резки маневри, изпреварвания или внезапно спиране. Това съветват от Агенция „Пътна структура“. И още: „Изключително внимателното шофиране при много слаба видимост е един от сигурните начини шофьорите да избегнат верижни катастрофи, каквито стават при мъгла и слаба видимост“. Във връзка с тежката   на магистрала „Струма“, при която вчера загина човек, а 16 бяха ранени, от АПИ посочват, че уточнението им е „по повод опитите за пореден път да се хвърли вина за тежък пътен инцидент върху пътната инфраструктура и то на новоизградена отсечка, сигнализирана с пътни знаци и маркировка по всички правила на нормативната уредба“. „В тази връзка призоваваме представителите на неправителствени организации да се въздържат от отправянето на обвинения без конкретни доказателства преди да е завършила работата на разследващите компетентни органи“, се казва в текста. Участъкът между Кресна и Сандански от автомагистрала „Струма“ има изградена техническа инфраструктура за интелигентна транспортна система. Тя ще продължи да се надгражда, тъй като е част от цялостния проект за интелигентна транспортна система за лотове – 3.1, 3.2 и 3.3 от АМ „Струма“, информират още от АПИ. Системата ще има общ център за управление на трафика и той ще започне работа със завършването на лот 3.1 между Благоевград и Крупник, тъй като изграждането на центъра за управление е включено в лот 3.1 на АМ „Струма“. Тъй като изграждането на лот 3.3 от Кресна до Сандански завърши предсрочно, а лот 3.1 е в процес на изграждане АПИ предприе стъпки за изграждането на временен контролен център за управление на трафика, който ще е в сградата на Областното пътно управление в Благоевград. Интелигентната транспортна система включва станции за броене и управление на трафика, видео наблюдение, информационни табла, измерване на теглото на превозните средства и метеорологично наблюдение.  ", "date": "2019.02.06", "title": " АПИ: При гъста мъгла – по-голяма дистанция и без резки маневри"}
{"url": "https://trud.bg/%d0%b5%d0%bc%d0%b1%d0%bb%d0%b5%d0%bc%d0%b0%d1%82%d0%b8%d1%87%d0%bd%d0%b0%d1%82%d0%b0-%d1%80%d0%be%d0%ba-%d0%b7%d0%b2%d0%b5%d0%b7%d0%b4%d0%b0-%d0%bd%d0%b0-%d1%80%d1%83%d1%81%d0%b8%d1%8f-%d1%81%d1%82/", "text": "Стас Намин (Анастас Алексеевич Микоян) е роден в Москва, през 1951 година. Още на 10-годишна възраст Стас постъпва в Суворовското военно училище, където учи 7 години, след което се записва в Института за чуждестранни езици и скоро след това се премества в Московския държавен университет, където учи литература и философия до 1978 година. През 1983 завършва курс за сценарий и режисура в „Госкино“. Интересът на Стас Намин към рок музиката започва още през 60-те години на миналия век, докато учи в Суворовото училище – през 1964 създава първата си рок група, а през 1969 се ражда група „Цветя“ („Цветы“), с която Стас  става истински популярен в меломанските и изобщо в културните  среди. С група „Цветя“ Стас създава много музикални хитове, а също така организира едни от най-големите независими международни музикални и културни фестивали в Русия. Стас Намин създава и първия Московски симфоничен оркестър, както и спектакъла „Балет на леда“ („Москва върху лед“) – първият по рода си мюзикъл върху лед в Русия. След 2000 година творецът с неизчерпаем талант и многобройни артистични търсения се посвещава на театъра, където създава пиеси за съвременна музикална драма, а също и арт-проекти с авторски снимки, които представя в световни галерии и музеи. В този период създава и поредица от документални филми, между които „Древните храмове на Армения“, „Истинската Куба“, „Free to Rock“, и композира филмова музика. Едно от най-харесваните места, превърнало в център за съхранение на националната култура, в място, където хората могат да се срещнат със световния шоу-бизнес, а също и в символ на авангардните млади хора в Русия, е Центъра Стас Намин (SNC), създаден през 1987 година и разположен в парка за отдих и култура Горки. Сред специалните гости на този център са звездите Робърт Де Ниро, Арнолд Шварценегер, Куинси Джоунс, легендарните Pink Floyd, U2 и много други. За този център Франк Запа снима филм, а хитовата песен на Scorpions от годините промяната в Източна Европа – „Wind of Change“ е посветена на духа на свободата, който витае в Центъра Стас Намин! Стас Намин ще представи лично на София Филм Фест филмите „Free to Rock“ и „Истинската Куба“, както и филма на Кирил Серебренников „Лято“.", "date": "2019.02.06", "title": " Емблематичната рок звезда на Русия Стас Намин e член на Международното жури и специален гост на 23-тия София Филм Фест\t\t\t"}
{"url": "https://trud.bg/%d0%be%d1%82%d0%bd%d0%be%d0%b2%d0%be-%d0%bd%d0%b0%d0%b3%d1%80%d0%b0%d0%b4%d0%b8-%d0%b7%d0%b0-%d0%bf%d1%80%d0%b5%d0%b4%d0%bf%d0%bb%d0%b0%d1%82%d0%b8%d0%bb%d0%b8%d1%82%d0%b5-%d0%bc%d0%b5%d1%81%d1%82/", "text": "40 предметни награди ще бъдат разиграни отново между данъкоплатците от община Търговище, които внесат целия размер на местните си налози до края на април. Освен традиционния жребий, който ще определи кои ще са печелившите, те ще получат и отстъпка от 5% от дължимата сума, напомниха от общината. Плащанията на данъците за сградите и колите, както и на таксата за битови отпадъци стартираха тази седмица. Те могат да се внесат и на две вноски, до края на юни и октомври. Освен на касите в центъра за административно обслужване те могат да се платят по банков път, в пощенските клонове, чрез Изипей и други, като гражданите трябва да посочат кода на съответните плащания за отделните данъци. Справки за дължимия размер, освен на място, се правят по телефона, както и на интернет страницата на общината с предварително взет код от местните данъци и такси, напомниха от администрацията.", "date": "2019.02.06", "title": " Отново награди за предплатилите местните данъци в Търговище\t\t\t"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%bc%d0%b0%d1%80%d0%b8%d1%87%d0%ba%d0%be%d0%b2-%d1%81-%d0%bd%d0%b0%d0%b3%d1%80%d0%b0%d0%b4%d0%b0%d1%82%d0%b0-%d0%bd%d0%b0-%d1%81%d0%be%d1%84%d0%b8%d1%8f-%d0%bd%d0%b0/", "text": "В чест на легендарния български музикант ще бъде показан филмът „Щурците – 20 години по-късно” (1988). В него режисьорът и продуцентът Панчо Цанков и операторът Андрей Чертов правят документално-игрален портрет на рок-групата, характеризираща цяла епоха за българската музика. На фона на концерти в зала „Универсиада” през 1987 година са представени интервюта с членовете на състава, които разказват за историята на групата, перипетиите през годините, начинът на създаване на песните, влиянието на славата. „В съдбата на „Щурците” се оглеждат много от абсурдите в България от средата на 60-те до 80-те години на ХХ век. Борбата им да свирят рок, отказът да се подчиняват на нелепи изисквания и идеологически ограничения им създават проблеми, но развиват и гражданското им мислене и им спечелват хиляди възторжени фенове”, пише по повод 20-годишнината на групата киноведът Александър Янакиев. Кирил Маричков е роден на 30 октомври 1944 година. Свири на пиано от малък, но следва инженерство. През 1967 година заедно с Петър Цанков, с когото дотогава са част от група „Бъндараците“, създават „Щурците“. Името на новата рок формация е избрано след конкурс в радио-предаване. Първоначално музикантите свирят песни на утвърдени поп композитори, но постепенно се ориентират към изграждането на собствено звучене, основано на авторски композиции, отличаващи се със стилово разнообразие – рокендрол, мелодични балади, хард рок и прогресив рок. Кирил Маричков е фронтмен, басист, певец и основен композитор, а „Щурците“ имат записани 12 студийни албума и много малки плочи. През 1967 година групата работи и с Георги Минчев, с когото печелят първото официално признание – песента на композитора Борис Карадимчев „Бяла тишина“ (с участието на струнния квартет „Димов“) получава първа награда на фестивала „Златния Орфей“, а впоследствие е обявена и за мелодия на годината в едноименния телевизионен конкурс. През следващата 1968 година излиза първата малка плоча, включваща песните „Веселина“, „Звън“, „Малкият светъл прозорец“ и „Изпращане“. Популярността на „Щурците“ непрекъснато расте, за да достигне своя връх през 1980-те години когато излизат албумите „20-ти век”, „Вкусът на времето”, „Конникът” и „Мускетарски марш”. Песните им са актуални, стилово разнообразни и печелят младежката публика. Текстовете им са дело на някои от най-известните и талантливи български поети. В кариерата си групата има повече от 3000 концерта при препълнени зали. През 1997 година „Щурците“ се събират, за да отбележат 30-годишния си юбилей с голямо турне, отново с препълнени зали и летни театри. Излиза 11-тия им албум „30 години Щурците”. В началото на месец юли 2007 година „Щурците“ осъществяват национално турне по повод 40-годишнината от създаването на групата в нейния основен състав – Кирил Маричков, Петър Гюзелев, Валди Тотев и Георги Марков. Всички концерти са безплатни за публиката. Издаден е и последният, 12-ти албум на групата „На прага на сърцето”. Наред с музиката на „Щурците“, Кирил Маричков записва и два солови албума – „Зодия Щурец” и „Искам да кажа”. „За мен винаги е било много важно за какво пея в песните си. Мисля, че нямам песен с текст, от който да се срамувам. Колкото до „любимия” ми стих – ще ми се да кажа, че аз много рядко използвам думата „любим”. Изпял съм, обаче, много стихове, които наистина ми харесват, например: Дали все още Хамлет жив е?  Дали все още се тревожи?  Да бъде или да не бъде –  Средновековно невъзможен!…“ Кирил Маричков е автор и на музиката за осем български филма, сред които култовият „Вчера” на Иван Андонов, откъдето е и песента „Клетва” (една от най-популярните песни в българското кино), „Адио, Рио”, „Индиански игри”, „Вампири Таласъми”, „Дунав мост” (с песента „Моят свят”), „Най-важните неща” (с песента „Обичам те завинаги”) и др. „Много исках да пиша филмова музика. Беше ми интересно и имах усещането, че се справям. Тогава Иван Андонов, с когото бяхме близки, правеше своите филми. Гледах отстрани и много ми се искаше и аз да напиша музика за някой негов филм. Никога обаче не се осмелих да му намекна това. Но съдбата очевидно си е знаела работата и един ден той ми каза: „Абе знаеш ли, ще правя филм за 60-те години, за битълсовото време. Ще се казва „Вчера”. Ще ми се ти да напишеш музиката.” Вътрешно направо се взривих от радост и така започнаха нещата“, спомня си за времето на първата си филмова песен „Клетва“ Кирил Маричков, а тя се превръща в емблема на едно време, което помнят поколения и влиза в историята на златните български хитове. През 1992 година Кирил Маричков заедно с Константин Марков (басист на група „Тангра”) основават рок радио „Тангра”. Незабравими ще останат концертите в Летния театър, с които се сложи началото на двата Рок Филм Фест-а от 1993 и 1994 година, организирани от радиото. През 90-те години на XX век наред с десетки представители на българската култура рок звездата се включва в движението на демократичната опозиция. Избран е за народен представител в 7-ото Велико Народно събрание. Тогава написва и песента „Аз съм просто човек”. От 2013 година Маричков е член на супергрупата „Фондацията”. През 2017 година „Щурците“ празнуват своята 50-годишнина с концерт в Арена Армеец. Гост-музиканти са Иван Лечев и Славчо Николов, а подгряващи групи са БТР, Д2, Тангра и Фондацията. И тогава това не е просто концерт, а незабравим спектакъл – магическа комбинация от уникалната музика на „Щурците“ с вечно актуалните послания на песните им, динамика и емоционален заряд. „Две следи”, „Среща“, „Рок в минало време”, „Вкусът на времето”, „ХХ век“, „Конникът”, „Клетва”, „Вълшебен цвят”, „Мускетарски марш” са само част от златните хитове на групата, които знаят и помнят вече няколко поколения меломани!", "date": "2019.02.06", "title": " Кирил Маричков с Наградата на София на Столичната община на 23-тия София Филм Фест"}
{"url": "https://trud.bg/%d1%81%d0%be%d1%84%d0%b8%d1%8f-%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d1%81%d1%80%d0%b5%d1%89%d0%b0-%d0%bf%d0%be-%d0%bf%d1%80%d0%be%d0%b5%d0%ba%d1%82-%d0%b3%d1%80/", "text": "На 5 и 6 февруари 2019 г. София e домакин на среща по проект „Градове в кръговата икономика“, който се изпълнява съвместно от водещи общини и организации в Европа с подкрепата на най-голямата инициатива в ЕС за климатични иновации – Climate-KIC. България е част от страните по проекта. В срещата в София, която се провежда в централата на „Веолиа“, Франция, с подкрепата на „Клийнтех България“ и Climate-KIC, се очаква да се включат 70 участници, представители на различни европейски градове и експерти в областта на кръговата икономика, съобщиха от пресслужбата на Столична община. От името на кмета на София Йорданка Фандъкова и Столичния общински съвет участниците в срещата поздрави Лорита Радева – общински съветник, председател на Постоянната комисия по опазване на околната среда, земеделие и гори. „В изпълнение на част от мерките от пакета за преход към кръгова икономика Столична община изгради интегрирана система за третиране на битовите отпадъци и добре функциониращата общинска система за разделно събиране на отпадъци. Благодарение на това Столична община депонира през 2017 г. само 16% от битовите отпадъци на града, произвеждаме модифицирано гориво РДФ, компост, електро- и топлоенергия и реализираме приходи от допълнително отделени рециклируеми отпадъци. Предстои изграждането на третата фаза на интегрираната система – Инсталация за енергийно оползотворяване на РДФ горивото с производство на топлинна и електроенергия за нуждите на над 70 хиляди домакинства в София. С ясни приоритети София работи за предизвикателствата и правилата на кръговата икономика“ – посочи в изказването си Лорита Радева. В работната фаза на форума бе представена работата на Столична община по различни проекти в сферата на управление на отпадъците в рамките на европейското и трансграничното ни сътрудничество. Един от акцентите в презентацията на Столична община е проект “Ориентиране на Европейските региони към кръговата икономика – CircE”. Проектът е насочен към подпомагане на градовете в прилагането на концепцията за кръгова икономика при разработването на програми, стратегии и анализи за управлението на отпадъците. Основната му цел е разработване на Стратегия за устойчиво интегрирано управление на отпадъците, както и тяхното рециклиране с цел повторно използване. Презентацията на Столична община бе представена от Галина Симеонова – началник-отдел „Подготовка, управление и контрол на договорите“ в дирекция „Управление на отпадъците“. Домакинът на срещата от българска страна – „Клийнтех България“ – е партньор на Столична община в редица съвместни инициативи, както и по стратегическо споразумение в подкрепа на кандидатурата на София в конкурса за “Зелена столица на Европа”. Като резултат от сесиите на форума ще бъде изготвена „Бяла книга“, която да бъде представена пред европейските институции като част от проект „Градове в кръговата икономика“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " София е домакин на среща по проект „Градове в кръговата икономика“"}
{"url": "https://trud.bg/%d1%81%d0%bd%d0%b5%d0%b3%d0%be%d1%80%d0%b8%d0%bd%d0%b8%d1%82%d0%b5-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%bf%d0%be-%d1%83%d0%bb%d0%b8%d1%86%d0%b8%d1%82%d0%b5-%d0%b2-%d1%81%d0%be%d1%84/", "text": "Започна извършването на обработки със смеси срещу заледяване в някои райони в София във връзка с валежите от сняг. Най-интензивни са валежите в южните планински части. Това съобщиха от пресслужбата на Столична община. В момента се обработват трасета на общинските пътища в район Панчарево: Плана, Железница, Бистрица и Пасарел, както и в район „Овча купел“. Извършва се и опесъчаване в планината Витоша на пътищата Драгалевци – Алеко и Бояна – Златни мостове. Към момента градският транспорт се движи нормално по обичайните си маршрути. Обстановката се следи от екипи на Столичен инспекторат и дирекция „Аварийна помощ и превенция“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Снегорините излязоха по улиците в София, опесъчават срещу заледяване"}
{"url": "https://trud.bg/%d0%be%d1%82%d1%80%d1%83%d0%bf%d0%b0%d0%bd%d0%b8%d1%8f%d1%82-%d1%81-%d0%bd%d0%be%d0%bc%d0%b8%d0%bd%d0%b0%d1%86%d0%b8%d0%b8-%d0%b7%d0%b0-%d0%be%d1%81%d0%ba%d0%b0%d1%80-%d1%80%d0%be%d0%bc%d0%b0/", "text": "Преди броени дни „РОМА“ получи десет номинации за наградите на Американската киноакадемия, като сред тях са за най-добър чуждоезичен филм (така броят на филмите в програмата на 23-тия София Филм Фест става 4 от 5!), за най-добри актриси – в главна и във второстепенна роля, както и за режисура и – разбира се – най-престижната, за най-добър филм! „РОМА“ вече спечели призовете на Холивудската чуждестранна преса „Златен Глобус“ за най-добър чуждоезичен филм и за най-добър режисьор, а в актива си има и 7 номинации за наградите БАФТА. Творбата на Алфонсо Куарон е поредно доказателство за неговия разказвачески талант и за майсторството му да подрежда визуални шедьоври. Куарон е сценарист, режисьор, продуцент, монтажист и оператор на своя филм, вдъхновен от спомени и образи от времето на неговото детство. „Рома“ е най-добрият филм на Куарон до момента: вълнуваща, завладяваща и трогателна творба с богата лична история, красиво и динамично заснета в чистотата на черно-бялата стилистика. Това е историята на Клео (в ролята е Ялица Апарисио), млада жена от малцинство, която работи като прислужница за семейство в Рома, квартал от средната класа в Мексико сити, в началото на 70-те години на XX век… В самото сърце на творбата е чудесното превъплъщение на Апарисио, която създава своя образ с нежност, деликатност, стоицизъм и безкористност. Тя е перлата на този забележителен филм!“  Питър Брадшоу, „The Guardian“ Алфонсо Куарон беше споделил преди време „Липсва ми Мексико. Много отдавна не съм бил в Мексико – свързан съм с всичко у дома, нужно ми е да усетя отново, че съм жив…” Вероятно този копнеж води до така желаното „презареждане” с творческа енергия – и резултатът е филм, създаден с любов и майсторство, който буди всеобщо възхищение; филм-картина на миналото, пречупена през личния спомен и душата на кинематографиста. „Рома“ може да не е мемоарната творба, който може да се очаква от авантюристичния и дързък режисьор, автор на научно-фантастични шедьоври, но е абсолютно свеж, страхотен, изненадващ и възхитителен филм.“  Тод МакКарти, „The Hollywood Reporter”", "date": "2019.02.06", "title": " Отрупаният с номинации за Оскар „РОМА“ на Алфонсо Куарон с ексклузивни прожекции на София Филм Фест\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%83%d1%81%d0%ba-%d0%b7%d0%b0-%d0%bf%d0%be%d0%b4%d0%b4%d1%80%d1%8a%d0%b6%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d0%b1%d1%80%d0%b5%d0%ba%d0%b7/", "text": "Председателят на Европейския съвет Доналд Туск написа в Туитър, че за поддръжниците на Брекзит има специално място в ада. Изказването му дойде малко след срещата му с ирландския премиер Лео Варадкар в Брюксел. В социалната мрежа Туск написа: „Чудя се как ли изглежда специалното място в ада, отредено на хората, които пробутваха Брекзит без дори да направят план как да го постигнат“. Туск добави, че срещата му с Варадкар е била изключително важна за опита да се предотварти излизането на Великобритания от ЕС без сделка. Утре председателят на Европейския съвет ще се срещне британския премиер Тереза Мей. Туск заяви, че очаква да чуе от Мей „реалистични предложения за изход от задънената улица“. Туск отновно напомни и позицията на ЕС, който не възнамерява да предоговаря сделката по Брекзит.  ", "date": "2019.02.06", "title": " Доналд Туск: За поддръжниците на Брекзит има специално място в ада"}
{"url": "https://trud.bg/%d1%82%d0%b8%d1%82%d0%b8-%d0%bf%d0%b0%d0%bf%d0%b0%d0%b7%d0%be%d0%b2-%d1%81%d0%bb%d0%b5%d0%b4-%d0%bf%d0%be%d0%b1%d0%b5%d0%b4%d0%b0%d1%82%d0%b0-%d0%bd%d0%b0%d0%b4-%d0%b1%d0%b0%d0%bb%d0%ba%d0%b0/", "text": "„Левски Лукойл“ запази шансовете си да продължи във ФИБА къп, въпреки че остана на последното място в група „J” с актив от 2 победи и 4 загуби. Баскетболният шампион завърши с успех потока като се наложи над „Балкан“ със 105:88 в столичната зала „Универсиада“ и ще трябва да изчака развръзките в останалите групи и в Шампионската лига, за да разбере дали ще продължи в следващите кръгове като щастлив губещ.  „Беше много важно да спечелим миналата седмица, за да няма съмнения, че играем срещу българския отбор – коментира треньорът на „сините“ Константин Папазов. Именно предишната победа на „Левски Лукойл“ класира „Балкан“ напред. – Доволен съм, че проявихме характер в мачове без значение. Дано да продължим така, с такива игри ще върнем хората в залата. Пред нас се класираха отборите, които повече заслужаваха. Ако все пак и ние продължим, ще е частична награда за тези два мача.“  Иначе най-резултатен за успеха бе Христо Захариев, който вкара 26 точки, а Патрик Рембърт добави 18 т. За „Балкан“ Алекс Гаврилович се отчете с 20 т., а Микейл Хопкинс с 19 т.", "date": "2019.02.06", "title": " Тити Папазов след победата над „Балкан“ за ФИБА къп:  Показахме, че не играем срещу българския отбор"}
{"url": "https://trud.bg/%d1%81%d0%be%d1%84%d0%b8-%d0%bc%d0%b0%d1%80%d0%b8%d0%bd%d0%be%d0%b2%d0%b0-%d1%81%d0%b5-%d0%be%d0%bc%d1%8a%d0%b6%d0%b8-%d0%b7%d0%b0-%d0%b3%d1%80%d0%b8%d0%bd%d0%b3%d0%be-%d0%bf%d1%80%d0%b5%d1%81%d0%bb/", "text": "Софи Маринова и Тодор Давидов-Гринго се ожениха в тесен приятелски кръг. Двамата подписаха пред роднини и близки приятели в ритуалната зала на бул. „Витоша“. Кумове бяха Преслава и приятелят ѝ Павел. На сватбата присъства и синът на певицата – Лоренцо. Софи Маринова избра рокля от София Борисова. Дизайнерката бе сред шаферките заедно с прочутата носителка на титлата „Мисис баба“ Дони Василева и кметицата на Владая Таня Иванова. Маринова и Гринго избраха екстравагантни брачни халки. Имената на младоженците са изписани от горната страна на бижутата. Големият сватбен купон с колегите на Софи ще се състои на 24 март. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.02.06", "title": " Софи Маринова се омъжи за Гринго, Преслава й кумува (СНИМКИ)"}
{"url": "https://trud.bg/%d0%ba%d1%80%d1%83%d0%bc-%d0%b7%d0%b0%d1%80%d0%ba%d0%be%d0%b2-%d0%b7%d0%b0%d0%ba%d0%be%d0%bd%d1%8a%d1%82-%d0%b5-%d0%ba%d0%b0%d1%82%d0%b5%d0%b3%d0%be%d1%80%d0%b8%d1%87%d0%b5%d0%bd-%d0%bc%d0%b0%d0%bd/", "text": "Внесохме проект за решение на Народното събрание, с което да принудим мнозинството да открие процедура за избор на нов състав на ЦИК. Това заяви пред медии в кулоарите на парламента зам.-председателят на ПГ на „БСП за България“ Крум Зарков. Той припомни, че вчера, след анонса на левицата, са последвали редица скандални обяснения за това, че видите ли, парламентът може да си позволи да не изпълни закона. „Тези обяснения ще срещнат нашия категоричен отпор. Съгласно член 51 от Изборния кодекс, членовете на ЦИК се избират за 5 години. Нов състав следва да се избере не по-рано от 3 месеца и не по-късно от 1 месец преди изтичането на тези 5 години. Този състав е встъпил в длъжност на 21 март 2014 г. За да изпълним закона, трябва да изберем нов състав преди 21 февруари 2019 г.“, обясни той. По думите му това, че идват нови избори, че сегашните членове са натрупали опит, не съответства на разпоредбите на закона и не може да бъде прието. „Ако приемем едно такова обяснение – кой ни гарантира, че утре депутатите няма да счетат, че са натрупали достатъчно опит и могат просто да продължат мандата си и кой ще гарантира, че другите мандатни длъжности ще бъдат сменяни, както постановява законът“, попита Зарков. Той подчерта, че се изисква, с право, от всеки български гражданин да бъде изряден и да спазва закона. „Нямаме право и тук, в тази сграда, да не го спазваме“, категоричен бе той. Социалистът обясни, че левицата ще настоява другата седмица този проект на решение да влезе в дневния ред на НС и дава два дни срок на правната комисия да изработи процедурните правила, по които да се извърши законният избор на нов състав на ЦИК. „Няма да приемем никакви други обяснения“, заключи Крум Зарков.  ", "date": "2019.02.06", "title": " Крум Зарков: Законът е категоричен – мандатът на ЦИК изтича и трябва да изберем нова"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d0%bc%d1%83%d1%82%d0%b0%d1%84%d1%87%d0%b8%d0%b5%d0%b2-%d0%b2%d1%8a%d0%b7%d0%bd%d0%b0%d0%b3%d1%80%d0%b0%d0%b6%d0%b4%d0%b5%d0%bd%d0%b8%d1%8f%d1%82%d0%b0-%d0%b2/", "text": "Съюзът на артистите в България (САБ) не само полага усилия да повиши възнагражденията в театъра, но и успява. Това заяви председателят на съюза Христо Мутафчиев преди обявяването на номинираните за наградите ИКАР, съобщи БГНЕС. „Миналата година беше подписано споразумение с Българската асоциация на работодателите – БАРОК за увеличение на заплатите с не по-малко от 15%. Това увеличение беше постигнато и беше приложено. Тази година, с браншовото споразумение, което подписахме с работодателите, успяхме да увеличим възнагражденията с още 15%, освен 10-те процента, с които държавата повиши заплатите заради инфлацията и заради това, че те не бяха повишавани“, обясни председателят на САБ и подчерта, че така на практика възнагражденията на заетите в театрите скачат с общо 40%. Според него така плавно ще бъде постигнат стандарт на заплащане на българските творци, който ще им позволи спокойно да упражняват професиите си.", "date": "2019.02.06", "title": " Христо Мутафчиев: Възнагражденията в театрите скачат с общо 40%"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%82%d0%be%d0%b4%d0%be%d1%80-%d0%ba%d0%b0%d0%b2%d0%b0%d0%bb%d0%b4%d0%b6%d0%b8%d0%b5%d0%b2-%d0%be/", "text": "Държавният глава Румен Радев изпрати съболезнователно писмо до семейството и близките на Тодор Кавалджиев, вицепрезидент на Република България в периода 1997-2002 г. „Ще запомним Тодор Кавалджиев с изключително скромния му, дори аскетичен начин на живот. С нас ще остане и неговото верую, че достойнството и стремежът към справедливост нямат политическа окраска“, се казва в писмото на президента Румен Радев, съобщават от прессекретариата на държавния глава. Радев  подчертава, че като вицепрезидент Тодор Кавалджиев има своя важен принос за изграждането и укрепването на президентската институция и за утвърждаването на демократичното начало и висока политическа култура в страната. „Личният и обществен път на Тодор Кавалджиев са отражение на сложния български XX век, наситен с противопоставяне и страдание за мнозина. Отредена му беше трудна съдба, но и силен характер, с който да я посрещне. До последно Тодор Кавалджиев странеше от почести и облаги и не се страхуваше да критикува недъзите както на опонентите, така и на своите съмишленици“, заявява още в писмото си до семейството и близките на Тодор Кавалджиев президентът Румен Радев.", "date": "2019.02.06", "title": " Президентът Радев: Тодор Кавалджиев остави веруюто, че стремежът към справедливост няма политическа окраска"}
{"url": "https://trud.bg/%d0%b7%d0%bb%d0%b0%d1%82%d0%b8-%d0%b8-%d0%bf%d0%b5%d0%bd%d1%87%d0%be-%d1%82%d0%b0%d1%80%d0%b8%d0%ba%d0%b0%d1%82%d0%b0-%d0%be%d1%82%d0%ba%d1%80%d0%b0%d0%b4%d0%bd%d0%b0%d0%bb%d0%b8-65-%d0%ba%d0%b8/", "text": "Бургаската полиция е заловила двама крадци – Злати Илиев и Пенчо Манов, известен като Пенчо Тариката, обрали четири търговски обекта. Три от тях са складове на едро за магазини и една заложна къща, от която са плячкосали близо 6 килограма и половина злато. Това съобщи окръжният прокурор на Бургас Георги Чинев на брифинг пред журналисти. „Крадците са от тежкия криминален контингент, каза старши комисар Калоян Калоянов“, шеф на ОД на МВР. Двамата крадци са съответно осъждан и реабилитиран. Кражбите са извършили в Бургас и Айтос за периода от май 2017-та година до юни 2018-та година. Схемата им на действие била следната: разбивали стените на набелязаните обекти и заглушавали СОТ-а, после отваряли касите. Използван е специфичен режещ инструмент с газ пропан бутан и кислород, за да се разбият касите. Откраднатото злато е на стойност 250 000 лева. Всичко откраднато от складовете – цигари и алкохол, е на стойност 322 000 лева, уточниха от държавното обвинение. Заглушители за СОТ се продават свободно на цени от 10 до 100 лева- нещо, което трябва да се забрани, коментираха магистратите. Наблюдаващият прокурор Мануел Манев обясни, че винаги е имало предварително обследване и проучване на обектите. „Проучвали са се маршрути и са се правили удари в точното време“, каза прокурорът. Двамата крадци са арестувани, те са на по 40 години. Задържането им стана рано сутринта във вторник, когато градът осъмна блокиран от полиция, завардени бяха даже изходите му, с цел търсените престъпници да не избягат. Ще се проверява дали са участвали и в други обири, включително и в чужбина.", "date": "2019.02.06", "title": " Злати и Пенчо Тариката откраднали 6,5 килограма злато"}
{"url": "https://trud.bg/%d0%bd%d0%b0%d0%b9-%d0%b4%d0%be%d0%b1%d1%80%d0%be%d1%82%d0%be-%d0%be%d1%82-%d1%81%d0%b2%d0%b5%d1%82%d0%b0-%d0%bd%d0%b0-%d0%ba%d0%b8%d0%bd%d0%be%d1%82%d0%be-%d0%bf%d0%be-%d0%b2%d1%80%d0%b5%d0%bc%d0%b5/", "text": "Международният филмов фестивал „София Филм Фест“ и тази година ще поднесе на публиката най-доброто от света на киното, незабравими партита и вълнуващи срещи. Екипът на емблематичното за столицата събитие ще отбележи и половин вековния юбилей от знаменателния Уудсток, с новото 23-то издание на фестивала, стартирал като Мюзик Филм Фест и духовен продължител на Рок Филм Фест, за целта ще бъде предложено на зрителите в София, Пловдив, Бургас и Варна през март всичко, от което един истински фен на киното има нужда! Международният филмов фестивал Sofia International Film Festival, извоювал с годините признанието на световната кинообщност, акредитиран от FIAPF и включен в класацията на сп. „Variety” сред 50-те топ-фестивала за киноиндустрията, ще представи пред вярната си публика и многобройните международни гости най-актуалните творби от световното и българското кино. Откриването на форума ще бъде с премиерата на най-новата документална творба на Андрей Паунов – „Да ходиш по вода” на 7 март в зала едно на НДК. Лентата бе представена за първи път на фестивала в Локарно. Филмът представлява непосредствен поглед към артистичните търсения и личните взаимоотношения на големия наш творец – Кристо, прочут със своите мащабни инсталации. За първи път от кончината на Жан-Клод, неговата съпруга и партньор в творческия процес, Кристо решава да реализира проекта, започнат заедно с нея преди много години – „Плаващите кейове”. Сред най-важните филми в програмата на фестивала несъмнено са творбите, носители на „Златна палма“ и „Златен лъв“ – „Джебчии“ на Хироказду Кореда („Златна палма” – Кан ’18, с номинация за чуждоезичен „Оскар” и десетки отличия от цял свят) и „Рома“ на Алфонсо Куарон („Златен лъв” – Венеция ’18, с номинация за чуждоезичен „Оскар” и още девет номинации за наградите на Американската киноакадемия, както и с множество други отличия от цял свят). Наградата за късометражен филм и тази година провокира много млади кинематографисти в България да представят своите филми и дори да създават нови за участие в конкурса Джеймисън. Много от наградените и номинираните режисьори впоследствие създадоха филми, взели участие на престижни международни кинофоруми. Великият полски режисьор Кшищоф Зануси ще бъде специален гост на събитието и ще бъде удостоен с Наградата на СОФИЯ на Столична община за своя принос към изкуството на киното, а киноманите ще могат да видят специална ретроспектива от избрани негови филми, както и най-новата му творба „Етер“, чиято премиера беше преди месеци на фестивала в Рим. Визитата и ретроспективата на Зануси са в партньорство с Полския институт в София. На 23-тия София Филм Фест се очакват над 250 чуждестранни гости. Голяма част от тях ще дойдат специално за 16-ото издание на София Мийтингс, което по традиция ще събере европейския елит във филмовата индустрия. Церемонията по награждаването на фестивала ще се състои на 16 март, а за 17-и път международно жури ще определи и фаворита за Голямата награда в конкурса за първи или втори игрален филм „София – град на киното”, съдържаща парична премия от 7000 евро, осигурена от Столична община. Обичаният български рок музикант Кирил Маричков също ще получи Наградата на София на Столична община за своя принос към изкуството на киното и музиката. В негова чест ще бъде показан филмът „Щурците – 20 години по-късно” (1988), а златните хитове на една от най-добрите български рок-групи на всички времена се знаят и помнят от няколко поколения меломани. Програмата на събитието, заедно с традиционните издания в Бургас, Пловдив и Варна, ще продължи до 28 март. Още от края на февруари в Дома на киното ще започнат ретроспективи и други събития, които ще подготвят публиката с очакване за фестивала. Ще бъдат представени повече от 15- пълнометражни игрални и документални заглавия, както и над 20 късометражни филма. Всички филми в програмата са достъпни и по един изпитан и удобен начин – билет в кен. За шеста поредна година той ще е отново навсякъде около Вас – седмици преди началото на фестивала Ще откриете своя билет за кино на много места в София, като отново има и златен билет, който дава достъп за неограничен достъп до всички прожекции и партита. Фестивалът се организира от Арт Фест под патронажа на Столична община и част от Календара на културните събития на София за 2019 година, в партньорство с Министерство на културата, Националния филмов център и Националния дворец на културата, с подкрепата на програмата Творческа Европа MEDIA (Creative Europe Media) на Европейския съюз, национални и чуждестранни културни институти, спонсори, партньори и приятели. Ето и 11-те потвърдени конкурсни филма: * „Братя“ („Brothers / Kardesler”, 2018) – Турция-Германия-България, режисьор Омур Атай; * „Доверие“ („Trust / Güven”, 2018) – Турция, режисьор Зефа Озтурк; * „Заливът Ханалей“ („Hanalei Bay”, 2018) – Япония, режисьор Даиши Мацунага; * „Златна младост“ („Golden Youth / Une jeunesse dorée”, 2019) – Франция-Белгия, режисьор Ева Йонеско; * „Изчезващи дни“ („Vansihing Days / Man you”, 2018) – Китай, режисьор Джу Син; * „Прасето“ („The Pig”, 2019) – България, режисьор Драгомир Шолев; * „Сервитьорът“ („The Waiter“, 2018) – Гърция, режисьор Стив Крикрис; * „Снимка с Юки“ („A Picture with Yuki“, 2019) – България, режисьор Лъчезар Аврамов; * „Стена“ („Wycieczka”, 2018) – Полша-Германия, режисьор Бартош Грудзиецки * „Техеран: Град на любовта“ („Tehran: City of Love”, 2018) – Иран-Великобритания-Холандия, режисьор Али Джаберансари; * „Чудовища“ („Monsters.”, 2019) – Румъния, режисьор Мариус Олтеано; За поредна година фестивалните прожекции са предвидени в НДК-Зала 1, Кино Люмиер, Дома на киното, кино Одеон, Euro Cinema, културен център „G8”, Зала „Славейков“ на Френския културен институт, Културен център на Софийския университет „Св.Климент Охридски”, кино „Влайкова”, CINEMA CITY Mall of Sofiа, CINE GRAND City Center Sofia, ARENA Deluxe Bulgaria Mall.", "date": "2019.02.06", "title": " Най-доброто от света на киното по време на 23-тия „София Филм Фест“ през март"}
{"url": "https://trud.bg/%d0%b5%d0%b2%d1%80%d0%be%d1%81%d1%82%d0%b0%d1%82-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d0%b4%d0%b5%d1%86%d0%b0-%d1%81%d0%b0-%d0%bd%d0%b0-%d1%82%d1%80%d0%b5%d1%82%d0%be/", "text": "Българските деца се нареждат на трето място по добро или много добро общо здраве според Евростат. Пред тях се нареждат румънчетата и италианчетата. Този процент се променя леко по възрастова група, от 96,5 на сто за децата на възраст под пет години, до 95,9 на сто за децата на възраст от пет до девет години и 95,2 на сто за децата на възраст от 10 до 15 години. Процентът на децата, чието общо здраве се счита за лошо или много лошо, е под един процент за всички възрастови групи. Повече от 99% от децата под пет години са в добро здраве в България, Малта, Румъния и Италия. През 2017 г. процентът на децата под петгодишна възраст, за които се счита, че са в добро или много добро здраве, варира от 92,4% в Естония и над 99% в България, Малта, Румъния и Италия. За по-малко от 5% от децата в ЕС през 2017 г. се счита, че имат ограничения в дейностите, дължащи се на здравословни проблеми: 3.7% с умерени ограничения и 1.2% с тежки ограничения. Пропорцията на всяка категория ограничения с активност, нараства с възрастта. Сред лицата под 5-годишна възраст 2.2% са с умерени стойности и 0.6% имат тежки ограничения в дейностите, докато за лицата на възраст от пет до девет пропорциите са съответно 4,1% и 1,2% и 4,4% и 1,6% за тези на възраст от десет до петнадесет. Сред децата на възраст от пет до девет години, делът на тези, за които се смята, че са в добро или много добро здраве, е най-нисък в Португалия (89,3%) и Латвия (91,2%) и най-висок в Румъния (99,8%), Кипър (98,9%), Италия (98,8%) и Гърция (98,7%). Сред хората на възраст от десет до петнадесет години, процентът, който се счита за добър или много добро здраве, варира под 90% в Латвия (88,0%), Португалия (88,7%) и Естония (89,6%) до над 98% в Румъния (99,1%), Италия (98,4%) и България (98.2%). В почти всички държави-членки по-малко от 1% от децата под пет години имат тежки ограничения в дейността поради здравословни проблем.и През 2017 г. сред децата под 5-годишна възраст процентът, за който се счита, че има тежки ограничения в дейността, се дължи на здравните проблеми са под 1% във всички държави-членки с изключение на Обединеното кралство (1,1%), Белгия (1,4%), Финландия (1,5%) и Австрия (1,6%). За умерените ограничения в активността има по-големи различия между тях, от по-малко от 1% в Италия (0.2%), Кипър (0.6%), Малта (0.7%) и България (0.9%) до 4.9% в Дания, 7.8% в Литва, 8.6% в Латвия. За деца на възраст от пет до девет години делът с тежки ограничения в дейността е най-висок в Обединеното кралство (3,7%), Дания (2,4%), Люксембург (2,3%) и Унгария (2,2%), а най-нисък в Италия и България (и двете 0,3%). Умерените ограничения в активността варират от 0,2% в Италия и 0,9% в Гърция до 7,9% във Финландия, 8,3%, Литва, 8,4% в Естония и 11,9% в Латвия. Сред лицата на възраст от десет до петнадесет години с тежки ограничения в активността варират от 0.1% в Литва до 2,9% в Люксембург и 4,7% в Обединеното кралство, докато умерените ограничения варират между 0,7%, Словакия и 0,8% в Италия и Кипър до 10,9% в Дания, 11,4% във Финландия и 13,5% в Латвия.  ", "date": "2019.02.06", "title": " Евростат: Българските деца са на трето място по добро общо здраве в ЕС"}
{"url": "https://trud.bg/%d0%b0%d0%b2%d0%b0%d1%80%d0%b8%d1%8f-%d0%be%d1%81%d1%82%d0%b0%d0%b2%d0%b8-%d0%ba%d0%be%d0%b7%d0%bb%d0%be%d0%b4%d1%83%d0%b9-%d0%b1%d0%b5%d0%b7-%d1%82%d0%be%d0%ba/", "text": "Заради авария на съоръжение на Електроенергийния системен оператор беше изключено електрозахранването на град Козлодуй, съобщиха от ЧЕЗ. Срок за приключване на аварийния ремонт не е даден. „ЧЕЗ-Разпределение” осигурява алтернативно електрозахранване на болницата в Козлодуй. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.06", "title": " Авария остави Козлодуй без ток"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%be%d0%b1%d1%81%d1%8a%d0%b4%d0%b8-%d0%bf%d1%80%d0%b8%d0%be%d1%80%d0%b8%d1%82%d0%b5%d1%82%d0%b8%d1%82%d0%b5-%d0%b2-%d0%b7%d0%b5%d0%bb%d0%b5/", "text": "В Столичната община кметът Йорданка Фандъкова проведе среща със зам.-кмета и председател на община Лисабон в направление „Околна среда“ Хосе Са Фернандес. На срещата те обсъдиха прилагането на зелени политики и мерките за подобряване на качеството на въздуха в градовете, съобщиха от пресслужбата на СО. „Задълбочаваме сътрудничеството между двете столици, които са градове с древна история. Целта ни е споделянето на опит и успешни практики за подобряване на качеството на живот на хората, с акцент върху справянето с предизвикателствата от промените в климата“ – каза Хосе Са Фернандес. По думите му големите градове имат общи предизвикателства и трябва да споделят добрите примери. Кметът Фандъкова посочи, че София се стреми да прилага зелените политики за подобряване на качеството на въздуха при реализирането на всички големи проекти. „Интересуваме се от опита Лисабон в тази сфера, който ще е „зелена столица на Европа“ за 2020 г. През последните години София инвестира в развитието на най-екологичния транспорт – метрото, модернизирането на градския транспорт, като доставихме и първите електробуси с нулеви емисии. Предстои закупуването на още 15″. Освен това София изпълнява програма за възстановяване и изграждане на паркове и градини, както и за залесяване. Последният голям проект е засаждането на Новата гора на София на площ от 225 дка. Лисабон спечели приза „Зелена столица на Европа“ за 2020 г. с акцент върху три направления: устойчивата градска мобилност, ограничаването на ползването на коли чрез приоритизиране на градския транспорт и пешеходното движение, както и развитие на система за зарядни станции за електромобили. По отношение на системата за управление на отпадъците в Лисабон се работи за разделно събиране на отпадъци, както и оползотворяване на отпадъците за производство на електроенергия за 150 хил. домакинства.  Предвижда се опитът на португалската столица да бъде споделен в съвместни инициативи на експертно ниво. На срещата присъстваха и съветникът на зам.-кмета на Лисабон по направление „Околна среда“ – Педро Ваз и съветникът на председателя по „Околна среда“ – София Кордейро, както и екипът на проект „Зелена София“ на Столична община.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Фандъкова обсъди приоритетите в зелените политики със зам.-кмета по околна среда на Лисабон Хосе Са Фернандес"}
{"url": "https://trud.bg/%d0%b2%d1%80%d0%b0%d1%82%d0%b0%d1%80-%d1%87%d1%83%d0%b4%d0%be-%d0%b4%d0%b0%d1%80%d0%b5%d0%bd-%d1%81-%d0%b1%d0%bb%d0%b8%d0%b7%d0%bd%d0%b0%d1%87%d0%ba%d0%b8-%d0%bd%d0%b0-%d0%bc%d0%b0%d1%87/", "text": "Романтиката за купата на Англия е жива! И то в най-истинския смисъл на думата! Четвърторазредният „Нюпорт Кънтри“ срази „Мидълзбро“ в преиграване с 2:0 и си уреди дуел с шампиона „Манчестър Сити“ на осминафинал! Но това далеч не бе единственото на стадион „Родни Парейд“. Вратарят Джо Дей, футболистът с най-дълъг стаж в отбора, бе дарен с близначки по време на мача. И въобще не знаеше какво се случва. Според лекарите съпругата му Лизи ще ражда точно в този ден. На терена Дей пази като лъв, но администраторът му каза веднага след края новината – София Грейс и Емилия Лили са неговата нова гордост. Полудял от щастие, стражът полетя към изхода, без да каже на никой от отбора. По пътя си дори блъсна двама стюарди и отлетя към болницата „с 200“. Двете красавици се родили през 23 минути по време на първото полувреме на двубоя с „Мидълзбро“. Случаят на Дей стана още по-куриозен, когато се разбра, че не е играл в първия мач заради съпругата си. Тя имала насрочен термин за тогава, но природата била решила, че не е дошло време за близначките. Десет дни по-късно Дей бил уверен от лекарите, че още ще чакат. През нощта целият отбор се събрал в нощен клуб да празнува, а вратарят бил в епицентъра на партито. 28-годишният страж играе в „Нюпорт“ от 2014 година, а преди това беше в „Кристъл Палас“ и „Борнемут“. Големият ден за града е следващата събота. Тогава от 19,30 часа българско време „Нюпорт“ приема „Манчестър Сити“. Само от този мач и без значение от резултата четвърторазредният клуб ще получи 1,2 милиона паунда от телевизионни права. „ Исках с часове наред да целувам всеки мой футболист – призна щастливият треньор Майкъл Флин. – Никога не съм виждал да играем толкова силно.“ „ Нюпорт“ няма никакви успехи в английския футбол. Когато играе още в уелското първенство, става пет пъти шампион между 1928 и 1980 година, веднъж печели и купата на Уелс. Сега „Нюпорт“ повтори най-доброто класиране за купата на Англия – осминафинал. За последно това се случи през 1949 година, когато отпадна след продължение от „Портсмут“. Единственото участие на тима в Европа е за КНК през 1980-а, когато под уелски флаг отстранява „Крусейдърс“ (Северна Ирландия) и „Хаугар“ (Норвегия) и отпада на четвртфинал от „Карл Цайс“ (ГДР).", "date": "2019.02.06", "title": " Вратар-чудо дарен с близначки на мач"}
{"url": "https://trud.bg/%d0%b3%d0%b4%d0%b1%d0%be%d0%bf-%d0%b8-%d0%b6%d0%b0%d0%bd%d0%b4%d0%b0%d1%80%d0%bc%d0%b5%d1%80%d0%b8%d1%8f%d1%82%d0%b0-%d0%b1%d0%bb%d0%be%d0%ba%d0%b8%d1%80%d0%b0%d1%85%d0%b0-%d0%ba%d1%8a%d1%80/", "text": "Засилен полицейски контрол има на всички входове и изходи на Кърджали заради провеждащата се акция на ГДБОП и Жандармерията. Специализирани коли наблюдават и пътищата към селата. Проверяват се най-вече автомобили с регистрация от други райони на страната. По предварителни данни става дума за залавяне на организирана престъпна група, действала от доста време в региона, съобщава  . Информация обаче се очаква да бъде дадена след края на акцията.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.02.06", "title": " ГДБОП и Жандармерията блокираха Кърджалийско"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b0%d1%84%d0%b3%d0%b0%d0%bd%d0%b8%d1%81%d1%82%d0%b0%d0%bd%d1%81%d0%ba%d0%b8-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8-%d1%81%d0%b0-%d1%83%d0%b1/", "text": "Двама журналисти са убити от стрелци, които са нахлули в радиостанцията им в Северен Афганистан. И двамата загинали са мъже на около 20 години и са били застреляни в студиото на радио Хамсада, частно радио в провинция Такхар. Никой не е поел отговорност за атаката, а разследващите отиват към мястото на стрелбата, заяви говорителят на властите в провинцията Джавад Хежри. „Двама неидентифицирани стрелци са влезли в радиостанцията около 6 ч. във вторник. Те са открили огън по двамата репортери , които са били зад микрофоните в този момент и са излъчвали”, каза Хежри. Това е втората атака над афганистански журналисти за тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.06", "title": " Двама афганистански журналисти са убити в ефир"}
{"url": "https://trud.bg/%d0%ba%d0%bc%d0%b5%d1%82-%d0%be%d1%82%d1%8a%d1%80%d0%b2%d0%b0-%d0%b3%d0%bb%d0%be%d0%b1%d0%b0-%d0%b7%d0%b0-%d0%bb%d0%b8%d0%bf%d1%81%d0%b0-%d0%bd%d0%b0-%d0%be%d0%b3%d1%80%d0%b0%d0%b4%d0%b0-%d0%bd%d0%b0/", "text": "Кмет на разградско село се размина с глоба от 200 лв., която му била наложена за липса на ограда на гробищните паркове, както и на врати, ограничаващи достъпа на хора и животни. Санкцията на местния управник била издадена от Регионалната здравна инспекция след неизпълнени предписания за задължително привеждане на хигиенни и противоепидемични мерки на тези терени. Освен за поставяне на огради на две мюсюлмански и християнско гробище, трябвало да се почистят местата и от треви и храсти. Тъй като кметът положил всички усилия, които били в неговите правомощия, да изпълни предписанията, но бил с вързани ръце заради липсата на пари, той обжалвал пред съда. Състав на Районния съд в Разград разгледал мотивите му и преценил, че той е бил в невъзможност да изпълни предписанията. Историята може да изглежда частен случай, но касае кметовете на малките населени места, които имат свои отговорности, но не и финансиране за тях. Така станало и в този случай.  Проверяващите констатирали проблемите през май 2017 г. и дали предписание. Кметът входирал искане за пари до общината и помолил РЗИ да удължат срока, който му бил даден. Това било сторено. Последвало и второ искане, тъй като кметът не получил пари и се надявал в бюджета за следващата година да предвидят такива. Проверяващите отпуснали още време и така нещата се проточили за цяла година. Направили проверка през юли 2018 г. и установили, че нищо не се е променило. Така се стигнало до акт и наказателно постановление за нарушения на Закона за здравето, на които кметът възразил, защото на исканията му за отпускане на целеви пари нямало отговор. Това било отчетено и от съда, който отменил наказателното постановление.  ", "date": "2019.02.06", "title": " Кмет отърва глоба за липса на ограда на гробища, нямал пари\t\t\t"}
{"url": "https://trud.bg/2-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d0%be%d1%86%d0%b5%d0%bb%d1%8f-%d0%b2-%d0%ba%d0%be%d0%bb%d0%b0-%d0%bf%d1%80%d0%be%d0%bf%d0%b0%d0%b4%d0%bd%d0%b0%d0%bb%d0%b0/", "text": "2-годишно дете оцеля по чудо в кола, пропаднала до жп линията в Русе. Инцидентът е станал по обед в близост до болницата, съобщи  . Автомобилът е бил спрян по наклон и е тръгнал назад на собствен ход. В този момент майката е била извън колата, за да прибере свой близък от болницата и да прибере багажа му. 35-годишната жена е видяла с ужас как колата пропада по ската, докато детето е вътре. До инцидента най-вероятно се е стигнало, тъй като колата е била с работещ двигател, но не е била дръпната ръчната спирачка. Пръв на помощ се е притекъл Ивайло Кьосев, който в този момент е минавал оттам. Той разказа, че е видял празния автомобил да пресича пътя и да се спуска засилен по наклона, след което е пропаднал. Майката е тичала, викайки, че детето е вътре. Заедно с Ивайло Кьосев са слезли надолу до автомобила, който е бил спрял в храстите на 7-8 метра от жп линията. Двамата са извадили момченцето и са се изкачили обратно, подавайки си го от ръка на ръка. В този момент са пристигнали и два екипа на пожарната, които са се включили в спасителната операция. Макар детето да не е пострадало, то беше откарано от екип на „Спешна помощ“ за преглед в болницата. Районът на произшествието бе отцепен, за да може да се обезопаси мястото и да се извади колата. Това стана с метода „алпийски способ“, като пожарникарите се наложи да се спуснат с въжета по склона. Част от храстите и дърветата бяха разчистени за операцията. Влаковете временно са спрени, тъй като има опасност автомобилът да падне на релсите.", "date": "2019.02.06", "title": " 2-годишно дете оцеля в кола, паднала до жп линията в Русе\t\t\t"}
{"url": "https://trud.bg/%d0%bf%d1%80%d0%be%d1%81%d0%b2%d0%b5%d1%82%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8-%d1%83/", "text": "Децата и учениците, чийто майчин език не е българският, ще посещават допълнителни уроци. Детските градини в страната ще имат възможността да организират до още 200 часа по български език, а училищата – и по други предмети. Това каза министърът на образованието и науката Красимир Вълчев при посещението си в Панагюрище, предаде „Дарик“. Средствата за допълнителните уроци по български език ще бъдат осигурени по два стартиращи проекти по оперативната програма „Наука и образование за интелигентен растеж“. По думите на Красимир Вълчев всички деца трябва да бъдат обхванати в образователна институция и да им се осигури допълнителна подкрепа. „Чрез двата нови проекта ще имаме възможността да направим обученията по български език по-многочасови и да обхванем повече деца. Учителите трябва да направят индивидуални оценки, които да покажат нуждите. Целта е да не се натрупват образователни затруднения и учениците да не отпадат от системата“, заяви образователният министър. Той посети две детски градини, ремонтирани със средства от ОП „Региони в растеж“. Там министър Вълчев обясни, че детските градини са сред най-важните институции и призова учителите да положат максимални усилия за овладяването на българския език от всяко дете. Според него тези допълнителни часове също ще се заплащат по линия на проектите. Министър Красимир Вълчев присъства и на среща за въвеждането на дуалното образование в Панагюрище. На нея той потвърди ангажимента за мотивирането на повече ученици към професионалното образование. „То задържа повече млади хора в регионите и в страната. Бизнесът има нужда от тези кадри и това е все по-трайна тенденция“, каза образователният министър.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.02.06", "title": " Просветният министър: Допълнителни уроци за децата, чийто майчин език не е българският"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8%d1%8f%d1%82-%d1%84%d0%bb%d0%be%d1%82-%d1%81%d1%82%d1%80%d1%83%d0%b2%d0%b0-105-%d0%bc%d0%b8%d0%bb%d0%b8%d0%b0%d1%80%d0%b4%d0%b0-%d0%b8-%d1%81%d0%b5-%d0%bd%d0%b0/", "text": "На върха на световната класация се изкачи гръцкото мореплаване и счупи бариерата от 100 милиарда долара, стигайки до цифрата 105 милиарда долара в рамките на 2018 г. За една година Гърция докосна сумата от 5 милиарда долара, което е второто най-голямо увеличение, което се отбеляза сред държавите, които се намират в топ 10. Причина за възхода е увеличаване на поръчките за производство на NG-Кораби за превозване на течен естествен газ и увеличаването на цената на петролните танкери. Гърция завладя като собственик на най-скъпия флот от LNG в света, който от 13 милиарда долара в началото на 2018 г. достигна 18,4 милиарда в края на 2018 г. Гърците надминаха Японците, които имат флот от LNG на стойност 15,2 милиарда. Японците се задържаха на второ място. Спечелиха от увеличаването на стойността на товарните кораби към края на 2018 г. с танкерите. Трети е Китай. Стойността на търговския флот отбеляза най-голямото увеличение сред държавите на топ 10, възлизащо на 6,3 милиарда долара, увеличавайки общата стойност на 90 милиарда долара. Четвърта е Сингапур, която увеличи стойността на флота с 3,1 милиарда долара, главно поради корабите превозващи контейнери. Общата му стойност е 49,9 милиарда долара. На пето място се нарежда Норвегия с флот на стойност 48,8 милиарда долара. Поддържа голям флот от танкери. На шесто място са САЩ, с флот на стойност 44,5 милиарда долара. Отбелязват намаление на стойността на флота поради факта, че морските кораби са много стари, над 15 години. На седмо място е Германия със стойност на флота 31,4 милиарда долара. Флотът продължава да намалява с всяка изминала година, като основната причина за трудностите са товарните кораби за контейнери. Изгубила е вече 1,7 милиарда долара през 2018 г, флотът от containerships продължава да намалява поради продажбата на кораби, но и поради развалянето на много от тях. Китай вече се намира на върха що се отнася до флотата от контейнеровозите-containerships. Стойността на китайския флот с този тип кораби възлиза на 17,3 милиарда, а на германския на 16,4 милиарда долара. На осмо място е Южна Корея със стойност на флота 30 милиарда долара. През 2018 увеличи с пет милиарда стойността товарната си флота на танкерите и на контейнеровозите-containers. На девето място е Великобритания, като стойността на нейния флот намалява на 29 милиарда. На 10-то място е Дания със стойност на флота два милиарда. Зависи от товарните услуги на containers. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Гръцкият флот струва $105 милиарда и се намира на световния връх"}
{"url": "https://trud.bg/%d0%bf%d0%b0%d1%80%d0%b8%d1%81-%d1%81-%d1%82%d0%b8%d1%82%d0%bb%d0%b0%d1%82%d0%b0-%d0%bd%d0%b0-%d1%81%d1%83%d0%bf%d0%b5%d1%80-%d0%b3/", "text": "Доминик Парис спечели първата титла при мъжете от световното първенство по ски алпийски дисциплини в Оре (Швеция). Италианецът остави на 9 стотни зад себе си Йохан Клари (Франция) и Винсент Крийхмайр (Австрия), които разделиха сребърния медал. Състезанието бе толкова равностойно, че най-добрият спускач в момента Беат Фойц (Швейцария) изостана с 1 секунди и това го прати на 18-ото място в класирането. Аксел Лунд Свиндал (Норвегия) също остана назад (16-и) в един от последните стартове в кариерата си.  Парис пък затвърди добрата си форма от началото на сезона, след като в последните седмици записа победи в най-тежките спускания от Световната купа – в Бормио и Кицбюел. Скиорът от Южен Тирол се пусна с 3-и стартов номер и не остана доволен от карането си на финала, но след него никой не успя да подобри времето му. Това е първа световна титла за 29-годишния Парис, който има сребро в спускането от Шладминг 2013.", "date": "2019.02.06", "title": " Парис с титлата на супер-г"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%b4%d0%b2%d0%b0-%d1%82%d0%b8%d1%80%d0%b0-%d0%b1%d0%bb%d0%be%d0%ba%d0%b8%d1%80%d0%b0-%d0%b4%d0%b2%d0%b8/", "text": "Катастрофа между два товарни автомобила блокира движението през Хаинбоаз. Челният сблъсък е станал в района на Присовските завои на южния изход на Велико Търново. Сигнал за случая е получен в полицията в старата столица около 14,50 часа в сряда. По първоаначална информация са се ударили два български тира. Посрадал е 57- годишен пътник от единия автомобил. Той е откаран в Спешна помощ, с предположения за фрактура на крак. Причините за произшествието са в процес на изясняване. Екипи на Пътна полиция регулират движението. Автомобилите в двете посоки се пропускат поетапно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Катастрофа между два тира блокира движението през Хаинбоаз\t\t\t"}
{"url": "https://trud.bg/%d0%b1%d0%b0%d1%80%d1%81%d0%b5%d0%bb%d0%be%d0%bd%d0%b0-%d0%be%d1%82%d0%bc%d1%8a%d0%ba%d0%b2%d0%b0-%d0%b8%d1%81%d0%ba%d0%be/", "text": "Джосеп Мария Бартомеу, президент на „Барселона, призна, че би започнал преговори с големия съперник „Реал“ (Мадрид) за халфа Иско. Условието за това е играчът да реши да напусне настоящия си клуб, което изглежда все по-вероятно предвид взаимоотношенията му с треньора Сантиаго Солари, но и да бъде пожелан от Ернесто Валверде, наставник на каталунците. „Ако нашият специалист помоли за играч, който иска да напусне „Реал“, разбира се, че бихме го привлекли – каза Бартомеу. – Между двата клуба няма пакт за ненападение. Всеки се опитва да направи отбора си по-конкурентен. Иско? Бих говорил с президента на „Реал“ за него“.", "date": "2019.02.06", "title": " „Барселона“ отмъква Иско"}
{"url": "https://trud.bg/%d0%b7%d0%b5%d0%bc%d0%b5%d0%b4%d0%b5%d0%bb%d1%81%d0%ba%d0%b8%d1%82%d0%b5-%d0%bf%d1%80%d0%be%d0%b8%d0%b7%d0%b2%d0%be%d0%b4%d0%b8%d1%82%d0%b5%d0%bb%d0%b8-%d1%83-%d0%bd%d0%b0%d1%81-%d0%b0%d0%bb/", "text": "Липсата на работна ръка става все по-тежък проблем в сектора заради обезлюдяването и миграцията. Вече има ферми, като в Плевен, Велико Търново и в други райони на страната, които затварят поради острия дефицит на кадри, алармира Венцислав Върбанов, председател на Асоциацията на земеделските производители в България. Според него на възлови места в момента работят предимно пенсионери, които няма с кого да бъдат подменени. „За голямо съжаление новите лъскави машини, за които всички ни завиждат и за които още дълги години ще плащаме кредити от банките, в момента няма кой да ги управлява“, каза Върбанов при откриване на Седмата национална среща на земеделските производители във Варна. Според него грешка е, че специализираните училища били прехвърлени от МЗГ на общините и още следващата година някои от тях са били закрити. Умножават се и агрофакулетите към ВУЗ-овете в страната, но хората, които идват на полето, са малко. Спасението на сектора е да се внасят работници от Украйна и Молдова, но бюрокрацията е тежка и трябва да се облекчат процедурите за наемане на чужденци, смята браншовият шеф. Не би трябвало да има притеснения за административен вакуум около приемането на Общата селскостопанска политика /ОСП/ след 2020 г. заради предстоящите евроизбори, каза при откриване на форума министърът на земеделието Румен Порожанов. Той посочи, че темите наистина са много тежки и няма единна позиция на страните членки от ЕС. България настоява всяка държава сама да определя тавана на субсидиите на земеделците. Земеделският министър ще иска парламентът да удължи срока за приемане на новия Закон за собствеността, тъй като по думите му проектът предизвиква много драматични реакции. „Когато се говори за земя и за пари, интересите са обикновено разнопосочни“, каза Порожанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.06", "title": " Земеделските производители у нас алармираха: Затварят ферми в страната заради липса на работна ръка\t\t\t"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d1%80%d0%b0%d0%b7%d0%ba%d1%80%d0%b8-%d1%87%d0%b5-%d1%81%d0%b2%d0%b5%d1%89%d0%b5%d0%bd%d0%b8%d1%86%d0%b8-%d1%81%d0%b0-%d0%b8/", "text": "Публичното признание на папа Франциск, че свещеници са използвали монахини като „секс робини“, а вероятно все още продължават да правят това, бележи нова глава в кризата около Римокатолическата църква, предаде АФП, цитирана от  . Във вторник папата заяви, че католически свещеници и епископи са малтретирали сексуално монахини и че предшественикът му Бенедикт XVI е разпуснал женски религиозен орден заради подобен случай. Ватиканът работи по въпроса отдавна, няколко духовници са отстранени, съобщи още Франциск. Новият скандал идва, докато Римокатолическата църква се бори с вълна от случаи на педофилия в целия свят – от Ирландия до САЩ и Австралия. Признанието на папата идва след бурен протест миналата седмица, породен от женското списание на Ватикана „Женски църковен свят“, което разкри за изнасилвания на монахини.  ", "date": "2019.02.06", "title": " Папа Франциск разкри, че свещеници са използвали монахини като секс робини"}
{"url": "https://trud.bg/%d0%b0%d1%81%d0%be%d1%86%d0%b8%d0%b0%d1%86%d0%b8%d1%8f-%d0%b8%d0%b7%d0%be%d0%b1%d0%bb%d0%b8%d1%87%d0%b8-%d0%b7%d0%b5%d0%bb%d0%b5%d0%bd%d0%b8%d1%82%d0%b5-%d0%b7%d0%b0-%d0%bd%d0%b0%d1%82%d1%83%d1%80/", "text": "Факти, опровергаващи лъжите, които се разпространяват за екологичната мрежа „НАТУРА 2000“, разпространиха от Национална асоциация „Българско Черноморие“ в своя декларация: „Неолиберални екстремисти – „природозащитници” и шепа „учени” на   за промените в Закона за биологичното разнообразие, въвеждащи управлението на зони „Натура 2000”, поискаха национализация на 35% от територията на България и управлението да се осъществи от тях с болшевишки подходи. Защо лъжат тези хора? 1. Зона „Натура 2000” не е абстрактно понятие, а тя е част от територията (земята) на Р. България. Тази изконна българска земя те желаят да я притежават без да я платят и управляват в полза на други държави, от които получават пари. 2. Правителството да бъде принудено да отдели не малка част от българския бюджет за неолибералните екстремисти – „природозащитници” и шепа „учени”. Бюджета на Р. България е набран от данъците на българските граждани и е предвиден за пенсии, социално подпомагане, здравеопазване, обучение, отбрана и т.н. 3. Присвояването на 35 % от територията на Р. България си е чиста проба пълзяща анексия. Създаване на нова държава резерват-„Джурасик парк“, както я нарече режисьора Андрей Слабаков, от територията на нашата държава е застрашаване на националната сигурност. Как лъжат? 1. Неолибералните екстремисти и самозвани „природозащитници” казват, че Министъра на околната среда и водите еднолично щял да определя и управлява Зони „Натура 2000”. Това е лъжа! В Директивите черно на бяло е написано, че ДЪРЖАВАТА, а не НПО определят и управляват защитените зони в мрежата „Натура 2000”. Министъра на околната среда и водите е компетентния орган на държавата. В предложените изменения на закона към управителните тела на държавата се създават КОНСУЛТАТИВНИ СЪВЕТИ. Това е документ показващ, че управлението не е еднолично. 2. Същите неолиберални екстремисти, които желаят пълзящо да анексират територията на Р. България, казват че предложените изменения противоречат на Конституцията и Европейските директиви. Това е лъжа!  В писмо получено на 06.02.2019 г. от Европейската комисия до голяма група браншови организации по повод тяхното запитване за управление на зоните „Натура 2000” се казва: “По отношение на различните начини за организиране на системата за управление на „Натура 2000”, те попадат под компетенцията на държавата-членка и не се определят от Европейската комисия.” Това е пряко доказателство от Европейската комисия, че определянето на вида управление на зони „Натура 2000” от ДЪРЖАВАТА спазва, а не нарушава Европейските директиви. Не коментираме изказването им за нарушаване на Конституцията, защото те не конкретизират, а органа, отговарящ за спазването на Конституцията е конституционния съд, а не са „природозащитни” НПО. 3. Неолиберални екстремисти лъжат, че се създава Научен консултативен съвет. В документите на МОСВ пише „Консултативен съвет”. Органа „Консултативен съвет” се създава, за да се спазят разпоредбите на Европейските директиви, които казват че мерките за опазване при управление на зони „Натура 2000” „се съобразяват с икономическите, социалните и културните изисквания, както и регионалните и местните особености.” Европейските документи показват, че икономиката, социалния статус, културата и местните особености са водещи. Не са водещи „природозащитни” НПО-та и групичка „учени”, защото не са заинтересовани страни. Мястото на сериозните учени е да доставят научна информация на държавата, така е записано в прословутите Европейски директиви. 4. Следваща лъжа е, че промените в Закона за биологичното разнообразие се отнасят за българските защитени територии. Закона за биологичното разнообразие е закон за защитените зони. Защитените територии в България се уреждат в отделен закон – Закона за защитените територии, в момента предложение за негово изменение няма. 5. Лъжат, че промените в ЗБР са насочени против „природозащитни организации”. ЗБР не е закон за неправителствени организации, така че неговите промени не могат да ощетят или подпомогнат неправителствени организации. Закона за неправителствените организации в България е Закона за юридическите лица с нестопанска цел. В момента не е предложена промяна на този закон. 6. Лъжа е че намерения фосил на изпражнение от рис в терена на баба Пена е интелектуална собственост на намерилия го там „природозащитник” или „учен”. „Природозащитните” НПО и групичката „учени” получават пари от МОСВ и от европейски средства за събиране на първични данни-изпражнението от рис, и твърдят, че находките са тяхна собственост. Находките са собственост на този, който е платил-ДЪРЖАВАТА. Ако някой желае да прави научни изследвания върху дадена територия, то той първо трябва да сключи договор за тази си дейност със собственика на територията. Друг вид взаимоотношения са съотносими към тоталитарни периоди от историята на България, които в момента не съществуват. За справка: 1. В нито една държава-членка освен България не съществуват заповеди със забрани, които не могат да бъдат обжалвани пред съда. Няма заведени от Европейската комисия 26 наказателни процедури към страните-членки, които нямат предвидени такава заповед в своите закони. 2. В страните-членки, в които има приет начин на управление на защитени зони от мрежата „Натура 2000” са конституирани само два субекта-от една страна държавата в лицето на даденото МОСВ, като компетентен орган и от друга страна заинтересованите страни-собственици на имоти, ловно-рибарски, спортни, браншови и всякакъв вид ползватели на имоти в защитените зони. Компетентния орган определя мерките за опазване и те биват договаряни директно със собственика или ползвателя или биват консултирани и приемани единодушно от Консултативни съвети, в които са включени собственици/ползватели. Научните организации договарят отделно свои дейности с държавата и собственика/ползвателя. Извън това управление природозащитни организации и друг вид организации в обществена полза следят за устойчивото развитие и за спазване правата на природата, човека и икономиката взети заедно. Срещу държавите-членки, които вече имат приет начин за управление на зони „Натура 2000”, по-горе посочихме какви са начините, няма започнали наказателни процедури от Европейската комисия. 3. Извадка от Европейската комисия за процента на защитените зони от територията на държавата-членка България-34,5%  Великобритания-8,6 %  Дания- 8,4%  Латвия-11,5 %  Литва-12,4  Белгия-12,7 %  Франция-12,9 %  Швеция- 13,4 %  Холандия-13,3 %  Малта-13,3 %  Чехия- 14,1%  Австрия- 15,4 %  Германия-15,5 %  Естония-17,7  Италия- 19 %, и т.н. Последно приети страни-членки:  България-34,5%  Румъния-22,7 %  Хърватска-36,6 % Да си зададем въпроса дали сме прецакани от тройната коалиция, подпомогната от неолибералните екстремисти „природозащитници”, които ни туриха процента, или да сме горди, че са ни турили процента биоразнообразно? Отговорността за тургането на българския народ е на държавата. Тя да престане да се оправдава с „най-силните зелени“ или с Европейската комисия, защото европейските директиви и Европейската комисия говорят обратно на говоренето на някои политици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.06", "title": " Асоциация изобличи „зелените“ за Натура 2000"}
{"url": "https://trud.bg/%d1%80%d1%83%d0%bd%d0%b8-%d1%8e%d0%bd%d0%b0%d0%b9%d1%82%d0%b5%d0%b4-%d0%b4%d0%b0-%d0%b2%d0%b7%d0%b5%d0%bc%d0%b5-%d0%bf%d0%be%d1%87%d0%b5%d1%82%d0%b8%d0%bd%d0%be/", "text": "Уейн Руни заяви, че Маурисио Почетино, мениджър на „Тотнъм“, трябва да поеме „Манчестър Юнайтед“, ако временният наставник Оле Гунар Солскяер не остане на ,,Олд Трафорд“. Норвежецът замени на поста уволнения през декември Жозе Моуриньо и ще води ,,червените дяволи“ до края на сезона, докато не се реши кой ще бъде постоянен треньор на отбора. ,,Aко „Юнайтед“ продължи да бъде в тази форма под ръководството на Солскяер, ще бъде чудесно, ако той получи мениджърската позиция за постоянно – каза легендата на „червените дяволи“. – Но ако това не се случи, тимът трябва да се насочи към Почетино“.  Голмайсторът на всички времена на „Юнайтед“ и английският национален отбор сподели още, че е способен да играе отново във Висшата лига.", "date": "2019.02.06", "title": " Руни: „Юнайтед“ да вземе Почетино"}
{"url": "https://trud.bg/%d1%88%d0%b5%d1%81%d1%82%d0%b5%d1%82%d0%b0%d0%b6%d0%bd%d0%b0-%d1%81%d0%b3%d1%80%d0%b0%d0%b4%d0%b0-%d1%80%d1%83%d1%85%d0%bd%d0%b0-%d0%b2-%d0%b8%d1%81%d1%82%d0%b0%d0%bd%d0%b1%d1%83%d0%bb-%d0%b8%d0%bc/", "text": "Шестетажна сграда рухна в истанбулския квартал „Картал“. По първоначални данни човек човек е загубил живота си. Спасителните работи за изваждане на други четирима души продължават, предаде  . В сградата са живеели 12 семейства, но към момента на инцидента не се знае колко от тях са били вътре. Причината рухването до момента не е известна. На място са пристигнали полицейски, противопожарни и спасителни екипи. Според местния кмет на махала „Джевизли“, където се е разиграла трагедията, сградата е била стара, на около 60-70 години. Държавната телевизия ТРТ Хабер съобщи, че на първия етаж се е помещавало шивашко ателие, в което са работели около 20 души. Не е известно дали и колко от тях са останали под останките. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.06", "title": " Шестетажна сграда рухна в Истанбул, има загинал (ВИДЕО)"}
{"url": "https://trud.bg/%d0%b1%d0%bb%d0%b8%d0%b7%d0%ba%d0%b8%d1%82%d0%b5-%d0%bd%d0%b0-%d1%81%d0%b0%d0%bb%d0%b0-%d0%b7%d0%bd%d0%b0%d1%8f%d1%82-%d1%87%d0%b5-%d0%b5-%d0%bc%d1%8a%d1%80%d1%82%d1%8a%d0%b2/", "text": "Семейството на Емилиано Сала е наясно, че той е мъртъв. Това обяви океанографът Дейвид Мърнс. Той ръководи спасителната операция за аржентинеца и пилота на самолета, който трябваше да стигне от Нант до Кардиф на 21 януари. Мърнс е на мнение, че няма как един от двамата да бъде открит жив при каквито и да е обстоятелства. Аеропланът вече беше намерен разбит на дъното на Ламанша, а в него има заклещено тяло. Сега тече операция по изваждането на летателния апарат. Същото важи и за тялото, което ще бъде извадено с робот. „Няма никакъв шанс да ги намерим живи, затова сега е важното да извадим телата им от водата – каза Мърнс. -Двете фамилии със сигурност ще искат да се простят с тях и това е най-важното сега. Трябва да намерим и другото тяло, което също може да е някъде наблизо“. Феновете на „Нант“, бившият клуб на Сала, видяха знак от играча в последния мач на тима. Поне такова мнение изразиха те, след като доскорошните съотборници на аржентинеца вкараха гол в 9-ата минута срещу „Тулуза“ (2:0) или секунди преди аплодисментите от трибуните в негова чест. „Двубоят бе 1/4-финал от турнира за купата на Франция. „Искам да стигнем до финала, като по този начин да почетем Сала – каза Вахид Халилходжич. – Това би бил един подарък от нас за него“.", "date": "2019.02.06", "title": " Близките на Сала знаят, че е мъртъв"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b8-%d0%bf%d0%be%d0%bb%d0%b8%d1%86%d0%b0%d0%b8-%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%b4%d0%b2%d0%b5-%d0%b0%d0%bb%d0%be-%d0%b8%d0%b7%d0%bc/", "text": "След съвместни действия на служители от сектор „Измами“ в ГДНП и 02 и 04 РУ-СДВР са разкрити две телефонни измами, извършени в столицата. Това съобщиха от пресслужбата на МВР. Едната е за 8 000 лева спрямо 88-годишен столичанин, извършена на 31 януари. В резултат на предприети оперативни действия от ГДНП и 02 РУ-СДВР на 1 февруари е задържан 36-годишен участник в измамата, изпълнявал ролята на куриер. При последвалото претърсване у него и в автомобила му са открити и иззети мобилни апарати, СИМ-карти и други предмети, свързани с осъществяваната от мъжа престъпна дейност. Втората измама е спрямо 79-годишен, също от София, на стойност 2 900 лева, извършена на 1 февруари. След бърза реакция на криминалистите от ГДНП и 02 РУ-СДВР веднага е установен и задържан 56-годишен мъж, който също е изпълнявал ролята на муле в измамната схема. В хода на разследването, извършено от служители на 04 РУ-СДВР, са намерени иззети инкриминираната сума, както и други вещи, свързани с осъществяваната от задържания престъпва дейност. И двамата мъже са привлечени като обвиняеми и им е взета постоянна мярка за неотклонение „задържане под стража“. Работата продължава под надзора на прокуратурата.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Столични полицаи разкриха две ало измами за над 10 хил. лв., има арестувани"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%bf%d0%be%d0%b7%d0%b8%d1%86%d0%b8%d1%8f%d1%82%d0%b0-%d0%bd%d0%b8-%d0%b7%d0%b0-%d0%b2/", "text": "България няма геостратегически интерес във Венецуела, бяхме призовани от 5 страни членки на ЕС да подкрепим декларацията за демократизация на страната. Това коментира пред   външният министър Екатерина Захариев. Тя бе категорична, че позицията е в подкрепа на венецуелския народ и призива за успокояване на напрежението. Между правителството и президента има разминаване в позицията за Венецуела, а Захариева коментира различието, като отбеляза, че Румен Радев е решил да обяви своята позиция през социалните мрежи ден преди заседанието на Съвета по сигурността. Ние сме търсили диалог с него, но той, чрез своите съветници на заседанието на съвета, не пожела да изслуша аргументите в подкрепа на декларацията. Ние бяхме 20-ата държава, подкрепила я, така че не сме бързали, а сме обмислили данните. Външният ни министър бе категорична, че президентските избори отпреди година във Венецуела не са демократични, че са липсвали наблюдатели. Тя изтъкна и че избирателната активност е била ниска. Според нея е важно да се подкрепи желанието за демократизация на страната, да се допусне и хуманитарна помощ, както и провеждането на демократични избори за президент. Тя коментира, че трябва да се намали напрежението, за да не се стигне до военни действия, а това може да стане само с провеждане на избори, по думите й. Захариев извади и стряскаща статистика на съседни на Венецуела страни, според която от 2014 г. досега има 4 милиона бежанци, някои и по политически причини. „Никой не може да каже кой да управлява една държава, но не може и да го каже президент, който е избран нелегитимно. Венецуелският народ иска избори, там цари жестока нестабилност. Позицията на правителството ни е подкрепа към венецуелския народ”, коментира външният ни министър. Тя засегна и темата с посланиците ни, като заяви, че са предложени на президента около 15 имена и поясни, че в Норвегия още нямаме дипломат и не е ясна съдбата на децата ни там. Захариева коментира и Брекзит. Според нея все повече се върви към „развод” без сделка. Тя бе категорична, че както и да се раздели Великобритания с ЕС, всичко ще се промени за българите. Няма вече да има свободно движение, дори и процедурите да са облекчени, каза още Екатерина Захариева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.06", "title": " Екатерина Захариева: Позицията ни за Венецуела е в подкрепа на народа там\t\t\t"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d1%86%d0%b0%d0%bd%d0%b5%d0%b2-%d1%81-%d0%b8%d0%ba%d0%b0%d1%80-%d0%b7%d0%b0-%d1%86%d1%8f%d0%bb%d0%be%d1%81%d1%82%d0%b5%d0%bd-%d0%bf%d1%80%d0%b8/", "text": "Михаил Мутафов получава приза за чест и достойнство Стефан Цанев ще получи награда “Икар” на Съюза на артистите за цялостен принос към българския театър. Това обяви председателят Христо Мутафчиев по време на представянето на номинираните за наградите на съюза ИКАР 2019. “Тази година управителният съвет взе решение да бъде връчена на Стефан Цанев, големият български драматург и автор на българска драматургия и български пиеси. Всички го познавате. Знаете каква личност е. Противоречива като Стефан Стамболов, за когото той написа и пиеса. Наградата за чест и достойнство ще бъде връчена на актьора Михаил Мутафов, който играе във варненския театър”, заяви Мутафчиев. По традиция церемонията по награждаването е в Деня на театъра – 27 март и ще се проведе в Народния театър. Тази година отличията ще бъдат раздадени за 45-ви път. Сред номинираните за водеща женска роля са Ана Пападопулу за Джина Екдал в “Дивата патица”, Здрава Каменова за ролята й в “Дом за овце и сънища” и Ива Тодорова за постановката “Приятно ми е, Ива!”. За наградата за водеща мъжка роля се състезават Боян Арсов за образа му на Сехизмундо в “Животът е сън”, Бойко Кръстанов за Джон в представлението “Петел” и Владимир Пенев за ролята му на Андре в “Бащата”. Режисьорите Иван Панталеев, Крис Шарков и Стайко Мурджев се борят да грабнат престижната награда в тяхната категория. Номинирани за поддържаща мъжка роля са Герасим Георгиев-Геро за Санчо Панса в “За какво Ви е Дон Кихот”, Йордан Ръсин за Глигор в “Нова Библия” и Христо Петков за Хаджи Станьо в “Наблюдателите (Хипотеза за отвъдното)”. При жените в тази категория номинирани са Анастасия Лютова за Шарла в “Килър Джо”, Весела Бабинова за “Поп-фолк хроники: Бели птици и куршуми” и Ирини Жамбонас за Елизе в “Аз обичам, ти обичаш, тя обича”. Христо Мутафчиев коментира още, че за две години заплатите на актьорите скачат с 20%. “Миналата година беше подписано споразумение с Българската асоциация на работодателите – БАРОК за увеличение на заплатите с не по-малко от 15%. Това увеличение беше постигнато и беше приложено. Тази година, с браншовото споразумение, което подписахме с работодателите, успяхме да увеличим възнагражденията с още 15%, освен 10-те процента, с които държавата повиши заплатите заради инфлацията и заради това, че те не бяха повишавани”, обясни председателят на САБ и подчерта, че така на практика възнагражденията на заетите в театрите скачат с общо 40%.", "date": "2019.02.06", "title": " Стефан Цанев с „Икар“ за цялостен принос към театъра\t\t\t"}
{"url": "https://trud.bg/%d0%ba%d0%bb%d0%b8%d0%bf%d1%8a%d1%82-%d0%bd%d0%b0-chained-in-love-%d0%be%d0%ba%d0%be%d0%b2%d0%b0-%d0%bc%d0%b5%d0%bb%d0%be%d0%bc%d0%b0%d0%bd%d0%b8%d1%82%d0%b5-%d0%b7%d0%b0-%d0%b5%d0%ba%d1%80%d0%b0/", "text": "Вокалистът Тодор Ковачев пред „Труд“: Смислената музика се получава, когато вложиш истинска емоция Публиката подсказала на бандата кое парче да запишат Българската електророк група Innerglow пусна третия си сингъл “Chained In Love”. Песента и видеото към нея приковават меломаните за екраните с уникално звучене и кадри. От групата записват точно “Chained In Love”, защото самата публика я е избрала и винаги я харесва по време на участията им. „Когато правиш музика, някои песни се получават по-добре от други и това е нормално. Важното е когато някоя от идеите е много обещаваща, да усетиш това и да я изпробваш пред публиката“, каза пред „Труд“ Тодор Ковачев, който изпълнява вокалите и кийборда на Innerglow. Другите двама членове на групата са Матей Христосков – ударни и Петър Желев – китара. Текстът на “Chained In Love” е за носталгията и преживяванията, които никога няма да се повторят. Без да разказва конкретна история, клипът подсилва заложените в музиката емоции чрез цветови контрасти. Видеото е заснето на рядко снимани локации като Братската могила в Пловдив и Паметника на Трите поколения в Перущица. В него участва актрисата Стефани Ивайло. Клипът е дело на режисьора Николай Драганов и оператора Борил Петров, работили в “Акага“ и Рут Колева. Момчетата от Innerglow пишат авторска музика с различно и модерно звучене. В песните им се усещат влияния както от Pink Floyd и U2, така и от хаус музиката. Всички те се преплитат в уникалния им стил. Групата е част от лейбъла на китариста на „Остава“ Георги Георгиев. През изминалите две години от своето съществуване, те издадохa официално песните “After You” и “Rising Sun”. „Гледаме това, което правим да звучи свежо, емоционално и искрено. Основно за нас е да има мелодичност, нежност и някакъв оптимизъм, който се промъква заедно с може би по-меланхолична нотка. Когато има истинска емоция в това, което правиш, музиката се получава смислено. Смятаме, че и публиката усеща това и ако има някаква причина да ни харесва, е заради това“, така отговаря Тодор на въпроса какво според него е смислена музика, каквато от групата се стремят да правят. Следващият концерт на INNERGLOW е на 22 февруари в клуб Mixtape 5 в София заедно с финалистката от изминалия сезон на „Гласът на България“ – Виктория Динкова-VICK. От групата планират акустични участия и запис на нова песен. Питам Тодор ако се окаже, че оттук нататък ще има възможност да запишат само една единствена песен, с какво послание ще е тя. „Вероятно посланието ще е, че си заслужава човек да прави каквото му харесва и да се занимава с това, което обича и с което смята, че трябва да се развива, независимо от всички рискове, свързани с това решение“, отговаря той.", "date": "2019.02.06", "title": " Клипът на Chained In Love окова меломаните за екраните\t\t\t"}
{"url": "https://trud.bg/%d0%b2-%d1%81%d0%be%d1%84%d0%b8%d1%8f-%d0%b6%d0%b8%d0%b2%d0%b5%d1%8f%d1%82-%d0%b4%d0%b2%d0%b0-%d0%bf%d1%8a%d1%82%d0%b8-%d0%bf%d0%be-%d0%b4%d0%be%d0%b1%d1%80%d0%b5-%d0%be%d1%82-%d0%b2%d0%b0%d1%80%d0%bd/", "text": "Пловдив остава на 7-мо място Стандартът на живот в София е над два пъти по-голям отколкото в Пловдив и Варна. А спрямо по-бедните области в страната благосъстоянието в столицата е над четири пъти по-високо, сочат данните на Националния статистически институт. Брутният вътрешен продукт (БВП) на човек от населението в София е над 30 хил. лв., сочат последните обявени от НСИ данни. А именно размерът на БВП на човек ни дава възможност да сравняваме жизнения си стандарт с останалите държави, както и начина на живот в различните региони на страната. На второ място по размер на БВП на човек от населението изненадващо се нарежда Стара Загора със 17,5 хил. лв. като по този начин изпреварва редица по-големи градове в страната. Общината се стреми да привлича инвеститори, които дават високи заплати, а безработицата в Стара Загора е много ниска. През миналата година Стара Загора беше класирана на първо място в международна класация за инвестиционна дестинация в изследване, проведено то fDi Magazine – издание на Файненшъл Таймс. Индустрията в Стара Загора има двойно по-голяма роля за икономиката на областта от услугите, сочат данните на НСИ. На трето място е София област с 15,5 хил. лв. БВП на човек, което се дължи на близостта до столицата. Област Варна остава на четвърто място с БВП на човек от населението в размер на 13,8 хил. лв. След това в класацията е Габрово с 12,3 хил. лв. БВП на човек, а челната шестица се допълва от Бургас с 12,2 хил. В Габрово бяха направени много инвестиции, а индустрията, също както в Стара Загора, има по-голяма роля от услугите. Област Пловдив с 12,1 хил. лв. БВП на човек остава чак на седмо място, въпреки индустриалната зона край града, която привлича много компании. Оказва се, че стандартът на живот в столицата е точно два пъти и половина по-висок отколкото в Пловдив. А разликата между София и останалите по-малки градове е още по-голяма. Всъщност освен попадащите в топ 7 има само още две области в страната, които могат да се похвалят с БВП на човек от населението по-голям от 10 хил. лв. Това са Враца (11,6 хил. лв.) и Русе (11,1 хил. лв.). Във всички останали области стандартът на живот е поне три пъти по-нисък отколсото в София. Най-слабо икономически се представя Силистра с 6,6 хил. лв. БВП на човек. Стандартът на живот в София е над четири пъти по-висок и от областите Сливен (7 хил. лв. на човек), Видин (7,2 хил. лв.) и Кърджали (7,5 хил. лв.). Именно тези разлики карат много хора да се местят в по-големите градове като най-често търсят работа в София. Въпреки ръста на икономиката през последните години България остана на последно място в ЕС по БВП на човек от населението с 7300 евро. Това е четири пъти и половина по-малко от средното ниво за ЕС от 30 хил. евро. Най-близо до нас е Румъния с 9567 евро. Най-добре се представя Люксембург с 92 632 евро. В Германия БВП на човек е в размер на 39 650 евро, което означава, че там живеят 5,4 пъти по-добре отколкото ние.   Враца бележи най-голям растеж Смолян и Перник са сред отличниците Най-голям ръст на БВП се отчита във Враца – с близо 22% през 2017 г., сочат данните на Националния статистически институт, без да се отчита инфлацията. Това се дължи на факта, че все повече инвеститори се насочват към тази част на страната заради по-ниските заплати и наличието на работна ръка. Очаква се през тази година във Враца да бъде направена голяма инвестиция в завод за производство на части за автомобили като първоначално ще бъдат наети около 300 души, а броят на работните меса в предприятието постепенно ще бъде увеличен на 1000. На второ място по ръст на БВП на човек със 17,6% се нарежда София област. В столицата възможностите за развитие на производство са ограничени, затова все повече фирми се насочват към София област, което води до вдигане на жизнения стандарт в целия регион. На следващите места по бързо развитие са Видин с 13,7% ръст на БВП на човек, Смолян (+12,8%) и Перник (+12,1%).   Услугите дават 66% от икономиката Земеделието има най-малка роля Услугите формират 66,8% от икономиката на страната, сочат данните на Националния статистически институт. Индустрията има доста по-малък дял в икономиката от 28,4%, а земеделието осигурява само 4,7%. В столицата се формират близо 40% от целия Брутен вътрешен продукт (БВП) на страната. На това се дължи фактът, че заплатите в София са най-високи, а безработицата в столицата е много ниска. Като предимно на услугите се дължи икономическото благосъстояние на столичани. Услугите в София формират над 50% от целия обем на предоставените услуги в цялата страна. Индустрията в София е много по-слабо представена. Добавената стойност от развиваната в столицата индустрия е над шест пъти по-малка от добавената стойност на услугите. Във Варна, Бургас и Пловдив услугите също имат преимущество. Но в София област, Стара Загора и Габрово ситуацията е различна като промишлеността има по-голяма роля за доходите на населението. Което ясно показва, че инвестициите в производствени бази в тези райони имат решаващо значение за повишаването на жизнения стандарт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.06", "title": " В София живеят два пъти по-добре от Варна\t\t\t"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%8f-%d0%b4%d0%b8%d0%bc%d0%b8%d1%82%d1%8a%d1%80-%d0%b7%d0%b0-%d0%b3%d0%b5%d1%80%d0%be%d0%b9/", "text": "Димитър Костадинов – 54-годишният мъж, който излезе на пътя и загина при опит да предпази другите водачи на магистрала „Струма”, посмъртно бе обявен за герой в социалните мрежи. Десетки хора изпратиха съболезнования на семейството му, някои написаха стихове, а други бяха категорични, че неговата добрина и човечност са станали причина да пожертва живота си. Костадинов е от село Ново Делчево и баща на две деца. Той е професионален шофьор и пътувал по работа със свой колега за столицата, когато около 8 ч във вторник на магистралата автомобилът им попаднал в мъгла и се ударил в други коли. Димитър слязъл да маха и бил пометен от ТИР, чиито шофьор не го видял. 10 от общо 16 ранени останаха и вчера в болниците в град Сандански и Петрич. В опасност е животът на възрастен мъж.      ", "date": "2019.02.06", "title": " Обявиха загиналия Димитър за герой"}
{"url": "https://trud.bg/%d0%b1%d1%83%d0%b9%d1%81%d1%82%d0%b2%d0%b0%d1%89-%d0%bf%d1%8a%d1%82%d0%bd%d0%b8%d0%ba-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be/", "text": "Два столични автобуса по линиите 280 и 94 са се блъснали в „Студентски град“ заради буйстващ пътник. Това съобщи ръководителят на отдел „Организация, координация, контрол и безопасност на обществения транспорт“ към ЦГМ Лъчезар Пеков. Има един пострадал, предаде  . Предното стъкло на автобус 280 е счупено. Пътникът се е заяждал със шофьора. Ритал седалката му и е дръпнал волана. Това е причината водачът да изпусне управлението и да се удари в автобус 280. Счупеното стъкло е наранило ръката на шофьора. Той е прегледан от Бърза помощ и е освободен. Мъжът, причинил инцидента, е задържан от 7-мо РПУ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Буйстващ пътник предизвика катастрофа между два автобуса в София"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d0%b2%d0%b0%d1%81%d0%b8%d0%bb%d0%b5%d0%b2-%d0%bf%d0%be%d0%b8%d1%81%d0%ba%d0%b0-%d0%be%d0%b1%d1%8f%d1%81%d0%bd%d0%b5%d0%bd%d0%b8%d1%8f-%d0%bf%d0%be-%d0%b2%d0%b8/", "text": "Спецсъдът проучва техническите възможности за връзка с Белград Решават въпроса най-рано на 12 март Банкерът беглец Цветан Василев може да даде обяснения чрез видеоконферентна връзка като подсъдим по делото за присвояване на 2,7 млн. лв. от Корпоративна търговска банка (КТБ). Това стана ясно вчера от решение на състава на Специализирания наказателен съд с председател Виржиния Петрова. “Съдът следва да положи усилия като изпрати запитване към съответните институции в България и Сърбия за техническите възможности, начина и времето за осъществяване на видеоконфрентна връзка. Никога съдът не може да лиши подсъдим от правото му да дава обяснения”, отбеляза съдия Петрова. Като писа “Труд”, във вторник спецсъдът прие да се спре четенето на обвинителния акт срещу Василев и другите 17 обвиняеми, което продължаваше от май миналата година. Така стана възможно процесът да продължи, като последователно бе давана думата на всеки от подсъдимите. Те трябваше да отговорят дали разбират за какво са обвинени и желаят ли да дават обяснения. Почти всички бивши служители на КТБ отговаряха, че ще направят това по-късно. Само ексизпълнителният директор на КТБ Георги Христов обясни, че напълно отхвърля обвиненията. Бившият подуправител на БНБ Цветан Гунев пък отбеляза, прокурорите нямали познания за надзорния процес в банковото дело. Адвокат на Цветан Василев заяви, че клиентът му желае от Белград да даде обяснения по видео връзка. Според защитника Константин Симеонов това можело да стане чрез съдебна поръчка до Сърбия, тоест – заседанието да се води от сръбски съдия и да се излъчва у нас, или сръбските власти само да съдействат за включването на Василев, след потвърждаване на самоличността му, в залата на спъцсъда. “Прокуратурата иска да чуе обясненията на Цветан Василев”, каза спецпрокурор Даниела Начева. Тя и колегите й обаче посочиха, че подсъдимият не може да упражнява правата си избирателно. Ако Василев желае лично да участва в делото, той може да се върне в България. Обвинителите бяха категорични, че още миналата година спецсъдът е дал ход на процеса в отсъствието на основния обвиняем и тази хипотеза изключва участието му чрез видео връзка. Така въпросът за обясненията на Василев остана да се реши на 12 или 13 март, когато и съдът ще получи отговори за техническите възможности за връзка с Белград.   Изслушаха с връзка на живо естонци по делото „Соло“ Осъденият на доживотен затвор още се издирва от Интерпол Разпитите чрез видеоконферентна връзка са сравнително нови за нашата страна, тъй като системното им използване започва след 2010 година. Използват се предимно при молби за правна помощ от други страни, но вече са част от практиката и на българските съдилища. Разпитите са най-вече на свидетели. Такъв беше и първият случай у нас, когато по делото “Соло” през 2011 г. Софийският градски съд осъществи видеконферентна връзка с двама свидетели от Естония. Процесът се водеше за двойното убийство пред столичната дискотека “Соло”, извършено от Илиян Тодоров на 18 април 2009 г. Във фаталната вечер част от компанията в заведението са били момче и момиче естонци. Чужденката Сирет Пук видяла спречкването на улицата с участието на Тодоров, както и нож в ръката му, но не и да наръчгва някоя от жертвите и се прибрала в хотела. През нощта Тодоров се свързал с нея по скайп, като свидетелката показа и записа от разговора им. Делото в СГС се гледа от състав с председател бившата съдийка Румяна Ченалова. Тодоров бе оправдан, излезе от ареста и избяга от правосъдието. Горните две инстанции го осъдиха на доживотен затвор. И до момента Тодоров се издирва от Интерпол.   Правят наръчник с правила за разпит в ефир “Обвиняемият не може да бъде разпитван по делегация или чрез видеоконференция, освен в случаите, когато се намира извън пределите на страната и това няма да попречи за разкриване на обективната истина” Това гласи алинея втора на член 115 от Наказателно-процесуалния кодекс. Текстът урежда даването на обяснения пред разследващите органи или съда, като обвиняемият може да прави това във всеки момент на разследването или съдебния процес. Същото гласи и член 138, в който са изброени способите за водене на разпит на обвиняем, поясниха юристи пред “Труд”. Съгласно Конвенцията за взаимопомощ по наказателни въпроси между държавите- членки и съответствие с договора за ЕС, нашите съдебни органи могат да поискат чрез поръчка до друга държава провеждането на видеоконферентна връзка за разпит на лице, което е свидетел, обвиняем или вещо лице по наказателно производство, което се намира на тяхна територия. Същото може да става и чрез съдебни поръчки до трети страни. В средата на миналата година за нуждите на разследването и съдебния процес Министерство на правосъдието обяви обществена поръчка за изготвяне на наръчник с правила за практическото използване на видеконферентни връзки и предложения за промени на нормативната уредба. Изпълнителят трябваше да проучи опита и установените стандарти на различни държави членки, сред които Полша, Австрия и Холандия, в които най-много използват видео връзки по дела. Обявената цена на търга бе за 18 333 лв. без ДДС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.06", "title": " Цветан Василев поиска обяснения по видео екран (обзор)\t\t\t"}
{"url": "https://trud.bg/%d0%be%d1%81%d1%82%d0%b0%d0%b2%d0%b0-%d1%87%d0%b0%d1%81%d1%82%d0%b8%d1%87%d0%bd%d0%be%d1%82%d0%be-%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be-%d0%bf%d0%be%d0%bb%d0%be%d0%b6%d0%b5%d0%bd/", "text": "Частичното бедствено положение, обявено в понеделник със заповед на кмета на община Садово Димитър Здравков, ще остане в сила, докато не завърши възстановяването на подпорната стена на река Чая край село Катуница, съобщи  . Работата в коритото на реката продължава. Необходимо е да се измести течението на водата, за да започне укрепването на разрушената подпорна стена. Ремонтът на съоръжението се поема от „Напоителни системи“ след разпореждане на ресорното Министерство на земеделието, храните и горите. „Най-вероятно ще се прибегне към удължаване на частичното бедствено положение до срок един месец“, обясни в интервю за предаването ни „Нещо повече“ еколога на кметството Атанас Иванов, както и уточни, че „по закон е толкова срокът, понеже началната заповед е със срок 7 дена. По думите му, лошото време затруднява ситуацията:  „Очаква се и снеготопене, което значително може да влоши ситуацията, но да се надяваме да имаме късмет и бързо да отстраним компрометирания участък и да не допуснем заливане на населеното място“. В ефира на „Хоризонт“, екологът уточни, че „в момента се извършват спешни аварийни дейности“, като на място работят машини, а течението на реката е отклонено:  „Вече е отклонено течението на водата, за да може да има достъп до предпазната стена и да може да се възстанови. Тя ще се опита да бъде изправена, както и да се стабилизират нейните основи, а и ще се заскали, за да може в бъдеще да издържи на по-лоши и високи води“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Остава частичното бедствено положение заради подпорната стена на река Чая"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b2%d0%b4%d0%b8%d0%b3%d0%bd%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-12/", "text": "Специализираната прокуратура привлече като обвиняеми шест лица за участие в организирана престъпна група за разпространение на наркотици в София, съобщиха от държавното обвинение. Те са задържани на 31 януари 2019 г. при операция на ГДБОП и Специализираната прокуратура в столичния жк „Дружба“. Събраните по досъдебното производство доказателства сочат, че групата е била сформирана на 1 август 2017 г. Всеки от участниците е изпълнявал строго определени функции по доставянето, разфасоването на дози и разпространението на наркотичните вещества – предимно кокаин, амфетамини и марихуана. По време на специализираната операция са претърсени 14 адреса, ползвани от участници в групата. В 13 от тях са намерени и иззети различни количества наркотици, както и електронна везна. Двама от обвиняемите складирали и съхранявали готовата за продажба разфасована дрога в противопожарните табла на междуетажните стълбищни площадки в жилищните си блокове.. Групата е била следена от служители на ГДБОП около 6 месеца. В хода на разследването са използвани специални разузнавателни средства, разпитани (в т.ч. пред съдия) са множество свидетели, сред които и наркозависими купувачи. На 2 февруари 2019 г., по искане на Специализираната прокуратура, Специализираният наказателен съд определи мярка за неотклонение „Задържане под стража“ за всеки от шестимата обвинени. Съдът прие, че е налице обосновано предположение да са извършили престъпленията, за които са обвинени, както и че могат да се укрият или да извършат друго престъпление. Определените мерки за неотклонение могат да бъдат обжалвани пред Апелативния специализиран наказателен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Прокуратурата повдигна обвинение на шестима души за разпространение на наркотици в столичния квартал „Дружба“"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-337/", "text": "19 милиона платени от джоба ни за дела в Страсбург Нито стотинка не е върната на данъкоплатците от виновните държавни служители. През 2018 г. постановените решения срещу България са 55, от които 27 са осъдителни.         Като харесват тази ЦИК, да си я преизберат Ако в едни избори няма доверие, е по-добре да не ги правим, казва проф. Михаил Константинов в интервю за „Труд“.         Гръбнакът на спецсъда Силует на новия ръководител на съдилището Мариета Райкова.             Европа разработва нов изтребител Франция и Германия лансираха проекта. Самолет от „шесто поколение” ще замени „Юрофайтър”.         Пак си мерят ракетите Денонсирането на Договора за ограничаване на ракетите със среден и малък обсег променя кардинално международната система за сигурност. Въпросът е кой пръв ще банкрутира – анализ на Димитър Гърдев.             Военна интервенция ще закотви Мадуро Историята на САЩ в региона играе „контра“ – коментар на Линдзи О`Рурк от сп. „Форин Полиси”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Вижте акцентите в броя на вестник „Труд“ в четвъртък, 7 февруари 2019"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%88%d0%be%d1%84%d1%8c%d0%be%d1%80-%d0%bd%d0%b0-%d1%82%d0%b8%d1%80-%d1%82%d1%80%d1%8a%d0%b3%d0%bd%d0%b0%d0%bb-%d1%81-%d0%b1%d0%bb%d0%b8/", "text": "Полицията задържа край Монтана водач на тежкотоварен камион, поел на курс след солидна употреба на алкохол. За щастие  пияният шофьор не е причинил катастрофа, съобщиха от Областната дирекция на МВР. Във вторник – 5 февруари, към 11,15 часа катаджии спрели  на главен път Е-79 до село Горна Вереницатоварен автомобил „Мерцедес“ с хасковска регистрация, с прикачено полуремарке. ТИР-ът управлявал 39-годишният Райчо Д.  от     Хасково. При  проверката сдрегер пътните полицаи установили,че мъжът шофира  с концентрация на алкохол в кръвта от 1,95 промила. На водача е издаден талон за медицинско изследване, но той е отказал да даде кръвна проба. По случая е образувано бързо производство,  пияният шофьор  е задържан за 24 часа в Районното управление на МВР в Монтана.Само във вторник по улиците и пътищата в област Монтана са заловени трима шофьори, седнала зад волана пияни и един, употребил наркотици.", "date": "2019.02.06", "title": " Арестуваха шофьор на ТИР, тръгнал с близо 2 промила алкохол на път"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bd%d0%b5%d0%bf%d1%8a%d0%bb%d0%bd%d0%be%d0%bb%d0%b5%d1%82%d0%bd%d0%b8-%d0%b8-25-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%be%d0%b1%d1%80%d0%b0/", "text": "След активно разследване служители на РУ-Пордим задържаха извършители на грабеж в село Вълчитрън. Това съобщиха от пресслужбата на МВР. Полицейските действия са предприети непосредствено след сигнал от 89-годишна, че късно вечерта на 3 февруари мъже са проникнали в дома ѝ и след заплахи отнели портмоне с 325 лева. Извършен е оглед на местопроизшествието. Уведомен е прокурор в РП-Плевен. В рамките на образуваното досъдебно производство са установени извършителите – 16-годишен от Плевен, 15-годишен от село Вълчитрън и 25-годишен от село Згалево. Те са задържани за срок до 24 часа. Работата продължава разследващ полицай.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.06", "title": " Двама непълнолетни и 25-годишен мъж обраха 89-годишна баба, след като проникнаха в дома й и я заплашиха, арестуваха ги"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%be%d0%b8%d0%b7%d0%b2%d0%b5%d1%81%d1%82%d0%b5%d0%bd-%d1%82%d0%b5%d0%bd%d0%be%d1%80-%d1%89%d0%b5-%d0%b4%d0%b5%d0%b1%d1%8e%d1%82%d0%b8%d1%80%d0%b0-%d0%b2/", "text": "Държавна опера – Стара Загора за пореден път ще предложи на своите почитатели „Турандот” – уникалната продукция на Операта и Държавния куклен театър, на 14 февруари, от 19:00 часа. Ролята на принц Калаф ще изпълни френско-тунизийският тенор Амади Лага. По покана на директора на Старозагорската опера Огнян Драганов именитият тенор, който в момента прави стремителна международна кариера, идва за първи път в България и неговата среща с българската публика започва от Стара Загора. Талантливият артист през последните сезони е предпочитан в ролята на Калаф на редица световни оперни сцени. Вече си е партнирал с оперната дива Цветелина Василева, която ще бъде в ролята на Турандот на 14 февруари. В оперно-кукления спектакъл на операта „Турандот“ от Пучини на 14 февруари ще участват още: румънското сопрано Нарчиса Брумар – в ролята Лиу и големият български бас Юлиан Константинов – в ролята на Тимур. Спектакъла ще дирижира главният диригент на Старозагорската опера Ивайло Кринчев. Участват още солистите Теодор Петков, Георги Динев, Ивайло Йовчев, Иван Кабамитов, Симеон Симеонов, оркестър и хор на Държавна опера – Стара Загора, артисти от Държавен куклен театър – Стара Загора, децата от вокалната студия на Детско-юношеска студиа за опера и балет „Маргаритки“, представители на Прабългарската школа за оцеляване „Бага-Тур“. Режисьори на постановката са Огнян Драганов и Дарин Петков, сценографията и костюмите са на румънския художник Каталин Йонеску-Арборе, автори на куклите – Силва Бъчварова и Васил Рокоманов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.06", "title": " Световноизвестен тенор ще дебютира в България на старозагорска сцена"}
