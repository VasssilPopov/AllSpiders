{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%bd%d0%b5%d0%b4%d0%b5%d0%bb%d0%bd%d0%b8%d0%ba-%d1%89%d0%b5-%d0%b1%d1%8a%d0%b4%d0%b5/", "text": "С решение на Министерски съвет понеделник ще бъде обявен ден на национален траур в памет на жертвите от тежката катастрофа край Своге. Това обяви премиерът Бойко Борисов в профила си във фейсбук по повод  , която отне 13 живота. „Правителството изказва своите съболезнования на близките на загиналите. В тяхна памет националните флагове на всички държавни институции ще бъдат свалени наполовина“, пише още министър-председателят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Премиерът Борисов: Понеделник ще бъде обявен за ден на национален траур"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%bf%d1%80%d0%b8%d0%b7%d0%be%d0%b2%d0%b0-%d1%82%d1%83%d1%80%d1%86%d0%b8%d1%82%d0%b5-%d0%b4%d0%b0-%d0%be%d1%82%d0%b2%d1%8a%d1%80%d0%bd%d0%b0%d1%82-%d0%bd/", "text": "Отдадеността и решителността на турските граждани е гарантът, който е нужен, за да се борим срещу нападенията над икономиката на Турция, заяви президентът на страната Реджеп Тайип Ердоган. В две отделни изявления, по време на отбелязването на годишнините от битката при Манцикерт през 1071 година и Денят на победата (над Гърция след края на Първата световна война, 1922 година), Ердоган заяви че единството на турските граждани срещу нападенията, насочени срещу тяхната политическа и икономическа независимост, ще надделее, предаде Reuters. „Докато отвръщаме на нападенията срещу турската икономика днес, нашият най-голям гарант е отдадеността и решителността на всеки гражданин да защити своята независимост, държава и бъдеще“, заяви турският президент. Той добави, че никой няма да попречи на Турция да постигне целите си за 2023, 2053 и 2071 година, дати, които маркират, съответно, стогодишнината от създаването на турската република, 600-годишнината от превземането на Истанбул и 1000-годишнината от битката при Манцикерт.", "date": "2018.08.25", "title": " Ердоган призова турците да отвърнат на нападенията срещу турската икономика"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-500-%d1%83%d1%87%d0%b8%d0%bb%d0%b8%d1%89%d0%b0-%d0%b8-%d0%b4/", "text": "500 училища и детски градини ще бъдат ремонтирани през тази и следващата година по оперативна програма „Региони в растеж“ и по програмата за развитието на селските райони. Това каза образователният министър Красимир Вълчев, който беше в Кърджали заедно с премиера Бойко Борисов, съобщщиха от МОН. За новия програмен период ще бъдат обновени 140 професионални гимназии, което по думите ма Вълчев е доказателство, че професионалното образование е приоритет. „Ще продължим да преструктурираме приема и да даваме приоритет на онези училища, които обучават по технически и аграрни специалности“, каза министърът пред учителите в Професионалната гимназия по селско и горско стопанство. Сградата се ремонтира със средства от ОП „Региони в растеж“ за 1,3 млн. лева. Ремонтните дейности се състоят в смяна на дограмата, саниране на сградата, хидроизолация на покрива и довършване на оградата на училището. Специално в гимназията по селско и горско стопанство в Кърджали, която е с регионално значение,  обновяването включва и учебно-техническо оборудване. Министър Вълчев обяви, че в две от шестте училища, ремонтите ще приключат до началото на годината. За другите ученици е намерена материална база. Министърът е разговарял с ръководството на Пловдивския университет, които ще предоставят стаи в сградата на своя филиал в Кърджали. Вълчев подчерта, че в Кърджали в най-голям процент от всички градове учениците ще се ползват от обновена материална база.", "date": "2018.08.25", "title": " Министър Красимир Вълчев: 500 училища и детски градини ще бъдат ремонтирани с европари"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d0%b8%d1%81%d1%82%d0%b0%d0%bd%d0%b1%d1%83%d0%bb-%d0%b8%d0%b7%d0%bf%d0%be%d0%bb%d0%b7%d0%b2%d0%b0-%d1%81%d1%8a%d0%bb%d0%b7%d0%be%d1%82/", "text": "Истанбулската полиция разпръсна традиционна демонстрация на жени от движението „Съботни майки”, съобщава БГНЕС. Най-малко 23 души са задържани по време на протеста, който се организира всяка събота от 27 май 1995 година, в памет на хилядите изчезнали хора през 80-те и 90-те години на миналия век – един от най-турбулентните периоди в съвременната история на Турция. Активистките от движението, повечето от които са загубили свои близки – отведени без съд и присъда от властите, отбелязаха своя 700-ен поред протест. За да разпръсне тълпата полицията използва сълзотворен газ и водно оръдие. Част от демонстрантите, сред които и 82-годишна жена, били грубо натикани в полицейски ванове и отведени в ареста. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.25", "title": " Полицията в Истанбул използва сълзотворен газ срещу демонстриращи жени"}
{"url": "https://trud.bg/%d0%be%d0%be%d0%bd-%d0%b1%d0%b5%d0%b6%d0%b0%d0%bd%d1%81%d0%ba%d0%b0%d1%82%d0%b0-%d0%ba%d1%80%d0%b8%d0%b7%d0%b0-%d0%b2%d1%8a%d0%b2-%d0%b2%d0%b5%d0%bd%d0%b5%d1%86%d1%83%d0%b5%d0%bb%d0%b0-%d0%b5-%d0%b8/", "text": "Кризата с бежанците от Венецуела е извън контрол и може да достигне размерите на бежанската вълна в Средиземно море от 2015 година. Това предупреди ООН в най-новия си доклад, пише  . Предупреждението идва на фона на опитите на съседните на Каракас държави, които се опитват да спрат притока на хора, бягащи от икономическата криза в страната. По последни данни над 2 милиона венецуелци са напуснали страната от 2014 година насам. Заради наплива на бежанци, Перу и Еквадор, които не граничат с Венецуела, също започнаха да затягат контрола по границите си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " ООН: Бежанската криза във Венецуела е извън контрол"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0-%d0%bf%d0%b5%d1%80%d0%bf%d0%b5%d1%80%d0%b8%d0%ba%d0%be%d0%bd-%d0%ba%d0%be%d0%b9%d1%82%d0%be-%d0%b4%d0%be%d0%b9%d0%b4%d0%b5-%d1%82%d1%83%d0%ba/", "text": "Тази археология, която се разкрива, ще помага на учениците, на туристите и на всеки българин, който дойде тук, да се върне обратно в историята. Радостен съм, защото това страхотно историческо наследство, което имаме, ще доведе до развитието на туризма. Това каза министър-председателят Бойко Борисов, който заедно с министъра на културата Боил Банов, посети последните открития при разкопките на скалния град Перперикон. Премиерът Борисов посочи, че по местата, където се изграждат инфраструктурни обекти в страната, продължава да се откриват археологически селища. По време на проучванията през последните 3 години в Перперикон е открита най-голямата известна досега раннохристиянска църква в Родопите. В трикорабната базилика са запазени цели колони, капители, корнизи и други архитектурни детайли. Край църквата археолозите разкриват и други късноантични и средновековни сгради, както и обширен некропол. Във фейсбук Борисов публикува снимки от археологическия обект. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.25", "title": " Борисов на Перперикон: Който дойде тук, ще се върне обратно в историята"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b5%d0%b9-%d0%bd%d0%b0%d0%b2%d0%b0%d0%bb%d0%bd%d0%b8-%d0%be%d1%82%d0%bd%d0%be%d0%b2%d0%be-%d0%b5-%d0%b1%d0%b8%d0%bb-%d0%b7%d0%b0%d0%b4%d1%8a%d1%80%d0%b6%d0%b0%d0%bd/", "text": "Руският опозиционен лидер Алексей Навални е бил задържан пред дома си в събота, като причините не са били изяснени на момента, написа неговият говорител Кира Ярмиш в социалната мрежа „Туитър“, предаде AFP. „(Алексей) Навални беше задържан за два часа пред дома си. В момента той е в (столичното) полицейско управление Даниловски. Не ни съобщиха за какво е задържан. Взеха му телефона“, гласи съобщението на Ярмиш.", "date": "2018.08.25", "title": " Алексей Навални отново е бил задържан"}
{"url": "https://trud.bg/%d0%b2%d0%bc%d1%80%d0%be-%d0%b4%d0%bf%d0%bc%d0%bd%d0%b5-%d0%be%d1%82%d0%ba%d0%b0%d0%b7%d0%b0-%d0%b4%d1%8a%d1%80%d0%b6%d0%b0%d0%b2%d0%bd%d0%be%d1%82%d0%be-%d1%84%d0%b8%d0%bd%d0%b0%d0%bd%d1%81%d0%b8/", "text": "Лидерът на ВМРО-ДПМНЕ Християн Мицковски обяви в социалната мрежа „Фейсбук“, че партията му ще се откаже от правителствените средства за кампания за референдума, съобщи македонската секция на „Радио Свободна Европа“. Лидерът на опозиционната партия поиска парите да се инвестират в училището в Тетово, посочвайки че ВМРО-ДПМНЕ ще проведе кампанията си със свои усилия и средства. По отношение на гласуването и участието на референдума, който ще се проведе на 30 септември, Мицковски повтори, че окончателната позиция на партията ще се съобщи, когато бъде решена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.08.25", "title": " ВМРО-ДПМНЕ отказа държавното финансиране за кампанията за референдума"}
{"url": "https://trud.bg/%d0%b2-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bd%d0%b5-%d0%b5-%d0%b4%d0%be%d0%ba%d0%bb%d0%b0%d0%b4%d0%b2%d0%b0%d0%bd%d0%be-%d0%b7%d0%b0-%d0%b8%d0%bd%d1%86/", "text": "Още днес ще отидат на място колегите от Хасково и ще изземат цялата документация, която съществува в районното управление в Харманли, защото нищо от това, което научваме днес в медиите, не е докладвано в прокуратурата. Това обясни говорителят на главния прокурор Румяна Арнаудова по повод информацията за  , в който е участвал бащата на президента Румен Радев – Георги и при който е пострадал човек в инвалидна количка, предаде репортер на  . В прокуратурата в Харманли не е докладвана каквато и да е информация, подчерта Арнаудова и уточни, че след като е излязла информация по елекронни медии главният прокурор Сотир Цацаров се самосезирал и разпоредил на Окръжна прокуратура Хасково да направи проверка. „Това ще бъде лична проверка като ще се провери един път има ли престъпление по транспорт и втори път има ли нарушение от органите на властта на място“, каза тя. Ще се определи това до колко и до какви обстоятелства са изпълнени служебните си задължения по констатиране на пътнотранспортно произшествие, установяване на определена вина и спазване на законовите изисквания за санкциониране на виновен водач. Арнаудова поясни, че в момента за Хасково, където в събота и неделя е дежурен зам.-окръжният прокурор, пътува представител на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.08.25", "title": " В прокуратурата не е докладвано за инцидент с бащата на президента\t\t\t"}
{"url": "https://trud.bg/%d0%b2-%d0%b4%d0%be%d0%b1%d1%80%d0%b8%d1%87-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d1%81%d1%80%d0%b5%d1%89%d1%83-%d0%bc%d0%b5%d1%81/", "text": "Жители на Добрич излязоха на протест срещу местното ВиК дружество, заради липсата на вода по високите етажи на жилищните блокове. Проблемът започна от 9-ти август и все още не е решен. Потърпевшите са внесли жалби и подписки, както до самото ВиК дружество, така и до общината, съобщи  . От проблема с липсата на вода тук са засегнати около 200 души, разбрах току що. Всъщност оказа се, че проблемът с липсата на вода и на достатъчно добро налягане не е само по високите етажи. Той засяга дори и къщи в зависимост от това дали са в ниската или високата част на квартала. Една от протестиращите Кремена Милушева каза, че от 20 дни в нейната къща изобщо не е имало вода. При позвъняването и до ВиК дружеството, отговорът е бил, че проблемът е в спуканите тръби и както сега нямат вода, така и занапред няма да имат. Квартал „Рилци“ не е включен в проекта, който в момента тече по обновяването на водопреносната мрежа в Добрич. Този проблем няма да бъде решен до приключването на водния цикъл. Изпратени са жалби и подписки до ВиК-Добрич, до общината и до областната управа. От общината са отговорили, че ВиК-Добрич е държавно дружество и от там не могат да съдействат. От областната управа и от ВиК-Добрич отговор на жалбата няма и до сега. Протестиращите увериха, че пътят до Силистра няма да бъде блокиран, както беше предвидено за днес.", "date": "2018.08.25", "title": " В Добрич излязоха на протест срещу местното ВиК дружество"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%81%d0%b8%d1%80%d0%b8%d1%8f-%d0%b2-%d1%80%d1%83%d1%81%d0%b8%d1%8f-%d0%bd%d0%b0-%d1%80%d1%8a%d0%b1%d0%b0-%d1%81%d0%bc%d0%b5/", "text": "Към момента Сирия е на ръба на пълната победа над терористичната групировка „Ислямска държава“, заяви сирийският посланик в Русия Рияд Хадад, предава Sputnik. „Ние сме на ръба на окончателната победа над тероризма, представляван от така наречената „Ислямска държава““, заяви Хадад по време на среща с президента не непризнатата република Южна Осетия в Цхинвали. Конфликтът между правителствените сили и многостранната опозиция и терористични групировки продължава в Сирия от 2011 година насам. От 2015 година руските сили подкрепят сирийската армия, а в края на 2017 година беше обявена победа над „Ислямска държава“ в Сирия.    ", "date": "2018.08.25", "title": " Посланикът на Сирия в Русия: На ръба сме да унищожим Ислямска държава"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d1%81%d0%bf%d0%be%d0%b4%d0%b5%d0%bb%d1%8f%d0%bc-%d1%81%d1%80%d0%b0%d0%bc%d0%b0-%d0%b8-%d0%b1%d0%be%d0%bb%d0%ba%d0%b0%d1%82/", "text": "Папа Франциск заяви, че споделя срама и болката от невъзможността на католическата църква години наред да се справи със сексуалните престъпления. В реч, произнесена след пристигането му в Ирландия Светият отец призна, че църквата не е успяла да се справи с тези „противни“, по думите му, престъпления, предаде  . „Неспособността на църковните власти – епископите, свещениците и другите висши духовници – да подходят адекватно към тези противни престъпления, с право предизвиква гняв и остава източник на болка за католическата общност.“ Премиерът на страната Лио Варадкар призова главата на римокатолическата църква да осигури справедливост за жертвите на сексуални престъпления: „Както сам казахте, не трябва да има никаква търпимост към тези, които насилват деца или спомагат за подобно насилие. Сега трябва да се уверим, че думите ще бъдат последвани от действия. Сигурни сме, че ще изслушате жертвите и ще им засвидетелствате състрадание, смирение и честност.“ Визитата на светия отец в Ирландия идва в разгара на педофилски и сексуални скандали, свързани със свещеници, прикривани от висши църковни сановници. Само в Ирландия са известни 9 000 случая на сексуално посегателство срещу деца от духовници. Папа Франциск ще прекара остатъка от деня в Дъблин, като посети дом за бездомни и участва във Фестивала на семейства на стадион „Кроук парк“. В неделя той ще отслужи литургия, на която се очакват половин милион души. Глава на римокатолическата църква за втори път посещава Ирландия. Първата визита бе преди 40 години на папа Йоан Павел Втори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Папа Франциск: Споделям срама и болката от сексуалните престъпления в църквата"}
{"url": "https://trud.bg/%d1%82%d1%80%d1%8a%d0%bc%d0%bf-%d0%be%d0%b1%d1%8f%d0%b2%d0%b8-%d1%81%d0%ba%d0%bb%d1%8e%d1%87%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b3%d0%be%d0%bb%d1%8f%d0%bc%d0%be-%d1%82%d1%8a%d1%80/", "text": "Американският президент Доналд Тръмп намекна в събота, че САЩ и Мексико са на ръба на финализирането на споразумение, след като екипи и от двете страни водят преговори през уикенда, за да преработят Северноамериканското споразумение за свободна търговия (НАФТА), предава AFP. „Нашите взаимоотношенията с Мексико се сближават с всеки час“, написа президентът в социалната мрежа „Туитър“.  „Някои много добри хора от старото и новото правителство работят в много тясно сътрудничество… Голямо търговско споразумение с Мексико може да се случи скоро“, добави Тръмп.", "date": "2018.08.25", "title": " Тръмп обяви сключването на голямо търговско споразумение с Мексико"}
{"url": "https://trud.bg/%d0%bf%d1%8a%d1%80%d0%b2%d0%be%d0%b1%d0%b8%d1%82%d0%bd%d0%b8-%d0%bf%d0%be%d1%80%d0%b0%d0%b7%d0%b8%d0%b8-%d0%b2-%d0%b0%d0%bb%d1%84%d0%b0/", "text": "От авторите на „Книгата на Илай” Приключенският екшън епос “Алфа” е най-зрелищното и атрактивно премиерно предложение в българските кино салони.  Филмът има за цел да разкаже една от многото възможни истории как още в праисторията човекът опитомява вълка, от който впоследствие произлизат абсолютно всички породи кучета, които имаме днес. В края на миналата години от студиото Sony взеха решение да отложат премиерата, след като първият трейлър не беше приет особено топло. Сега, след известна почивка, рекламната кампания стартира отново с опит за ребрандиране. Сега се поставя акцент повече върху връзката между човека и животното, отколкото върху бруталната природа на опита за оцеляване преди хиляди години. “Алфа” е дело на Албърт Хюзедин от братята близнаци Хюз, отговорни за “От Ада” и “Книгата на Илай”), а в центъра на историята е младеж, изигран от в Коди Смит-МакФий, който зрителите могат да познаят от заглавия като “Пътят”, “Зората на планетата на маймуните”, “Х-Мен: Апокалипсис”. По време на първия си лов момчето е тежко и изоставено от племето си, които го смятат за мъртво. В опита си да намери пътя обратно към дома, младежът се сприятелява с ранен вълк, който става негов съюзник в борбата за оцеляване в безжалостната пустош. В ролите освен са Коди Смит-МакФий са още Наташа Малти, Леонор Варела, Йоханес Хаукур Йоханесон, Йенс Хултен, Мерседес де ла Зерда и др.", "date": "2018.08.25", "title": " Първобитни поразии в „Алфа“"}
{"url": "https://trud.bg/%d1%81%d0%b0%d1%89-%d0%b2%d1%8a%d0%b7%d1%80%d0%be%d0%b4%d0%b8%d1%85%d0%b0-%d0%b2%d1%82%d0%be%d1%80%d0%b8-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d1%84%d0%bb%d0%be%d1%82/", "text": "Военноморските сили на САЩ възстановяват формирование от времето на Студената война, предаде АФП. Американският флот отбеляза официалното възстановяване на Втори американски флот, съществувал по времето на Студената война, който бе закрит през 2011 година от Барак Обама и сега се завръща заради засиленото напрежение с Русия. „Длъжни сме да съхраним нашето преимущество и да доминираме на море“, заяви командващият Военноморските операции на ВМС на САЩ адмирал Джон Ричардсън по време на тържествената церемоня в Норфолк (Вирджиния). Той отбеляза, че формирането на втори флот се налага в условията на „възраждаща се Русия“ на мястото на СССР. През май флотът обяви, че възстановява формированието, което е играло ключова роля през годините на Студената война с операции в Северния Атлантически океан и в подкрепа на американските военноморски сили в Средиземно море. Флотът, създаден през 1950 година, е бил разформирован с цел спестяване на разходи по време на намаленото напрежение с Москва. Втори американски флот изигра ключова роля по време на кризата с кубинските ракети през 1962 година, когато корабите му направиха блокада, за да спрат съветските кораби да достигнат острова. Флотът ще отговаря за американските военноморски операции по източното крайбрежие на САЩ, както и в Северноатлантическия регион. „Това е динамичният отговор на Съединените щати и американския военноморски флот на динамична среда за сигурност“, заяви на церемония на борда на самолетоносача „Джордж Буш-старши“, началникът на военноморския флот адмирал Джон Ричардсън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " САЩ възродиха Втори американски флот, съществувал по времето на Студената война"}
{"url": "https://trud.bg/%d0%b2%d1%8a%d1%82%d1%80%d0%b5%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b5-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8%d0%bb-%d0%bf%d1%80%d0%be/", "text": "Министърът на вътрешните работи Валентин Радев е разпоредил проверка във връзка с пътен инцидент на територията на РУ-Харманли, съобщиха от МВР. Припомняме, че по-рано стана ясно, че бащата на президента Румен Радев е участвал в  , при който е пострадал човек в инвалидна количка. Инцидентът, станал на 17 август, е заснет от камери. Проверката се извършва от екипи на Главна дирекция „Национална полиция“ и Дирекция „Инспекторат“ на МВР. В хода й са разпитани служителите, обслужили местопроизшествието, както и пострадалият при инцидента, иззети са записи от видеокамери и друг доказателствен материал. Резултатите от проверката ще бъдат докладвани на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.08.25", "title": " Вътрешният министър е разпоредил проверка на инцидента с бащата на президента"}
{"url": "https://trud.bg/%d0%b4-%d1%80-%d0%b8%d0%b2%d0%b0%d0%bd-%d0%b8%d0%b2%d0%b0%d0%bd%d0%be%d0%b2-%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb-%d0%bd%d0%b0-%d0%b4%d0%ba%d1%86-%d1%81%d0%b2-%d0%ba%d0%bb/", "text": "Макар края на август да наближава, плажовете във Варна и курортите са препълнени с летовници. Морето е топло, но и коварно, а мнозина пренебрегват рисковете. Какви са опасностите, кои са най-честите нарушители на правилата за безопасно плажуване и какви трудности срещат медиците на пясъка обяснява д-р Иван Иванов, управител на единствения у нас общински Диагностично консултативен център (ДКЦ/)”Св. Клементина”, който от 13 г. поддържа единна система за организация и контрол на медицинската помощ по ивиците във Варна и курортите. – Сезонът преваля, а началото на пика му през юли бе белязано от дълги дъждовни периоди. Намаляха ли заради това и инцидентите на плажа, д-р Иванов? – Наистина сезонът е необичаен. През юли заради дъждовете и сравнително хладната морска вода плажуващите бяха малко. Затова от 1 юни до началото на август почти нямахме водни инциденти. Помощ в медицинските пунктове на плажа търсеха предимно хора със сърдечно-съдови проблеми, хипертония, травми и ухапани от насекоми. Сега обаче плажуващите са много повече. Водата е топла, но морето се обърна. Почти всеки ден има мъртво вълнение и работата се увеличи. За радост, до момента няма нито един удавен по ивиците, за които отговаряме. Но имаше два тежки водни инцидента, при които българин и чужденец бяха настанени в реанимация. Единият пострада, защото беше недоволен, че при червен флаг спасителите не му дават да се къпе и се хвърли в морето в съседна неохраняема зона до една от буните. Едвам го спасихме. Наскоро там между тетраподите се бе заклещил и друг пиян турист. От началото на август помагахме и на много деца, попаднали в дънни ями. За последните 2 дни от плажа в болница бяха настанени двама души – 76-годишен мъж, колабирал в горещината и ударил се при падането, и летовник, получил инфаркт в неохраняемия район на Четвърта буна във Варна. Често при къпане в бурно море се получават и травми. Плажуващи излизат на брега с извадено рамо, след като вълните са ги блъскали. За щастие, колегите имат дълъг опит, работят в отличен синхрон със Спешна помощ и спасителите и това е една от причините да няма фатални инциденти във Варна и курортите, каквито има в други райони от Черноморието. – От колко години ДКЦ “Св. Клементина” поддържа медицинската помощ на пясъка и как се роди идеята общинско здравно заведение да поеме единната организация и контрол върху тази дейност? – Работим от лятото на 2005 г. и сме единственото общинско здравно заведение, което извършва медицинска помощ на плажа. Идеята се роди естествено, защото живеем до морето и знаем какви рискове крие то, а единната координация на тази важна дейност дава по-добри резултати. Преценихме, че е по силите ни да я извършваме и вече 13 сезона се справяме добре. Започнахме с плажовете във Варна и Св. Св. Константин и Елена. Концесионерите и наемателите на плажове оцениха работата ни и периметърът се разшири. Вече покриваме и ивиците на Кабакум, Златни пясъци, търсят ни и от Шкорпиловци. Тази година около 70 специалисти – реаниматори, фелдшери, медицински сестри, обслужват над 30 охраняеми ивици. Разполагаме и с 3 реанимобила. Екипите са от служители в нашето ДКЦ, от УМБАЛ “Св. Марина” и “Св. Анна”. Всички преминават курсове по реанимация в Медицинския университет преди старта на сезона. В тези обучения се включват вече и колеги от Бургас и Добрич. Имаме капацитет да обслужваме и повече плажове в съседни области по Черноморието, но ни спира нормативната уредба. – Кое пречи да обслужвате плажовете в други населени места? – Лекарите, които искат да работят на плажове в друга област, трябва задължително да се регистрират там. Друг вариант е ДКЦ да регистрира филиал в съседна област. Това обаче е тежка процедура и не си струва да я предприемаме за 3 месеца сезон. А имаме ноу-хау, което би подобрило медицинското обслужване на повече плажове. Сезирали сме Българския лекарски съюз за казуса и чакаме становище. Надяваме се регистрациите на сезонно практикуващите плажни медици от други населени места да отпаднат. Надяваме се също скоро да бъде променена и морално остарялата Наредба за водно-спасителната дейност, приета преди 22 години. – Концесионерите на плажове също настояват за промени в тази наредба. Кои текстове в нея затрудняват работата на плажните медици? – Листата с медикаментите, например. Тя съдържа лекарства, които отдавна вече не се произвеждат. Остаряло е и изискването в медицинския пункт да има 3 кислородни бутилки – от 2, 5 и 7 литра. С тях бараките на пясъка се превръщат в малки атомни бомби. А една 2-литрова бутилка е достатъчна за обдишването на пациент, който по днешния стандарт до 45-ата минута трябва да е интубиран и пратен в реанимация. Много пъти екипите ни са интубирали тежко пострадали директно на пясъка. Още преди 2 г. дадохме предложенията си за корекции в наредбата. Наскоро излезе проектовариант, който е поставен на обществено обсъждане. Надявам се скоро абсурдните текстове да бъдат коригирани. А също така да бъде регламентирано създаването на плажна полиция. – От доста години настоявате у нас да има плажна полиция. Не се ли повиши културата на туристите? – Нямам такива впечатления. Нарушители винаги има. Ако сега инцидентите са по-малко, то е, защото и туристите са по-малко, отколкото в най-тежките сезони до 2011 година Това са впечатленията на доайените в екипите ни. Докато преди на пясъка се чуваше много разнородна реч, сега преобладаваща е румънската. Няма ги скандинавците, нито многолюдните групи украинци, молдовците, беларуси, руснаци, които преди пълнеха ивиците. Българите прииждат, но само през почивните дни. Плажът е рехав и по-лесно реагираме. Въпреки това плажната полиция е крайно необходима за нас и за спасителите, без значение от кои структури ще бъде сформиран състава й и кой ще прибира глобите. Защото нашата мисия е да спасяваме хора, а не да действаме като охрана на неразумните летовници. Спомням си един много тежък случай преди години с група пияни туристи, които спасители и наш екип вадиха от водата и свестяваха 12 пъти, докато се намесят органите на реда и ги приберат в ареста. Такива нарушители трябва да бъдат спрени с глоби и то ефективно. Ще дам пример с колега, който се върна от САЩ и разказа любопитна случка. Влязъл със скутер на разходка в морето. Още с връщането на кея получил фиш за глоба от 300 долара, защото бил засечен да кара скутера с превишена скорост. Светкавичните санкции са най-сигурния начин за превъзпитание на некоректните летовници. Наясно съм, че за създаването на плажна полиция е нужно законодателно решение, но въпреки това съм оптимист, че все някога и това ще се случи. – Можете ли да направите профил на нарушителите на плажа – стари, млади, българи или чужденци? – Националността не е от значение. Но по правило младите летовници са по-недисциплинирани. Често влизат в морето след употреба на алкохол и дрога, пренебрегват червения флаг, защото не искат да се лишат от нито едно удоволствие по време на ваканцията си, без да си дават сметка, че рискуват живота си. Много пъти се натъкваме и на нехайни родители. При жълт флаг, например, освен забраната за ползване на надуваеми предмети, не е разрешено деца да влизат сами в морето. Но се оказва, че малцина са наясно с това изискване. Затова преговаряме с туроператори да разпространяват сред туристите листовки на няколко езика с указания за поведението на плажа и правилата за къпане. – Кой плаща сметката за поддържането на медицински пунктове на пясъка? – Стопаните на плажовете. Те подписват договори с нас и превеждат нужните суми. За тях присъствието ни на пясъка гарантира по-добра сигурност. Всеки сезон помагаме на стотици хора с различни проблеми. Но след това, ако случаят не изисква хоспитализация, често се появява финансов проблем при долекуването. – Имате предвид яките тарифи, по които работят частните медицински кабинети по курортите ли? – Не само в курортите, и в града българският турист от друго населено място, който е здравноосигурен, на практика не може да получи консулт при специалист или да се изследва с направление. За да се случи това, трябва да си избере временно нов личен лекар, а джипитата нямат лимит за такива пациенти и отказват. Изход са допълнителните здравноосигурителни фондове, но не всеки може да си позволи такива вноски. Затова съветът ми към българите, които идват на море, е да си направят здравна застраховка за периода на ваканцията, каквато всички правим, когато пътуваме в чужбина. – Случва ли се в медицински пунктове да идват хора с настинки, стомашни проблеми и други неразположения, получени извън плажа, само защото могат да получат безплатна помощ? – Това е ежедневие. Търсят ни дори с молба да пишем рецепти, но нямаме право по регламент. Преди 3 г. цял сезон един пенсионер идваше пеша всяка сутрин на плажа на Трета буна във Варна, за да си премери кръвното безплатно в пункта. – Има ли опарени от медузи този сезон? – Не, но имахме два случая на убодени от морски дракон летовници. При такъв инцидент трябва да се търси токсиколог, защото в противен случай може да се получат усложнения. Добрата новина е, че за разлика от минали години, това лято почти няма ужилени от пчели и оси на пясъка. – Докога ще има медици на плажовете във Варна и курортите? – До 30 септември. По регламент работим от 1 юни до края на септември, въпреки че реално отваряме пунктове в курортите още в средата на май, а в града – след 20 май. – Кои са най-куриозните случаи, на които са се натъквали медицинските екипи през тези 13 лета дежурства на пясъка? – Имахме случай, в който изгубено детенце стоя над 4 часа в медицинския пункт, докато открият родителите му. Оказа се, че те са се прибрали в хотелската си стая и са забравили, че са на море с детето си. Бяха българи. Помня и друг куриоз с група много пияни чужденци, които бяха спасени от удавяне. След като реаниматорите ги свестиха, те питаха в коя държава се намират. – Какви съвети ще отправите към решилите да трупат тен до края на сезона? – Призовавам ги да спазват флаговата сигнализация и съветите на спасителите, защото и при жълт флаг има риск да попаднат в дънна яма. Родителите да не пускат децата си сами в морето, дори да е плитко и да няма вълни. Най-безопасно е да се плажува на охраняеми ивици, където помощта при всеки инцидент е гарантирана. Апелирам и хората с хронични заболявания да не се излагат на слънце между 11 и 15 ч. Същото важи и за малките деца. Припичането по обяд не е препоръчително и за останалите, защото хубавият тен не става за един ден. Желанието да го добиеш бързо често води до изгаряния и горчив край на ваканцията. Нашият гост  Д-р Иван Иванов е родом от Дългопол, където завършва средното си образование. През 1985 г. се дипломира като лекар в Медицинския университет във Варна. Има специалност по рентгенология. Работил е в Нови Пазар и варненската УМБАЛ “Св. Марина”. През 2004 г. оглавява общинския ДКЦ “Св. Клементина” във Варна, а година по-късно организира и единната медицинска помощ на плажовете в града и курортите. ", "date": "2018.08.25", "title": " Д-р Иван Иванов, управител на ДКЦ „Св. Клементина“ и шеф на плажните медици във Варна, пред „Труд“: Нужна ни е плажна полиция\t\t\t"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d0%b5-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0%d0%bb-%d0%ba%d1%80%d0%b0%d0%b9-%d1%81%d0%b2%d0%be%d0%b3%d0%b5-%d0%b2%d0%b5/", "text": "Автобус е катастрофирал на пътя през Искърския пролом в района на Лесков дол, край град Своге. Има жертви и пострадали, но броят им се уточнява. Това съобщиха пред „Труд“ от пресцентъра на МВР. Очевидци в района потвърдиха, че към мястото са се отправили множество екипи на Спешна помощ. БНТ  съобщава за поне 7 загинали. БТВ – за 13 жертви и много пострадали. От различни населени места към мястото на инцидента са изпратени 21 линейки, като ранените се откарват към столичните болници ВМА, Пирогов и Окръжна. Към 17.10 е получен сигнал за инцидент с автобус в района между Лесков дол и Своге, на около 2 км преди града, посока от София, информира МВР. По неизяснени засега причини и по първоначална информация, автобусът е излязъл извън пътното платно, преобърнал се е и е паднал на площадка под нивото на пътя. В него е имало пътници. Към мястото на инцидента са насочени линейки и екипи на пожарната. Участъкът на инцидента временно е затворен за движение. Трафикът се спира от патрули на Пътна полиция откъм Нови Искър и Реброво. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Автобус е катастрофирал край Своге, има жертви\t\t\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d0%b7%d0%b0%d1%80%d0%b0%d0%b4%d0%b8-%d1%87%d1%83%d0%bc%d0%b0%d1%82%d0%b0-%d0%b2-%d1%81%d1%82%d1%80%d0%b0%d0%bd%d0%b4%d0%b6%d0%b0%d0%bd%d1%81%d0%ba%d0%be/", "text": "Ранен протест заради чумата в Странджанско – в 7 ч. сутринта протестиращи се събраха с искания за сваляне на карантината и ревизия на заповедите на Българската агенция по безопасност на храните. Животновъди в региона обаче се обявиха за преговори с агенцията и срещу протеста. Протестиращите излязоха на пътя от Ямбол за граничен пункт Лесово. Те подкрепят стопанството в Болярово, чиито собственици втори месец отказват да пуснат ветеринарите за втора проба. Животновъди от близките села обаче казаха, че не са поканени на протеста и не са съгласни с него. / / АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Протест заради чумата в Странджанско"}
{"url": "https://trud.bg/%d0%ba%d0%b0%d0%b2%d0%ba%d0%b0%d0%b7%d0%ba%d0%b8%d1%8f%d1%82-%d0%bb%d0%b0%d0%b1%d0%b8%d1%80%d0%b8%d0%bd%d1%82-%d0%b8-%d0%bf%d1%8a%d1%82%d1%8f%d1%82-%d0%bd%d0%b0-%d0%be%d1%86%d0%b5%d0%bb%d1%8f%d0%b2/", "text": "С разпадането на СССР се оформят трите зони на несигурност в Южен Кавказ – Абхазия, Южна Осетия и Нагорни Карабах В изпълнената с политически събития година малко встрани остана петдневната война на Кавказ от август 2008 г. На практика тя бе засенчена от подписаната на 12 август 2018 г. Конвенция за правния статут на Каспийско море. Без съмнение този факт ще окаже своето влияние върху бъдещите процеси в региона. Кавказ, подобно на Балканския полуостров, е богат на история, конфликти и политика. Много народи са минали през земите им, много съдбоносни `грешки са правени, затова и на Кавказ, и на Балканите се фокусира вниманието на общество върху съвременни проблеми със силен исторически привкус. Независимо от многобройните прилики в обществените процеси от двете страни на Черно море, съществената разлика през последните десетилетия е геополитическото структуриране в различните международни организации и съюзи. Балканите са част от Европа. Кавказ е в Евразия и през вековете е постоянен обект на битка за влияние между трите регионални субекта – Русия, Турция, и Персия (от 1935 г. Иран). Краят на Студената война поставя нелеки въпроси пред трите държави от т.нар. Закавказие – Грузия, Армения и Азербайджан. Възраждат се стари етноконфесионални проблеми, чието начало е поставено от края на Първата световна война. С разпадането на Съветския съюз много бързо се формират трите зони на несигурност в Южен Кавказ – Абхазия и Южна Осетия на територията на Грузия и конфликта за Нагорни Карабах между Армения и Азербайджан. Във всяка една от конфликтните зони до 2008 г. се утвърждава устойчив модел на кавказкото геополитическо пространство – война, етническо прочистване на територията, референдум, с който правно се обосновава съществуването на т.нар. непризнати държави (Абхазия, Южна Осетия, Нагорни Карабах). С постигнатите между Русия и Грузия Дагомиски споразумения през юни 1992 г., се създават условия за развитието на Южна Осетия като самостоятелна държава. Две години по-късно с постигнатото между Руската Федерация и Грузия съглашение се решава и въпросът за Абхазия. През юни 1992 година се създава и така наречената Минска група със съпредседатели представители от Русия, Франция, САЩ, с което се очертава международноправната рамка за урегулиране на т.нар. замразени конфликти в Кавказ. Първото десетилетие на 21 век преминава през опита на Грузия с революцията на розите от есента на 2003 година да преформулира ситуацията с Абхазия и Южна Осетия в посока възстановяване на грузинския интегритет. До лятото на 2008-а тези опити се проявяват в активизиране на провокации по грузинско-южноосетинската граница, в непрекъснати обвинения за създаване от страна на Цхинвали – столицата на Южна Осетия, на ситуации, засилващи контрабандата и като цяло икономическата несигурност в региона. Тбилиси преминава към радикалния вариант за решаване на своето обединение през август 2008 година в деня на откриването на летните олимпийски игри в Китай. Предизвикателства за това има много. През февруари 2008 г. Косово едностранно обяви своята независимост, а на срещата на високо равнище на НАТО в Букурещ Грузия и Украйна се разминават, но получават щедри обещания за бъдещо членство в Североатлантическия пакт. Освен това тогавашният държавен секретар на САЩ Кондолиза Райс и заместник-държавният секретар Матю Брайза няколко дни преди конфликта излизат с позиции, които наливат масло в огъня. Грузинският президент Михаил Саакашвили напада на 7 срещу 8 август Южна Осетия, с което създава най-голямата в постсъветското пространство провокация с директна насоченост към доскорошния принципал Русия. Много неща се изговориха и изписаха относно грузинско-южноосетиско-руски конфликт. Продължава да се мултиплицира тезата за руска инициатива за военно нахлуване в суверенна Грузия. И досега периодично отделни държави или международни организации излизат с декларации в защита на грузинското териториално единство. Важни са обаче два основни факта. Саакашвили беше провокиран да нахлуе в Южна Осетия, което убедително бе доказано от създадена по случая група от независими експерти, които година по-късно издадоха резултатите от проучването си. Вторият факт е свързан с отсъствието на всяка друга реакция от международни организации или отделни държави, освен войнствена риторика по отношение на Русия. Нещо повече, с активната намеса на Франция се осъществява бързото разрешаване на конфликта, което трайно променя ситуацията в Кавказ. Независимо от малобройното признаване на Абхазия и Южна Осетия, те вече са със статута на суверенни държави. През следващите години руските дотации са сериозен стимул за тяхното икономическо укрепване, но също така създават условия и за тяхното превръщане в руски военни бази. Укрепва се южнокавказката граница на Москва и се разширяват, преди включването на Крим в руските граници, черноморската акватория за Русия. Факт е, че признаването или сключването на различни договори с която и да е от двете републики, е своеобразно доказателство за различната степен на зависимост на съответната страна от Русия. Преди повече от месец излезе информация за подписани редица двустранни спогодби за интензивни търговски и икономически отношения между Сирия и Южна Осетия. Десет години след кавказката война от 2008 година се наблюдават процеси, чиято противоречивост се проявява и на Кавказ, който е важна стратегическа трансмисия между Изтока и Запада. В енергийния XXI век продължават да се обсъждат и превръщат в политически проекти различни диверсификационни проекти в сферата на конвенционалните суровини с европейска насоченост. Черноморско-каспийските държави не се отказват да обвързват икономическия просперитет с политически сценарии и действия, ориентиране към енергийни схеми. Доколко това ще продължи да бъде актуално и в бъдеще, е въпрос на време и иновации в енергийната област. Формално териториалното статукво, установено след. август 2008 година, продължава. Но както САЩ, НАТО и Европейският съюз, така и Русия със своите съюзници в региона, продължава битката за влияние и контрол. Смяната на властта в Армения, която някои много искаха да я обявят за поредната „цветна революция“ няма как да промени ситуацията в ущърб на Кремъл. Ереван, независимо от смяната на политиците, продължава да бъде руският форпост в южен Кавказ. Участие на грузинци, арменци и азери в учения на НАТО едва ли може да бъде възприето като качествена промяна на политическата картина. Освен това устойчивият троен формат на сътрудничество между Русия, Иран и Турция, както и подписаната Конвенция за правния статут на Каспийско море, утвърждават в Кавказкия регион регионалният фактор. Независимо от войнствената риторика в глобалното пространство, както и разгарящата се икономическа война, тенденциите към политически диалог и установяването на достатъчно стабилни геополитически конфигурации, включващи трите южнокавказки републики, е надежда за някаква промяна. Кавказ продължава да е един лабиринт от пресечни точки на история, икономика и енергетика. В продължаващата политическа фрагментация, която засилва мобилността на съюзите и увеличава степента на непредсказуемост в региона, се установява достатъчно стабилна тенденция към диалог. Пътят, който извежда от кавказкия лабиринт, може да се окаже по-близо до оцеляването от другите варианти, които се предлагат.", "date": "2018.08.25", "title": " Кавказкият лабиринт и пътят на оцеляването\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%be%d1%82-%d0%ba%d0%b0%d0%b1%d0%b8%d0%bd%d0%b5%d1%82%d0%b0-%d0%bd%d0%b0-%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d1%81%d0%bf%d0%be/", "text": "Министърът от кабинета на Тереза Мей Дейвид Лидингтън предполага, че споразумение с ЕС ще се постигне през ноември, пише „Гардиън“. Министърът за Брекзит Доминик Рааб планира да възобнови преговорите с Брюксел следващата седмица, тъй като правителството настоява, че не се е отказало от надеждата да сключи сделка с ЕС през октомври – въпреки признанието на министъра на кабинета Дейвид Лидингън, че графикът би могъл да се изплъзне. Рааб обеща да подходи към преговорите с „енергия и ентусиазъм“ и възнамерява да прекарва повече време в преки разговори с преговарящия на Европейската комисия Мишел Барние, отколкото предшественика му Дейвид Дейвис. Министърът за Брекзит каза по-рано, че според него споразумението между Великобритания и ЕС е готово на 80%, а източници от „Даунинг стрийт“ заявиха, че и двете страни са готови да приключат преговорите „колкото е възможно по-скоро“. В първото публично признание от страна на правителството, че октомври вече не изглежда реалистичен краен срок, Лидингтън заяви, че ЕС няма да има проблем да насрочи извънредна среща, за да финализира сделката и че крайният срок през ноември ще бъде „постижим“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Министър от кабинета на Тереза Мей: Споразумение за Брекзит ще се постигне през ноември"}
{"url": "https://trud.bg/%d0%b7%d0%b0%d1%89%d0%be-%d0%bf%d0%be-%d0%b2%d1%80%d0%b5%d0%bc%d0%b5-%d0%bd%d0%b0-%d1%81%d0%ba%d0%b0%d0%bd%d0%b4%d0%b0%d0%bb%d0%b8%d1%82%d0%b5-%d0%b6%d0%b5%d0%bd%d0%b0%d1%82%d0%b0-%d1%81%d1%82%d0%b0/", "text": "Баща строго пита приятеля на любимата си дъщеря:  – Ще се ожениш ли за дъщеря ми?!  – О-о-о, дори не знаех, че… имам избор. *** Английските учени предупреждават:  – Не вярвайте на камилите и на всички, които могат седмица да не пият! *** Видиш ли голяма активност във Фейсбук – на дъжд е! *** Питам я:  – Искаш ли да се любим?  А тя:  – Да-да…  Иди го разбери тоз български… *** Опитният водопроводчик бай Марин успя да убеди съседката си, че без монтираната видеокамера, душ кабината няма да работи… *** При секс мъжът изгаря 2 000 калории – 100 по време на секс и 1 900 на другия ден, докато се хвали… *** Из Записките на добрата домакиня:  – автобус- 2 лв.  – хляб- 0.90 лв.  – списание- 3 лв.  – не помня къде- 570 лв. *** Колкото и умен да е човек, седящ в кенефа, все едно – ако неочаквано му изключите лампата, нищо по-умно от едно “Еееее!” от него няма да чуете. *** “Зад всеки успял мъж стои жена, а зад нея – съпругата му!” *** На изпита по латински, студент двойкаджия без да иска призова дявола…. *** Семеен разговор:  – Какво има?  – Нищо, добре съм…  – Не, бе, какво има за ядене? *** Полицай към арестант:  – Всичко, което кажете, ще бъде използвано срещу Вас.  – Цици! *** Двама приятели психиатри лежат на плажа, пият бира… Изведнъж откъм морето се дочува панически крясък: “Помощ! Помогнете!”  Единият психиатър спокойно отпива от бирата и казва:  – Струва ми се, че този господин има проблем…  – Да, но важното е, че вече го е осъзнал и говори за него… *** Родителите на известен спортист в захлас гледат по телевизията победите на сина си. Майката казва на бащата:  – Интелигентността е взел от мен.  – Права си, вярно е. Защото моята си я имам още… *** Един мъж бил в командировка, вечерял в ресторанта на хотела, после слязъл в бара, пил уиски, хванал си една мръсница за ушите, дето висяла сама на бара и се качили горе в стаята му. На сутринта се събужда, вижда я до него и казва:  – Коя си ти ма, как се казваш, на колко си години?  А тя:  – На колкото изглеждам!  А той:  – Ама, това не е възможно! Ти да не си орел, че да живееш 300 години?! *** Съпругата предлага:  – Ако спечелим от тотализатора пет милиона, ще направим околосветско пътуване, нали?  – Добре – съгласява се съпругът – обаче ти ще тръгнеш на юг, а аз на север. *** – Вероятно е ужасно да си куц! – казва състрадателна жена, докато пуска пари в шапката на просяка.  – Така е, мадам…  – Но още по-ужасно е, навярно, да си сляп?  – Много по-лошо! – въздъхва просякът. – Когато бях сляп, ми пускаха в шапката какви ли не боклуци… *** – Ало, сине, вечеря ли?  – Мамо, аз вече съм женен!  – Знам, затова и те питам. *** Три семейни двойки /възрастна, на средна възраст и млада/ искат да станат членове на църква. Пасторът им казва:  – Условието за членство в нашата църква е само едно. Необходимо е две седмици да се въздържате от сексуални контакти.  След две седмици трите двойки отново са в църквата.  – Е, как беше? Издържахте ли изпитанието? – пита пасторът възрастната двойка.  – О, да! Дори ни беше много лесно.  – В такъв случай вие ще бъдете желани посетители на нашата църква. А вие? – пита той двойката на средна възраст.  – О, издържахме го! Обаче ни беше доста трудно.  – В такъв случай и вие сте желани посетители на нашата църква. А, вие младите, как се справихте?  – Ние много се старахме, но веднъж жена ми се протегна да вземе едно пакетче масло, изпусна го на земята, наведе се да го вземе и аз не издържах…  Пасторът /гневно/:  – В такъв случай вие няма да бъдете желани посетители на нашата църква….  Мъжът:  – А, то си беше ясно. Защото и в магазина, дето жена ми изпусна маслото, вече не сме желани посетители… *** Телефонът звъни в дома на наскоро оженил се лекар. Негови колеги ги канят за игра на карти. След разговора той казва на младата си съпруга:  – Спешен случай!  – Сериозно ли е?  – Много! Трима лекари вече са там! *** Съдят човек. Адвокатът му се оказал много печен и процесът започнал да клони към оправдаване поради липса на доказателства. Съдията става и се кани да прочете оправдателната присъда. Адвокатът притичва към него и казва:  – Ваша чест, моля за отлагане на произнасянето на присъдата във връзка с новите доказателства, които се появиха.  Съдията шепне:  – Ти луд ли си, бе? Точно щях да оправдая клиента ти. Ти спечели делото! Какви са тия доказателства, бе?  – Много съществени, Ваша чест. Току-що клиентът ми сподели с мен, че са му останали още малко парички… *** В лодка по средата на живописно езеро младеж се обяснява в любов на девойка. След това казва:  – Аз, разбира се не обичам леснодостъпни особи, обаче ти все пак не забравяй, че сме взели лодката само за един час! *** – Това е идеално място за пикник – казва съпругът.  – Да – потвърждава жената. – Милион насекоми не може да грешат. *** Доктор към жена:  – За съжаление, госпожо, на Вашия мъж му остават няколко часа…  – Нищо, докторе, ще издържа, вече толкова години го чакам… *** – Мамо, аз реших да напусна мъжа си. Отнася се с мен като с куче!  – Защо? Какво прави?  – Иска от мен да му бъда вярна! *** Професор в колежа чете лекция по морал на млади момичета:  – Ако сте на границата да бъдете съблазнена, постарайте се да си спомните, че един час удоволствие не си струва цял живот угризения на съвестта.  От залата се обажда красиво момиче:  – Извинявайте, а как да направим така, че да продължи цял час? *** – По време на скандалите жената става историчка.  – Искаш да кажеш истеричка?  – Нееее… Именно историчка, припомня всички дати, кога какви и как си ги свършил… *** Бащата лежи на дивана в хола и чете вестник. Вратата се отваря с трясък и в стаята нахълтва майката, която влачи синът за ушите, пуска го, слага ръце на кръста и казва:  – Вземи да поговориш с тоя хулиган. Той не чува нито една дума от това, което му говоря!  Бащата се обръща към хлапето и крещи:  – Как смееш, бе, келеш? Ти какво си мислиш, че си нещо повече от мене ли…!? *** Към лежаща на плажа дама се приближава каубой.  Дамата:  – Ауууу какъв голям пистолет имате…  – При нас в Тексас, всичко е голямо…  – Ауууу каква голяма шапка имате…  – У нас в Тексас, всичко е голямо…  – Всичко ви е голямо??? Искате ли да прекараме нощта заедно??  На сутринта дамата разочаровано казва:  – Е, какво? Нали вие казахте, че у вас в Тексас всичко е голямо…  – Ъъъъ простете, госпожо, аз не знаех, че и вие сте от Тексас…. *** Между влюбени:  – Скъпа, ако се омъжиш за мен, ти ще живееш като в приказките…  – А като принцеса или като Пепеляшка, мили?", "date": "2018.08.25", "title": " Защо по време на скандалите жената става историчка?"}
{"url": "https://trud.bg/%d1%81%d0%b0%d1%89-%d1%81-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b6%d0%b4%d0%b5%d0%bd%d0%b8%d0%b5-%d0%ba%d1%8a%d0%bc-%d1%80%d1%83%d1%81%d0%b8%d1%8f-%d0%b7%d0%b0-%d0%bd%d0%be%d0%b2%d0%b8/", "text": "САЩ са предупредили Русия, че ще ударят отново по обекти на сирийското правителство, ако то използва химически оръжия, предаде  „Блумбърг”. В съобщението се посочва, че САЩ са готови да предприемат силни военни действия срещу Сирия, ако президентът Башар Асад използва химическо оръжие, за да възстанови контрола върху някоя от последните си зони, държани от бунтовници в страната, според четирима високопоставени представители, запознати с дискусиите. Американски представители твърдят, че разполагат с информация, че Асад може да планира химическа атака в северозападната провинция Идлиб. На среща в четвъртък в Женева съветникът по националната сигурност Джон Болтън заяви пред руския си колега Николай Патрушев, че Америка е готова да реагира с по-голяма военна сила, отколкото е използвала в миналото срещу режима на Асад, според източници, които са поискали да останат анонимни, тъй като съдържанието на разговорите не е публично оповестено. Най-новото предупреждение е конкретно и идва в навечерието на вероятно една от най-кървавите кампании в гражданската война в Сирия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.08.25", "title": " САЩ с предупреждение към Русия за нови потенциални удари в Сирия"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%be%d1%82%d0%bc%d0%b5%d0%bd%d0%b8-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bc%d0%b0/", "text": "Президентът на САЩ Доналд Тръмп е наредил на държавния секретар Майк Помпейо да не ходи в Северна Корея, защото няма достатъчен напредък към премахване на ядрените ѝ оръжия. Посещението на Помпейо бе насрочено за идната седмица. „Поисках държавният секретар Майк Помпейо да не ходи в Северна Корея засега, защото имам чувството, че нямаме достатъчен напредък към премахване на ядрените оръжия на Корейския полуостров“, написа Тръмп в Туитър. „Поради нашата много по-твърда позиция за търговията с Китай, мисля, че те не помагат както преди в процеса на премахване на ядрените оръжия“, добави той. „Секретарят Помпейо очаква да пътува до Северна Корея в близко бъдеще, най-вероятно след като нашите търговски отношения с Китай бъдат уредени. Дотогава бих искал да изразя най-топлите си чувства и уважение към председателя Ким. Очаквам с нетърпение да го видя скоро!“, заяви президентът в социалната мрежа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Доналд Тръмп отмени посещението на Майк Помпейо в Северна Корея"}
{"url": "https://trud.bg/%d0%b1%d1%81%d0%bf-%d0%b1%d0%be%d1%80%d0%b8%d1%81%d0%be%d0%b2-%d1%81%d1%82%d0%b8%d0%b3%d0%bd%d0%b0-%d0%b4%d0%be-%d0%b0%d0%b1%d1%81%d1%83%d1%80%d0%b4%d0%b0-%d0%ba%d0%b0%d1%82%d0%be-%d0%bf%d1%80%d0%b5/", "text": " на местния парламент за строеж в защитената територия край плаж „Силистар“ е поредният му опит да се измъкне от неудобните въпроси чии интереси обслужват представителите на ГЕРБ на всички нива във властта – на държавата и хората или на частни бизнес интереси. Това се посочва в съобщение, разпространено от пресцентъра на БСП. Подчертаваме, че въпросното разпореждане няма юридическа стойност, защото решенията на общинските съвети се връщат за ново обсъждане и спират от изпълнение единствено от областните управители. Борисов няма правомощията на такова действие – нито в качеството си на премиер, нито в качеството си на партиен лидер. Нещо повече, то е поредният удар по институциите и държавността в България, заявяват от БСП. Неговото „разпореждане“ няма и морална стойност, защото и кметът на Царево е от ГЕРБ, и общинските съветници, които са гласували „за“ разрешаване на строеж, са представители на ГЕРБ. ГЕРБ изпадна до абсурдната ситуация председателят на ГЕРБ да нарежда на кмета на ГЕРБ да не изпълнява решение на общинските съветници на ГЕРБ, пише още в съобщението. От БСП припомнят, че общинските съветници на партията в Царево са гласували против предложението за строеж в защитената територия. „Най-сигурният начин да опазим природата е да се спазват законите и Конституцията на страната. Нищо няма да остане, ако държавата продължи да се управлява с “разпореждания”. Решението на Общинския съвет трябва да бъде отменено от самия съвет или ще го атакуваме и отменим чрез съда.“, съобщават социалистите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.25", "title": " БСП: Борисов стигна до абсурда като председател на ГЕРБ да нарежда на кмет на ГЕРБ да не изпълнява решение на общински съветници на ГЕРБ"}
{"url": "https://trud.bg/%d1%81%d1%8a%d1%81%d0%bf%d0%b5%d0%bd%d1%81-%d0%b8-%d1%81%d1%82%d1%80%d0%b0%d1%85-%d0%bd%d0%b0-%d1%81%d0%ba%d0%be%d1%80%d0%be%d1%81%d1%82-%d1%81%d1%8a%d1%81-suspiria/", "text": "Лука Гуаданино си е поставил високи цели Римейкът на хорър класиката на майстора на страха Дарио Ардженто “Suspiria” ще има своята световна премиера на фестивала във Венеция, който започва в края на август и продължава до средата на септември. По този повод от Amazon Studios включиха на скорост и засилиха маркетинговата кампания с нови тийзъри и рекламни изображения. Това несъмнено е един от най-очакваните филми на годината. Режисьорът Лука Гуаданино си е поставил високи цели. Ето го и сюжета: “През 1977 г. младата американка Сузи Баниън заминава за престижното танцово училище Markos Tanz Company  в Берлин. Тя пристига точно когато една от членовете на трупата – Патриша, е изчезнала при мистериозни обстоятелства. Докато Сузи постига невероятен прогрес под ръководството на революционния артистичен директор на трупата мадам Бланк, тя се сприятелява с друга танцьорка, Сара, която споделя подозренията си, че възпитателките и самата трупа крият мрачна и ужасна тайна.” “Suspiria” е режисиран от Лука Гуаданино (”I Am Love”, “Голямото плискане”, “Призови ме с твоето име”), а сценарият е дело на Дейвид Кажганич (”Ужас”). В главните роли са Дакота Джонсън, Тилда Суинтън, Клои Грейс Морец, Миа Гот, Джесика Харпър, Анджела Уинклър и др.", "date": "2018.08.25", "title": " Съспенс и страх на скорост със „Suspiria“\t\t\t"}
{"url": "https://trud.bg/%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0%d0%bc%d0%b5-141-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d1%88%d0%b8%d0%bf%d1%87%d0%b5%d0%bd%d1%81%d0%ba%d0%b0%d1%82%d0%b0-%d0%b5%d0%bf/", "text": "Отбелязване на 141 години от Шипченската епопея през Руско-турската освободителна война от 1877-1878 г. Празненствата ще бъдат на връх Шипка и на тях ще присъства президентът Румен Радев. Отбраната на прохода е една от най-героичните и решаващи битки по време на Руско-турската освободителна война през 1877 – 1878 г. Боевете се водят от 09/21 до 13/26 август 1877 г. Задачата на руско-българския отряд е да спре превъзхождащата я по численост армия на Сюлейман паша. Около 7500 души под командването на ген. Н. Г. Столетов трябва да възпрат около 27 хил. турски войници и резерв от 10 хил. и да не им позволят да преминат Балкана и да се съединят с турските части в Североизточна България в помощ на обсадената в Плевен армия на Осман паша. Сраженията за Шипка започват на 09/21 август 1877 г. В течение на шест дни българи и руси с огън и щик отблъскват непрекъснатите атаки на турските табори. Най-тежък и решаващ за отбраната е третият ден – 11/23 август, когато турците все повече затягат обръча около защитниците, а боеприпасите са на привършване. Следобед Сюлейман паша хвърля в боя всичките си резерви срещу центъра на отбраната. В този най-критичен момент от Габрово пристига първото подкрепление, изпратено от ген. Радецки. Надвечер пристигат всички роти на 16 стрелкови батальон и след ожесточен бой турците отстъпват. Шипка е спасена! Отбраната на Шипка продължава и през есента и зимата на 1877 г. Този период влиза в историята като „Зимно шипченско стоене“. Въпреки студа и мъглата, снежните бури и виелици, защитниците на Шипка геройски бранят прохода. След падането на Плевен (29 ноември/10 декември 1977 г.) руските войски преминават Балкана при изключително тежки зимни условия и пленяват турската армия на Вейсел паша в шейновския укрепен лагер на 28 декември 1877 г./9 януари 1878 г. Победата при Шипка – Шейново е достоен завършек на Шипченската епопея. Жертвите, които руските полкове и българските дружини дават на Шипка и в полето на Шейново са около 11 хил. – убити, ранени и безследно изчезнали, а над 9000 души са замръзналите и заболелите по време на Зимното шипченско стоене. Честванията ще започнат с туристически поход до върха, в който се очаква да се включат хиляди граждани от цялата страна. Президентът и върховен главнокомандващ Въоръжените сили Румен Радев ще приеме почетния строй на Националната гвардейска част, след което ще бъде отслужена заупокойна молитва. Държавният глава ще произнесе слово и ще положи венец пред Паметника на свободата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Отбелязваме 141 години от Шипченската епопея"}
{"url": "https://trud.bg/%d0%bf%d1%80%d0%be%d0%b5%d0%ba%d1%82%d1%8a%d1%82-%d0%b7%d0%b0-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8%d1%82%d0%b5-%d1%81%d1%82%d0%b8%d0%b3%d0%bd%d0%b0-%d0%b4%d0%be-%d1%81/", "text": "След лаконичното съобщение, че делегация на МО, водена от заместник-министъра на отбраната Атанас Запрянов, ще бъде на посещение в САЩ от 27 до 31 август последва истинска престрелка между политици и експерти. Един зевзек дори си зададе въпроса „До къде стигна проектът за изтребителите?“ и сам си отговори „До САЩ“. Сигурно не е така, но поне засега имаме покана да разговаряме по въпроса само от там, без да влияем на решението на американската страна, твърдят от военното министерство. Макар че са регистрирани индикации и от други държави, но засега не е целесъобразно да се съобщават. Ако държим на равнопоставеност, ще трябва в следващия месец делегация на МО със съответните авиационни специалисти, както е в случая, да посети останалите шест държави, до които сме изпратили искане за предложения. И да обясним какви са желанията и възможностите ни, за да бъдат офертите им работещи. За да не изтървем срока, разбира се. От Министерството на отбраната вече разбраха, че три месеца за получаване на отговори от потенциалните доставчици на самолетите са крайно недостатъчни. Ако получените до 1 октомври оферти се нуждаят от допълнителни уточнения, годината ще си отиде. С това и парите, заложени за изтребителите за тази година в централния бюджет. И така ще отидат за саниране, както вече беше казал президентът по повод на предишните пропуснати години. По това, че до края на годината трябва да имаме гласуван от парламента договор, няма спор. Въпросът е да не се пораждат съмнения за предпочитания преди тези седем държави да са казали какво могат да направят за бойната ни авиация. В този смисъл се задава и въпросът „Трябва ли делегация на МО да ходи в САЩ или не?“. Може би да. Този отговор щеше да бъде още по-категоричен, ако другият заместник-министър беше повел по същото време делегация за Швеция или Германия, например. И със същите намерения. Да разясни нашите изисквания, макар че те би трябвало да са ясно посочени в гласувания от парламента проект за инвестиционен разход. В противен случай депутатите щяха да са колебливи при обсъждането му в пленарна зала, а те не показаха подобно поведение. Заслужава обаче внимание и позицията на президента ген. Румен Радев. „В държавите, в които има равнопоставеност, в момента, в който се изпрати т.нар. искане за предоставяне на оферти до неговото получаване, спират абсолютно всякакви срещи, посещения и договорки.“ И продължава: „Ако искаме да бъдем такава държава, в която има равнопоставеност, конкурентност и обективност, трябва да се придържаме към наложените световни практики“. Това обяснява информацията, че въпросната визита не е съгласувана с него, макар че е върховен главнокомандващ. Вероятно, това не е проблем и е в реда на установените процедури за взаимодействие на институциите у нас. Този механизъм или по-точно липсата на такъв механизъм поражда подобни престрелки в общественото пространство, които в интерес на истината не изясняват задълбочено проблема, а по-скоро създават впечатление за конфронтация. Което точно сега едва ли работи в интерес на финализирането на проекта. От обмяната на писмени мнения в социалните мрежи между главния секретар на президента Димитър Стоянов и бившия министър на отбраната Николай Ненчев се прокрадва мисълта, че Временната парламентарна комисия за проучване изпълнението на процедурата по избор на нов тип боен самолет, която приключи своята работа в края на септември миналата година, и върна проекта, не е разкрила за обществото всички позиции на действащите лица. Вече стана обществена тайна, че кандидатурата на шведския изтребител „Грипен“ е подразнила феновете на офертата на САЩ. И сега най-доброто е да не се повтори подобно настроение в едната или в другата посока в края на тази година, което да даде основание за втора временна комисия. Според запознати двубоят ще бъде между САЩ и Швеция, защото договорът няма да се подписва с фирмата производител, а с държавата. Решението ще бъде политическо, заяви само преди няколко дни премиерът. Той също обясни, че ще се включи в процедурата. Обеща, след като експертите класират офертите да седне с президента Тръмп или с друг производител, както се изрази, за да търси стратегическо партньорство. Дали пък няма да седне и с президента Радев? Най-стратегическото партньорство в интерес на проекта, като че ли би трябвало да бъде между двамата. Датата 1 октомври ни пари под краката. От Министерството на отбраната са притеснени, че могат да загубят парите. За това са тръгнали на този поход. На първо време към САЩ. Предстои да видим кои са другите индикации за визити.   На едно мнение, но не съвсем Все пак трябва да сме искрени и да отбележим, че всички фактори у нас, без една парламентарна група, са на категоричното мнение за необходимостта от превъоръжаване. Единодушието е налице, но само до тук. Нещата в България са стигнали до там, че всеки подозира другия в лобизъм. Подобно недоверие е сред основните причини за забавяне на модернизацията на Въоръжените сили. Лошото е, че и сега има гласове от рода „Съгласни сме, то и без това няма да стане“.          ", "date": "2018.08.25", "title": " Проектът за изтребителите стигна до… САЩ\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b2-%d1%81%d1%8a%d1%80%d0%b1%d0%b8%d1%8f-%d1%88%d0%be%d1%84%d0%b8%d1%80%d0%b0%d0%bb-%d1%81-2/", "text": "Българин е бил задържан от сръбските власти заради шофиране с непозволена скорост по автомагистралата Белград – Нови сад. Нашенецът е шофирал с 235 км/ч, предадоха местни медии, цитирани от БГНЕС. Мъжът бил задържан недалеч от пункта за тол такси в Стара Пазова. Той е предаден на прокурор и е глобен със 130 хил. динара, което прави 1100 евро. Мъжът е с постоянно местожителство в Германия. Максималната разрешена скорост по магистралите в Сърбия е 130 км/ч. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.25", "title": " Задържаха българин в Сърбия, шофирал с 235 км/ч"}
{"url": "https://trud.bg/%d1%81%d0%b0%d1%89-%d0%b4%d0%be%d0%b1%d0%b0%d0%b2%d0%b8%d1%85%d0%b0-%d0%b2-%d1%87%d0%b5%d1%80%d0%bd%d0%b8%d1%8f-%d1%81%d0%b8-%d1%81%d0%bf%d0%b8%d1%81%d1%8a%d0%ba-%d0%b7%d0%b0-%d1%81%d0%b0%d0%bd%d0%ba/", "text": "Трима мъже от Югоизточна Азия, появили се през 2016 г. във видеозапис на „Ислямска държава“, показващ обезглавяването на заложник, бяха добавени вчера в черния списък за санкции на Министерството на финансите на Съединените щати, предаде Ройтерс. От ведомството уточняват, че става дума за индонезиеца Мохамед Карим Юсоп Фаиз, малайзиеца Мохамад Рафи Удин и филипинеца Реза Лахаман Кирам. По думите на заместник-министъра на финансите по въпросите на контратероризма и финансовото разузнаване Сайджъл Манделкър, заснетият в Сирия видеоклип представлява „част от пропагандна кампания, целяща привличането на екстремисти, за да се присъединят към терористични групировки в Югоизточна Азия“. Тя подчерта, че санкциите са „част от координирано усилие за неутрализиране на глобалните мрежи на „Ислямска държава“, които дават възможност на групировката да вербува чуждестранни бойци за извършването на международни терористични атаки“. Предишния ден ООН също наложи санкции на тримата, включващи замразяване на авоарите и забрана за пътуване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " САЩ добавиха в черния си списък за санкции трима души, вербували екстремисти за „Ислямска държава“"}
{"url": "https://trud.bg/%d0%b1%d0%b8%d0%b2%d1%88-%d1%82%d1%83%d1%80%d1%81%d0%ba%d0%b8-%d0%b4%d0%b5%d0%bf%d1%83%d1%82%d0%b0%d1%82-%d0%bf%d0%be%d0%b8%d1%81%d0%ba%d0%b0-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81/", "text": "Бивш прокюрдски депутат, обвинен, че е обидил президента на Турция Реджеп Тайип Ердоган, е поискал убежище в Гърция, след като е пресякъл нелегално границата ѝ, предава Fox News. Гръцката полиция съобщава, че турската гражданка Лейла Бирлик се е предала в сряда на гръцките власти в град Александруполис и в момента документите ѝ за получаване на убежище се обработват. Бирлик, бивш депутат от Демократичната партия на народите бе осъдена през януари на 21 месеца затвор за обида на Ердоган. Тя е освободена, чакайки обжалване на присъдата, но ѝ е забранено да напуска пределите на Турция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Бивш турски депутат поиска политическо убежище в Гърция"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b3%d0%be%d1%80%d0%b8-%d0%b4%d0%be-%d1%86%d0%b5%d0%bd%d1%82%d1%80%d0%b0%d0%bb%d0%bd%d0%b0%d1%82%d0%b0-%d0%b3%d0%b0%d1%80%d0%b0-%d0%bd%d0%b0-%d1%86%d1%8e%d1%80%d0%b8/", "text": "Пожарникари опитват да се справят с пожар в сграда до централната гара на Цюрих, предаде ДПА. Според Швейцарската информационна агенция пожарникарите се опитват да попречат на разпространението на пламъците към околните сгради. В района са се чули и две силни експлозии. Зоната е отцепена. Засега няма данни за пострадали. Според швейцарски медии сградата, в която е пожарът, до голяма степен е била необитаема заради голям ремонт в нея. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Пожар гори до централната гара на Цюрих"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2-%d0%b4%d0%be%d0%b1%d1%80%d0%b8%d1%87-%d0%b7%d0%b0%d0%bf%d0%be%d1%87%d0%b2%d0%b0-%d1%80%d0%b0%d0%b7%d1%81%d0%bb/", "text": "Летище Балчик е затворено заради . При инцидента загина пилотът на летателната машина. Окръжната прокуратура в Добрич е образувала досъдебно производство по случая, съобщи пред „ “ окръжният прокурор Пламен Николов. Той уточни, че следствените действия са започнали веднага след произшествието, но основният оглед ще бъде извършен днес. Разследването се поема от следовател от Националната следствена служба. Магистратите ще работят съвместно със звеното за разследване на авиационни произшествия към Министерството на транспорта. Ще бъде назначена съдебно-медицинска експертиза, както и техническа на машината, допълни окръжният прокурор. Летище Балчик, което е военно, но обслужва и граждански полети, ще може отново да функционира след приключване на огледа и преместване на останките от самолета. Загиналият 52-годишен пилот е собственик на летателната машина и бизнесмен от Варна, съобщи още прокурорът. Николов заяви, че е разпоредил да се разгледа летателната книжка на пилота, за да се установи какъв опит е имал той – къде е придобил правоспособност, кой го е обучавал, къде се води на отчет и др. Към съдебното производство ще бъде приложена и техническата документация на самолета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Прокуратурата в Добрич започва разследване на самолетната катастрофа в Балчик\t\t\t"}
{"url": "https://trud.bg/%d0%b5%d0%bb%d0%b5%d0%bd-%d0%ba%d0%be%d0%bb%d0%b5%d0%b2%d0%b0-%d0%bf%d0%be%d0%ba%d0%b0%d0%b7%d0%b0-%d0%bf%d0%b8%d1%89%d0%bd%d0%b8-%d1%84%d0%be%d1%80%d0%bc%d0%b8/", "text": "Актрисата Елен Колева зарадва мъжките си фенове с атрактивна, мини-фотосесия, на която демонстративно показва пищните си форми. На почти всички кадри, публикувани от брюнетката в профила й във фейсбук, фокусът съвсем целенасочено е поставен върху задните части. За снимките Елен Колева специално е избрала цял, бял бански, дело на българката Алекс Арабаджиева. Кой е авторът на сексапилните фотоси и с кого Елен Колева се наслаждава на морските вълни обаче остава загадка. Ясно е само, че актрисата със сигурност е щастливо обвързана.  ", "date": "2018.08.25", "title": " Елен Колева показа пищни форми"}
{"url": "https://trud.bg/lotus-%d0%b2%d1%8a%d0%b7%d0%ba%d1%80%d1%8a%d1%81%d0%b2%d0%b0-%d1%81-%d0%ba%d0%b8%d1%82%d0%b0%d0%b9%d1%81%d0%ba%d0%b8-%d0%bc%d0%b8%d0%bb%d0%b8%d0%b0%d1%80%d0%b4%d0%b8/", "text": "Милиардни инвестиции от Азия ще възродят традиционния британски производител на състезателни и спортни коли Lotus. Мажоритарен собственик на фирмата е китайският автоконцерн Geely, който обяви амбициозни планове да върне Lotus в голямата игра като конкурент на Ferrari, Lamborghini и Porsche. Близо два милиарда долара ще бъдат вложени от Geely за развитието на марката Lotus. Първата стъпка е разширяването на капацитета на фабриката в английския град Хетел, където ще бъдат назначени 200 нови инженери. Ще се строят още един производствен комплекс и нов дизайнерски център в Обединеното кралство. Вече се работи по конструирането на първия в историята на компанията SUV модел, който трябва да вдигне ударно продажбените обеми. Също така ще се обогати и модернизира съществуващата гама спортни коли. Амбициите на Geely са Lotus да се превърне във водеща, глобална лукозна марка. В исторически план британската компания е изградила име сред ценителите на бързите автомобили най-вече с участието си във „Формула 1“ и други състезателни серии. В периода 1958 – 1994 г. Lotus печели 7 титли при конструкторите и 6 при пилотите във „Формула 1“. Болидите на Lotus са управлявани от състезатели от калибъра на Стърлинг Мос, Джим Кларк, Греъм Хил, Йохен Ринд, Емерсон Фитипалди, Марио Андрети, Емерсон Фитипалди, Аертон Сена, Нелсън Пикет. Lotus изгражда репутация на конструктор, който залага на иновативни и прости решения, на леки шасита, които са лесни за управление и контрол. Подобна е философията, по която се създават и серийните спортни коли на марката. Кабриото Elise   от актуалната гама тежи 924 кг, тъй като платформата му е от алуминий, а каросерията е изработена от композитни сплави. Лекото тегло позволява използването на малки двигатели като четирицилиндров бензинов мотор с обем 1800 кубика, което е достатъчно за максимална скорост 235 км/ч и ускорение от 0 до 100 км/ч за 4,3 секунди. Амбициите на Geely са да бъде усъвършенствана и модернизирана техниката на колите на Lotus до още по-високо ниво. Концернът, който е втори по продажбени обеми от частните компании в Китай, иска да се разрасне до мащабите на Volkswagen и Toyota. През 2016 г. Geely продаде 1,26 млн. автомобила, докато световните лидери Volkswagen и Toyota пласираха над 10 млн. превозни средства. От 2010 г. Geely е собственик на Volvo и инвестира в шведската фирма 11 милиарда долара, а от 2013 г. контролира и британския производител на таксита London Electric Vehicle Company. Притежател на Geely е милиардерът Ли Шифу, който е и крупен акционер в Daimler с близо 10% от акциите.", "date": "2018.08.25", "title": " Lotus възкръсва с китайски милиарди\t\t\t"}
{"url": "https://trud.bg/%d0%be%d1%87%d0%b8%d1%82%d0%b5-%d1%81%d1%82%d1%80%d0%b0%d0%b4%d0%b0%d1%82-%d0%bf%d1%80%d0%b5%d0%b7-%d0%bb%d1%8f%d1%82%d0%be%d1%82%d0%be/", "text": "Проблемите със зрението стават все по-често явление, без значение на условията на живот, възрастта или сезона. Но лятото изостря много някои смущения, които могат да преминат в заболявания и то преди да сме се усетили. Главните виновници за това са няколко. Замърсеният въздух В градовете той причинява на много хора истински проблеми с очите. Разрушаването на озоновия слой и различните агресивни газове и изпарения постепенно разрушават лигавицата на окото. Какво да направим: Колкото по-качествени слънчеви очила носим, толкова повече ще се предпазим от вредното влияние на ултравиолетовите лъчи. По възможност да избягваме разходки и занимания на открито, когато замърсяването на въздуха е най-активно. Полезно за очите е честото мигане, защото застила върху тях сълзите, които ги предпазват от изсъхване и ги освежават. През нощта сълзите са много по-малко и с това можете да си обясните странните усещания в очите сутрин, когато изпитваме нужда да ги ръзтъркваме активно. Помагат и разтворите, наречени изкуствени сълзи. Слънцето На него и опасните ултравиолетови лъчи се дължи неприятното усещане за пясък в очите. Изпитваме го при всекидневните разходки по улиците или на плажа, когато излъчването е най-интензивно. Какво да направим: Отново ще ни помогнат слънчевите очила, но те следва да са внимателно избрани, качествени и задължително със защитно покритие за чувствителни очи. Басейните След всяко къпане усещаме дразнение или болка в очите. Това показва, че вашите очи са свръхчувствителни.  Какво да направим: Желателно е лещите да се свалят по време на къпане в басейна или в морето и да се използват специални очила за плуване. Вятърът Директното действие на вятъра заедно с праха, който носи, е също толкова опасно, както и горните фактори.  Какво да направим: В случай че усетите дразнение, не търкайте очите при прашинки, попаднали в тях – така само ще влошите положението. Внимателно забърсване с чиста кърпа ще ги отстрани по-добре. Ако всички тези мерки не помагат и очите ви са все така уморени, зачервени и изпитвате напрежение и болка дни наред, наложително е да потърсите лекар. Как да се справяме в жегите В тежките горещи дни много хора са изтощени, получават главоболие или световъртеж. Защо? При топлина кръвоносните съдове се разширяват. При това положение се събира много кръв в краката, която не се придвижва към главата. За да го преодолеете, възползвайте се от няколко съвета: Не стойте дълго на крака. Настройте алармата да ви събуди 5 минути по-рано, за да се протегнете хубаво, да се обърнете на двете страни сутрин преди ставане. След това се изправете бавно. Сутрин изтрийте тялото си със сезалена ръкавица. Първо краката от стъпалата нагоре, после ръцете от дланите към раменете, накрая корема и гърдите. После първо се облейте с топла, след това със студена вода, като при изтъркването, последователно от краката нагоре. Втрийте съживяващо розмариново масло в кожата. В най-горещите дни пийте най-малко 2 литра вода на ден! Това замества изкараната с потене течност, помага на кръвта да тече по-леко във вените. Може да смесите водата с различни сокове. Пийте студени освежаващи чайове от мента и ябълка. Никога не пийте ледено студена вода на празен стомах! Този шок за загрялото тяло стимулира световъртеж и припадък. Откажете се от алкохола. Той още повече разширява вените. Пийте вместо кафе черен или зелен чай. Това стимулира кръвообращението. Яжте предимно салати, плодове, ястия с мляко. Витамин С стимулира продукцията на хормона на слабеенето – корадреналин. Затова яжте повече плодове, които го съдържат. От сок от лимон можете да направите близалки с формите за лед във фризера. Понеже при потене тялото загубва много минерали, добре е да изяждате на обяд 1-2 купички супа или бульон. Можете добре да подсолите ястието си, защото с потта се губят и много соли. При болки в главата от топлината намажете челото и слепоочията с олио от мента /от аптеката/. То охлажда и прави мозъка по-малко чувствителен към болката. Страхотно ще се освежите, ако потопите ръцете си в студена вода за 15 секунди. Ще си създадете добро настроение и заедно с това ще стимулирате кръвообращението си, ако сутрин сте под душа, а през деня с водна струя от чешмата се понапръсквате от време на време.", "date": "2018.08.25", "title": " Очите страдат през лятото"}
{"url": "https://trud.bg/%d0%b2%d1%83%d0%bb%d0%ba%d0%b0%d0%bd%d1%8a%d1%82-%d0%b5%d1%82%d0%bd%d0%b0-%d0%be%d1%82%d0%bd%d0%be%d0%b2%d0%be-%d0%b8%d0%b7%d1%80%d0%b8%d0%b3%d0%bd%d0%b0-%d0%b1%d1%8a%d0%bb%d0%b2%d0%b0-%d0%bb%d0%b0/", "text": "От вулкана Етна на италианския остров Сицилия започна зрелищна вулканична дейност с изхвърляне на стълбове пепел и лава, предаде АП. Италианският национален институт по геофизика и вулканология съобщи, че вулканът, който първоначално се събуди в края на юли, е започнал да изригва снощи, изхвърляйки почти непрекъснато горяща лава на височина до 150 метра. Засега няма евакуация на селища по склоновете на Етна. Районът около вулкана е популярен обект за туристи на средиземноморския остров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Вулканът Етна отново изригна, бълва лава на 150 м височина"}
{"url": "https://trud.bg/%d0%be%d1%82%d0%bd%d0%b5%d0%bc%d0%b5%d1%82%d0%b5-%d0%bd%d0%b5%d0%b7%d0%b0%d0%b1%d0%b0%d0%b2%d0%bd%d0%be-%d1%82%d0%b5%d0%bb%d0%b5%d1%84%d0%be%d0%bd%d0%b0-%d0%bd%d0%b0-%d0%bd%d0%b0%d1%82%d0%b0%d0%bb/", "text": "Миската Маги Сидерова-Желязкова нахули в мрежата сексоложката Наталия Кобилкина. Изненадващата атака на моделката срещу рускинята бе по повод клипче, в което Кобилкина разяснява на последователките си в социалните мрежи тайните на оралната любов. “Не подценявам теорията, ама поднесена по този начин направо е брутално!”, пише в профила си във фейсбук Сидерова. По думите й някой незабавно трябва да лиши сексоложката от мобилен телефон, тъй като материалите, които създава с него, очевидно са твърде провокативни и дори “пошли”. Освен тези нападки в поста си Маги си позволява да нарече Кобилкина “луда женица”. Очаквано публикацията предизвика бурни коментари, всички от които подкрепят казаното от моделката. Наблюдателни потребители на фейсбук обаче съзират скрити мотиви в нападките на миската. Това се дължи на факта, че видеото на сексоложката за оралните ласки е публикувано на 15 януари тази година, а Маги чак сега се “сеща” да го коментира. Според фенове на Кобилкина може да става дума за скрита реклама, тъй като в клипчето се дава линк към сайта за семинари на рускинята.  ", "date": "2018.08.25", "title": " Отнемете незабавно телефона на Наталия Кобилкина!\t\t\t"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%b4%d0%be%d0%b1%d1%80%d0%b8%d1%87-%d0%b8%d0%b7%d0%bb%d0%b8%d0%b7%d0%b0%d1%82-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d1%81%d1%80/", "text": "Жители на Добрич днес и утре ще блокират пътя за Силистра в района на квартал Рилци в знак на протест срещу местното ВиК дружество, съобщи БНР. От 9-и август по високите етажи в целия квартал водоподаването е нарушено, а жалбите и подписките на гражданите до този момент са останали без отговор. Протестът им е предвиден от 14 до 16 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Жители на Добрич излизат на протест срещу ВиК"}
{"url": "https://trud.bg/4-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d1%81%d0%bb%d0%b5/", "text": "4-годишно дете, оставено без надзор от родителите си, които са туристи от Турция, се бори за живота си в болница след злополука в Хасково, съобщи  . Детето паднало в басейн в курорта Хасковските минерални бани, докато родителите му купували храна. Посетители на басейна го извадили и му оказали първа помощ. След това е транспортирано в хасковската болница в кома. Директорът на лечебното заведение д-р Георги Гелов каза пред „ “, че детето е на командно дишане. Започнало е стабилизиране на състоянието му, но остава с опасност за живота. От хасковската болница са извикали републиканския консултант по педиатрия проф. Иван Иванов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " 4-годишно дете с опасност за живота, след като падна в басейн в Хасковските бани\t\t\t"}
{"url": "https://trud.bg/%d1%83%d1%80%d0%b0%d0%b3%d0%b0%d0%bd%d1%8a%d1%82-%d0%bb%d0%b5%d0%b9%d0%bd-%d0%b2%d0%b5%d1%87%d0%b5-%d0%b5-%d1%82%d1%80%d0%be%d0%bf%d0%b8%d1%87%d0%b5%d1%81%d0%ba%d0%b0-%d0%b1%d1%83/", "text": "„Лейн” бе понижена от ураган от категория 3 на тропическа буря. Той обаче продължава да създава проблеми на големия остров на Хаваите. Ветровете в района на архипелага са със скорост от над 130 км в час. На места се активизираха свлачища. Местните власти съобщават, че заради лошото време много населени места са без ток, а хиляди хора са потърсили убежище от бурята във временни подслони. Бурята се придвижва много бавно, което означава усложнена метеорологична обстановка през целия уикенд. На места наводненията вече бяха обявени за катастрофални. Към 0 ч. по Гринуич окото на бурята бе на 190 километра южно от столицата на Хавайските острови Хонолулу. Лейн се премества на север с 4 километра в час. През последните 36 часа количеството на валежите бе близо 60 сантиметра на прочутия плаж Уайкики, което доведе до неговото затваряне. Търговци и хотелиери се опитват да предпазят магазините и хотелите си от наводняване с чували с пясък. Досега най-засегнат е централният хавайски остров, на който се намира и активизиралият се вулкан Килауеа. Там за 24 часа количеството на валежите превиши 75 сантиметра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Ураганът „Лейн” вече е тропическа буря"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%8a%d0%b1%d0%be%d1%82%d0%bd%d0%be-%d0%bd%d0%b5%d0%b4%d0%b5%d0%bb%d0%b5%d0%bd-%d0%b1%d1%80%d0%be%d0%b9-%d1%82%d1%80%d1%83%d0%b4/", "text": "Тази събота и неделя: Четете поредния откъс от уникалната книга, подготвена за печат от издателска компания „Маркет пул”,  „Тайните на ръката“ , публикувана през 1859 г. от французина Адолф Дебарол – основател на научната хиромантия. У нас книгата е отпечатана за пръв път през 1905 г. в Свищов, а предстоящото издание е нейно точно копие. Наташа Хенстридж : Шоубизнесът е пълен със секс маниаци", "date": "2018.08.25", "title": " Труд Уикенд – един вестник за два дни"}
{"url": "https://trud.bg/skoda-%d0%be%d1%82-%d0%bd%d0%be%d0%b2%d0%b0-%d0%b7%d0%b5%d0%bb%d0%b0%d0%bd%d0%b4%d0%b8%d1%8f/", "text": "Слабо познат, но много интересен модел на Skoda участва в традиционното рали за олдтаймери „Саксония Класик“ в последните дни на август. Това е единственият конструиран и произвеждан в Нова Зеландия сериен автомобил Skoda Trekka. Той представлява лекотоварен и високопроходим модел на базата на тогавашната Octavia, предназначен за новозеландските фермери. Идеята идва от дизайнера Джордж Тейлър, който я осъществява заедно с фирмата-вносител на Skoda. В периода 1966 – 1973 г. от Skoda Trekka са произведени почти 3000 екземпляра. Те се радват на добър прием сред фермерите и предприемачите, защото са издръжливи и непретенциозни. Здрав се оказва двигателят с работен обем 1,2 л и мощност 47 конски сили, който идва от бившата Чехословакия заедно с много от останалите части в автомобила. В течение на времето Skoda Trekka се превръща в ценност за колекционерите и символ на икономическия подем и възможностите на Нова Зеландия през 60-те години на миналия век. Моделът е предшественик на съвременните SUV-ове и близък „роднина“ на пикапите.", "date": "2018.08.25", "title": " Skoda от Нова Зеландия\t\t\t"}
{"url": "https://trud.bg/%d0%bf%d1%8a%d0%bf%d0%b5%d1%88%d1%8a%d1%82-%d1%87%d0%b8%d1%81%d1%82%d0%b8-%d0%be%d1%80%d0%b3%d0%b0%d0%bd%d0%b8%d0%b7%d0%bc%d0%b0/", "text": "Пъпешът се състои основно от вода и захар, но освен това е прекрасен източник на витамини, микроелементи, минерални соли, азотни и пектинови вещества. На първо място съдържа достатъчно количество калий, изграждащ и „ремонтиращ” мускулите и кръвоносните съдове, а биофлавоноидите му гарантират тяхната еластичност. По съдържание на калций, отговарящ за здравината на костите, зъбите и ноктите, пъпешът заема първо място сред всички продукти с растителен произход. Най-добри чистачи на организма са кръглите пъпеши от най-сладките сортове. При хронични заболявания на черния дроб и пикочния мехур на ден е добре да се изяжда по половин килограм пъпеш с влакнеста сърцевина в течение на месец. Сокът от кръгли пъпеши ускорява оздравяването след пневмония, а този от издължените помага при хронични възпаления на челните синуси, синузити и бронхити, стига да се приема в течение на две седмици. Пъпешът е естествено средство за разграждане на мазнините, помага на организма да се освободи от лошия холестерол. След като го консумираме, той не ни позволява да изпитваме глад и умора. След всеки изяден резен организмът отделя серотонин, осигуряващ ни прилив на енергия и радост от живота. Пъпешът притежава меки слабителни и пикочогонни свойства, предотвратява атеросклерозата и прочиства прекрасно стомашно-чревния тракт, бъбреците, кръвта. За изхвърляне на шлаките се препоръчва всяка сутрин в течение на 20 дни да изпиваме на гладно по чаша прясно изцеден сок. При страдащите от камъни в бъбреците добре е да го комбинират с отвара от магданоз, той е способен да ги разбие и да ускори тяхното изхвърляне. За един разтоварващ ден са ви необходими 300-500 г от плода на 3-4 приема. При превишаване на дозата се предизвикват чревни колики.", "date": "2018.08.25", "title": " Пъпешът чисти организма"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%81%d1%8a%d0%b1%d0%be%d1%80%d0%b0-%d0%b7%d0%b0-%d0%bd%d0%b0%d1%80%d0%be%d0%b4%d0%bd%d0%be-%d1%82%d0%b2%d0%be%d1%80%d1%87%d0%b5%d1%81%d1%82%d0%b2%d0%be/", "text": "Откриха   в столицата на уникалното българско „зелено сирене“. Стотици хора, танцьори, изпълнители, музиканти и занаятчии заприиждаха от сутринта за събора в тетевенското село Черни Вит. Надпяванията, надиграванията и надприказването ще продължат и утре, когато ще бъдат връчени осем специални награди на отличилите се. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Откриха събора за народно творчество в Черни Вит (СНИМКИ)"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%86%d0%b0%d1%80%d0%b5%d0%b2%d0%be-%d1%84%d0%b0%d0%bb%d1%88%d0%b8%d0%b2%d0%b0-%d0%bd%d0%be%d0%b2%d0%b8%d0%bd%d0%b0-%d0%b5-%d1%87%d0%b5-%d1%81/", "text": "Фалшива новина е, че плажът „Силистар“ ще бъде застрояван, това беше политическа заигравка от страна на опозицията. Това обяви кметът на Царево Георги Лапчев на извънреден брифинг. По думите му опозицията отдавна се опитва да създаде конфликт, а реално проблем няма. Повод за изявлението на кмета на Царево бе   да не изпълнява решение на Общинския съвет за промяна на устройствения план на терен до Силистар. „Това, което общинският съвет направи, е да се опита чрез този план за застрояване да не позволи на собственика да строи в този участък, като той придобие публичен характер, за да може той никога да не може да го затваря. И да се решат проблемите, наречени ограда на пътя. Още стоят останките от оградата, която миналата година някой беше сложил… И тук имаше скандали и всички тези хора, които сега казват: „Ние искаме да ходим на плаж спокойно!”, тогава не можеха да ходят. А желанието на общината е да направи така, че да има безпрепятствен достъп до плаж „Силистар”, защото в противен случай това винаги ще бъде проблем!”, заяви кметът на Царево. „Тук сме в поредната шизофренична ситуация, в която е включен министър-председателят и кмет на ГЕРБ. Не може председателят на ГЕРБ да звъни на кмет на ГЕРБ и да го кара да не изпълнява решение на общински съветници на ГЕРБ…”, коментира депутатът от БСП Николай Тишев. Общинските съветници на БСП в Царево са  , съобщиха от партията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.25", "title": " Кметът на Царево: Фалшива новина е, че Силистар ще бъде застрояван"}
{"url": "https://trud.bg/2596765-2/", "text": "Когато си добре подготвен не е трудно нито в спорта, нито на снимачната площадка, казва изявеният ни ас в бойните спортове Слави Славов. А успехите на 45-годишния старозагорец са респектиращи – световен шампион по кикбокс и карате, стил киокушин. Специалист в ММА и муай-тай, а в джудото притежава черен колан. „Най-трудно е да се задържиш на върха, който си изкачил – споделя той. – Работя всеки ден върху себе си. Иначе не бих се чувствал удовлетворен.“ Завидните му умения не остават незабелязани от редица холивудски звезди, популярни по света с екшън сцените. Първи юмруците на българина опитва героят от „Непобедимите“ Долф Лундгрен. Но Слави сам предизвиква съдбата. През 2004-а докато чака приятел на летище София вижда русокосия швед, който си заминава след поредния филм, заснет у нас. Тогава спортистът още не говори английски език, затова чрез преводача му го пита дали иска да си направят спаринг. Лундгрен, който е двукратен европейски шампион също по карате киокушин, не остава безразличен пред дързостта на българина. Готов е веднага да си спретнат битка, дори в залата за чакащи. Джентълменските обноски и на двамата обаче отлагат двубоя за след три седмици, когато скандинавецът отново идва в България. „Още тогава се разбра, че сме от една порода – казва с усмивка Слави. – Е, Долф се опита да ме изненада с тренировките, които започваха в… 5 часа сутринта. Но аз по това време си лягах, така че не беше проблем да отложа с час съня си.“ Двамата още тогава си допадат и така вече 15 години. В началото холивудската звезда сам избира как да тренира, но след това се оставя изцяло в ръцете на българина. А нашият шампион не само се грижи за физическата подготовка на Лундгрен, но и сам влиза в ролята на актьор. Дори вече има 15 филма зад гърба си. Работата му на сценичната площадка го среща с изявени личности, като Мел Гибсън, Мики Рурк, Силвестър Сталоун, Харисън Форд, Джейсън Стейтъм, Уесли Снайпс…. „Всеки един от тях е суперпрофесионалист, затова са и успели – казва Славов. – Отношението им към хората е еднакво уважително, независимо от това дали си известен или не. Специално Долф е моят учител за много житейски неща. Той ме научи да бъда професионалист, но и да бъда успешен, а това включва дисциплина, морал, себеуважение. Лунгрен е от малкото хора, които не само говорят, но когато кажат нещо го правят. И това е неговият начин на живот.” Редом с работата си в кинопродукции, Слави се утвърждава и като един от най-добрите треньори и инструктори по бойни спортове в света. А последното му голямо признание идва наскоро, когато Международната федерация по киокушин-кан го избира за свой промоутър и мениджър (бранч шеф), който да развива и популяризира дисциплината в САЩ. С това той стана първият българин с подобни функции извън страната ни. Родните федерации по киокушин-кан, кикбокс и муай-тай също му поверяват мениджърските дела. „Още когато защитих трети дан в киокушин през юли, явно съм направил впечатление на хората от централата в Токио – казва боецът. – А от двете ми световни титли, именно тази в каратето през 2010-а е спечелена с много усилия. Бяхме останали 8 от най-добрите състезатели. Станах шампион, след като направих 3 победи в един ден, а на финала съперникът ми бе с 20 кг по-тежък. Много съм горд с този успех, защото е в един от най-тежките стилове – шинкен шобу, в който са позволени удари в главата с ръка, а ръкавиците са изключително тънки и почти не предпазват.” През всичките години Слави не спира да следва девиза си: „Невъзможно е да победиш този, който не се отказва!“, а мотото допълнително го мотивира да преодолява едно след друго предизвикателствата. През юли Славов се включи и в най-големия лагер в света, който организира България. В комплекс „Камчия” край морето дойдоха над 1600 бойци от 32 държави, за да усъвършенстват уменията си. И след подобни семинари той е убеден, че в най-скоро време ще имаме последователи на Стоян Копривленски, единственият наш кикбоксьор с изяви сега в най-престижната верига „Глори“. „Новата ми роля на бранч шеф или промоутър никак не ме притеснява – казва шампионът. – Вече 37 години се занимавам с бойни изкуства. И това го умея най-добре. Убеден съм, че с опита, който имам, ще мога да съм полезен за развитие на нашия спорт.” А за да продължи професионалното си израстване, от 2 години шампионът живее в САЩ, Меката на бойните спортове. И заедно със сънародника си Гриша Тодоров успешно развиват свой клуб в Лос Анджелис. Така Слави успява и по-често да се включи в подготовката на Благой Иванов-Багата, най-добрият ни боец в ММА, който пък живее в Лас Вегас. „Мястото на Багата е в най-престижната верига UFC, където е в момента – категоричен е шампионът. – Наистина е, един от най-добрите в света. Малшанс имаше при дебюта си миналия месец. Излезе да се бие с контузия и загуби достойно, със съдийско решение. Но съм сигурен, че той ще постигне своя връх.” А на въпрос дали опитните бойци изпитват страх на ринга, отсича: „Само лудият няма страх! И това не е точно страх, а по-скоро отговорността, която носиш на раменете си – да излезеш, да се биеш и да не подведеш екипа, с който работиш!”", "date": "2018.08.25", "title": " Слави Славов: Невъзможно е да победиш този, който не се отказва"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bd%d0%b0%d0%bf%d1%80%d0%b0%d0%b2%d0%b8-%d1%81%d0%b5-%d0%bd%d0%b5-%d0%bc%d0%b0%d0%bb%d0%ba%d0%be-%d0%b7%d0%b0-%d0%b4%d0%b0-%d1%81/", "text": "Направи се не малко, за да се пренапише историята в услуга на политическите шарлатани от ново време, но хилядите на Шипка „строшават на клеветата зъбът“. Това каза президентът Румен Радев в своето слово на връх Свети Никола по време на честванията по повод 141 години от Шипченската епопея. „Вече 141 години българите гледаме към този връх с преклонение. Никой не ще го рече по-добре от Вазов – див, чутовен връх, където шепа български и руски храбреци оставиха костите си, за да възкръсне България. И днес хиляди сънародници от четирите краища на родината отново са тук, за да си припомним как от кървавия мъх разцъфтя най-светлият национален идеал“, каза още Радев. Президентът посочи, че днес всички онези българи, които са на Шипка, преподават урок по история на цяла България. „В последните десетилетия беше сторено не малко, за да се изтрие и пренапише тази история в услуга на политическите шарлатани от ново време. Но както и преди няколко месеца в мартенския сняг, тук отново са хиляди и, както Вазов казва, със своето присъствие на този легендарен връх, вие „строшавате на клеветата зъбът“. И това не е празен патос. Защото залогът за нашата почит към истината и историята е нашето достойнство. През годините патриотизмът беше отричан, но днес народите отново се обръщат към себе си, изправени пред заплахата от историческа амнезия и загуба на идентичност. Това е критичен и рискован исторически момент, защото предизвикателствата на днешния ден лесно мога да подхранят агресивния национализъм и ксенофобията. В такъв момент за нас, българите, е важно да черпим вдъхновение от просветения патриотизъм на нашите възрожденци – отворен към света и уверен в своята сила и достойнство. Той ще пребъде благодарение на вас, опълченците на историческата памет, които сте тук отново. Към всеки от вас, носителите на нашата историческа памет, е моята искрена човешка признателност. Вечна памет за героите на Шипка. Да живее България“, каза още Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                  ", "date": "2018.08.25", "title": " Румен Радев: Направи се не малко, за да се пренапише историята в услуга на политическите шарлатани от ново време"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d1%87%d0%b5%d1%82%d0%b8%d1%80%d0%b8-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b8-%d1%86%d0%b8%d0%b3%d0%b0%d1%80%d0%b5%d0%bd%d0%b8-%d1%84/", "text": "Полицията в Пловдив и прокуратурата разбиха 4 фабрики за производство за нелегални цигари в страната. Фабриките са в Тутракан, Горна Оряховица и две в Дупница, научи „Труд“. Арестувани са 23-ма души, които са реализирали огромни печалби от незаконна дейност. Иззети са 42 тона тютюн на стойност 7 млн. лв. и 200 000 кутии цигари от различни марки. Фабриките са разполагали с най-съвременни машини за производство на цигари. Инвестицията в един подобен завод е около 3-4 млн. лв. Те били със затъмнени стъкла, за да не се вижда какво е производството вътре. Заводите били снабдявани с тютюн от модерно оборудвана база в пазарджишкото село Калугерово, а също и с материали от печатница във Варна. В четирите фабрики са работили хора от бивши тютюневи предприятия. Те са били извозвани с бусове със затъмнени стъкла. Работили по две седмици на месец срещу 1500 лв. Полицията в Пловдив е разкрила фабриките, след като е започнала да наблюдава двама безработни пловдивчани, които демонстрирали охолен начин на живот. На задържаните са повдигнати обвинения за продажба и съхранение на акцизни стоки без бандерол. Заради пропуски в закона не могат да им повдигнат обвинения за изграждането на заводите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Разкриха четири незаконни цигарени фабрики в страната\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%88%d0%b8%d0%bf%d0%ba%d0%b0-%d0%b5-%d0%b2%d0%b5%d1%87%d0%b5%d0%bd-%d1%81%d0%b8%d0%bc%d0%b2%d0%be%d0%bb-%d0%bd/", "text": "„Шипка е свято място за всеки българин. Шипка е вечен символ на стремеж за свобода и готовност да умреш за нея“. Това каза председателят на НС на БСП Корнелия Нинова, която е на Шипка по повод честванията на 141-та годишнина от Шипченската епопея. Тя добави, че днес, 141 години след Руско-турската освободителна война, България се прекланя пред своите герои и руските воини, жертвали себе си за нашето освобождение от турско робство. „Покланям се пред подвига им с вяра, че винаги ще бъдем горд народ, готов да брани свободата и независимостта си“, каза още лидерът на левицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.08.25", "title": " Корнелия Нинова: Шипка е вечен символ на стремеж за свобода"}
{"url": "https://trud.bg/%d0%b1%d0%b0%d1%89%d0%b0%d1%82%d0%b0-%d0%bd%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d1%80%d0%b0%d0%b4%d0%b5%d0%b2-%d0%b1%d0%bb%d1%8a%d1%81%d0%bd%d0%b0%d0%bb-%d0%b8%d0%bd/", "text": "Инспекторатът на МВР и Главна дирекция Национална полиция извършват проверка, във връзка с пътен инцидент в Харманли, в който е участвал бащата на президента Румен Радев – Георги, информира  . Катастрофата е станала на 17-ти август. Според информацията до момента, при произшествието е пострадал леко човек в инвалидна количка. Георги Радев ударил с „Мерцедес“-а си шофьор на триколка на кръгово кръстовище в града. Въпреки това дори не си и направил труда да му окаже помощ, съобщи сайтът  , позовавайки се на Топновини. Георги Радев е бил в колата със съпругата си, но въобще не излиза от нея, съобщили очевидци. До момента липсва официална информация и няма потвърждение на случилото се. Според първоизточниците на информацията местен лидер на БСП е лобирал пред полицаите от РУ-МВР в Харманли да не санкционират бащата на президента, а случаят е покрит тотално. От кадрите се вижда, че човек с инвалидна триколка е попаднал в кръгово кръстовище. Според свидетели, Георги Радев влиза с „Мерцедес“-а си в кръстовището и го бута, при положение, че бащата на президента не е с предимство. Провинилият се шофьор изобщо не слиза от колата. След като човекът с триколката звъни по телефона, пристига полицейски екип. Докато органите на реда оглеждат мястото и установяват случилото се, Георги Радев не слиза от автомобила си. Малко по-късно на местопроизшествието пристига линейка, която отнася пострадалия с носилка. В района на кръговото кръстовище пристигат мъже, които стоят до колата и говорят по телефона. Същото правят и полицаите, като никой не пише нищо. В един момент органите на реда свалят бащата на президента от колата, отиват встрани под едно дърво и си говорят. На осмата минута патрулката си заминава, а на място остават двама полицаи. 15-20 минути по-късно на мястото пристига Михаил Лисков (бивш кмет на Харманли и бивш областен лидер на БСП-Хасково), който започва разговор под дървото с полицаите и бащата на Румен Радев. Отиват на мястото на катастрофата, Лисков взема триколката на катастрофиралия човек и качват Георги Радев в колата. На финала бившият кмет и местен лидер на БСП се маха, а полицаите се оглеждат и помагат на Георги Радев да си тръгне с „Мерцедес“-а. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com              ", "date": "2018.08.25", "title": " Бащата на президента Радев блъснал инвалид в Харманли (ВИДЕО)"}
{"url": "https://trud.bg/%d0%be%d0%ba%d0%be%d0%bb%d0%be-100-000-%d0%ba%d1%83%d1%82%d0%b8%d0%b8-%d1%81-%d1%86%d0%b8%d0%b3%d0%b0%d1%80%d0%b8-%d0%bd%d0%b0-%d0%b4%d0%b5%d0%bd-%d0%bf%d1%80%d0%be%d0%b8%d0%b7%d0%b2%d0%b5%d0%b6%d0%b4/", "text": "Окръжна прокуратура-Пловдив привлече като обвиняеми 23 лица за държане на акцизни стоки без бандерол – цигари, за което е предвидено наказание от 2 до 8 г. „лишаване от свобода”, съобщиха от държавното обвинение. До момента е установено, че цигарите са произвеждани в  – в гр. Дупница, в гр. Горна Оряховица и в гр. Тутракан. Общото количество на акцизните стоки без бандерол, които са били установени и иззети, е 42 тона тютюн на стойност близо 7 млн. лева, както и 190 000 кутии цигари от различни марки, на стойност 1 млн. и 500 хил. лева. По досъдебното производство са иззети всички машини и съоръжения от четирите фабрики за производство на крайния продукт – цигарите, обслужващата ги техника – мотокари, агрегати, климатични системи, охладители и др. Иззети са още 11 тежкотоварни автомобила, превозвали суровината за производство на цигарите и готовата продукция, която е била открита в тях, както и над 10 леки автомобила, свързани с производството и държането на акцизните стоки без бандерол, също и веществени доказателства, свързани с основния предмет на разследване по досъдебното производство на Окръжна прокуратура-Пловдив – пране на пари – престъпление по чл. 253 от Наказателния кодекс. По него предстои анализиране на доказателствения материал и повдигане, по преценка на наблюдаващия прокурор, на обвинения за посоченото престъпление. За времето от 02 часа на 24 август 2018 г. до края на същия ден са извършени 14 претърсвания и изземвания, огледи и др. следствени действия на териториите на областите Пловдив, Велико Търново, Силистра, Плевен, София, Кюстендил, Пазарджик и Варна. Установено е, че всяка една от фабриките за незаконни цигари е произвеждала средно около 100 000 кутии на ден. Предотвратено е производството на други кутии с цигари с материалите /тютюн, хартия, картон, целофан, фолио, ципер, филтри и др./, необходими за изработването им, които са намерени и иззети от пригодените помещения. При проведените следствени действия са участвали прокурори от Окръжна прокуратура-Пловдив заедно със служители от сектор „Икономическа полиция“ при ОД на МВР-Пловдив. На четирима от обвиняемите са взети мерки за неотклонение „парична гаранция“, а спрямо останалите 19 обвиняеми с постановление на наблюдаващия прокурор е постановено задържане за срок от 72 часа, като в този период от време ще се прецени необходимостта от внасяне в съда на искане за определяне на мярка за неотклонение „задържане под стража“. Досъдебното производство продължава с активни следствени действия. Подробности по случая бяха изнесени днес, 25 август 2018 г., на брифинг в Окръжна прокуратура-Пловдив, в който участваха Румен Попов, окръжен прокурор на гр. Пловдив, старши комисар Атанас Илков, директор на ОД на МВР-Пловдив и Георги Гешев, наблюдаващ прокурор от Окръжна прокуратура-Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Около 100 000 кутии с цигари на ден произвеждали разкритите незаконни фабрики\t\t\t"}
{"url": "https://trud.bg/%d1%82%d1%80%d0%b0%d0%ba%d0%b8%d1%82%d0%b5-%d1%81%d0%b0-%d0%bd%d0%b8-%d0%be%d1%81%d1%82%d0%b0%d0%b2%d0%b8%d0%bb%d0%b8-%d0%ba%d0%b0%d1%80%d1%82%d0%b8-%d0%b7%d0%b0-%d0%b7%d0%bb%d0%b0%d1%82%d0%be%d1%82/", "text": "Многобройните ниши, които са изсечени в скалите на Източните Родопи, познати на всеки планинар, може да се окажат прецизна диаграма на златните залежи в региона, смятат учени. Много преди древните римляни да завладеят днешните ни земи там вече се е добивало злато. Траките най-вероятно са разработили специална информационна система, за да указва къде са находищата. Нишите в скалите са всъщност карти на мините. Древните са имали изключителни познания в рудодобива и са ги завещали на нас, само трябва да имаме очи да ги видим. „Отидете нагоре по реката и ще видите входовете на древните мини в същите комбинации. Регистрирахме над 80 златни находища при една експедиция. Жилите са хоризонтални. Има ги и сега. Картите на мините, издълбани от траките в скалата, са нещо като перфокарти. Навсякъде, където има обозначена дупка, на нея съответства вход на златен рудник. Например при с. Стремци, до Перперикон. Аз влизах в галериите на тези рудници и съм убеден, че в определени участъци са наводнени нарочно. Те са издълбани с формата на сифони. Това е с цел да се запази нещо. Най-вероятно зад наводнените участъци ще има големи изненади. Могат да се намерят скрити неща от Перперикон, скатани при бягствата съкровища“, е заявявал пред автора на тези редове геологът проф. Рангел Гюров, който многократно е изследвал района. Женската глава, изсечена от човешка ръка в скалите над Дъждовница, Източните Родопи, свидетелства, че на мястото в древността е имало светилище. „Сигурно е на богиня. Там има и огромен отвор в камъка, наподобяващ човешко око, с изсечена в скалата под него площадка. Видимостта към слънцето е прекрасна. Много е възможно в древността да е било обсерватория. Там е имало огромно рудодобивно селище и светилището го е обслужвало. Било е по-голямо от тези над Татул и от Перперикон. Развалините доказват наличието на многолюден град“, твърди професорът. Загадъчни древни светилища от VI-V хилядолетие пр. Хр., открити в Източните Родопи от наши археолози, са астрономически обсерватории, чрез които са създадени първите лунни и слънчеви календари в човешката история. Дело са на неизвестна древна цивилизация и са поне 1000 години по-стари от египетските пирамиди, твърдят проф. Ани Радунчева и ст.н.с. Стефанка Иванова от Археологическия институт и музей на БАН. Те смятат, че линиите се виждат от Космоса. Има фрагменти от колони и линии, които със сигурност се забелязват от сателит. Те са част от скални съоръжения, свързани с рудодобива или по-скоро с преработката на руда, убедени са геолозите, които пък смятат, че историците по инерция говорят само за древни светилища. Навсякъде ги има тези линии – на Харман кая, на Татул, на Белинташ и на още няколко места. Името Харман кая е възникнало, защото в местността има заравнени площадки, където са преработвали рудата. Такива линии могат да се видят и над с. Женда – между Кърджали и Асеновград.   Легендата за поп Мартиновата дупка май е истина При село Долно Черковище не е имало светилище. Има обаче вертикална шахта като кладенец, която се спуска на голяма дълбочина. Това са златни мини, разработвани от древни времена. Местните ги наричат поп Мартиновата дупка. От другата страна на река Арда има друга подобна шахта. Двете са свързани една с друга под коритото на реката и следват златната жила. Легендата твърди, че митичният хайдутин поп Мартин, когато са го гонили турците, влязъл от едната и излязъл от другата страна. Според друга легенда Вълчан войвода и поп Мартин откриват римски златни рудници, а в тях съкровища. Галериите под реката са вървели по златните жили. Между тях има връзка без никакво съмнение. Личат следи от копането. Има доказателства за три метода, използвани за добив на злато. Да не говорим, че още седят халките, за които са връзвали кожи и са пресявали златото“, обясняват запознати.  ", "date": "2018.08.25", "title": " Траките са ни оставили карти за златото в Родопите\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b8%d0%bd%d1%81%d0%bf%d0%b5%d0%ba%d1%82%d0%b8%d1%80%d0%b0-%d1%80%d0%b5%d0%bc%d0%be%d0%bd%d1%82/", "text": "Министър-председателят Бойко Борисов инспектира ремонтните дейности по довършването на строителството на средновековния манастирски комплекс „Свети Йоан Предтеча“ в Кърджали. Правителството отпусна общо 1 милион лева за строежа на манастира в града – 800 хиляди лева през 2015 г. и 200 хиляди лева през 2017 г. „Храмът беше само музей, благодарение на Вас вече е действащ духовен център“, каза отец Николай при посещението на министър-председателя. Отец Николай подари на премиера Бойко Борисов икона на Св. Йоан Предтеча. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Премиерът Борисов инспектира ремонта на манастира „Свети Йоан Предтеча“ в Кърджали"}
{"url": "https://trud.bg/%d0%ba%d0%b8%d1%82%d0%b0%d0%b9-%d0%be%d0%b1%d1%8f%d0%b2%d0%b8-%d0%b7%d0%b0-%d0%b1%d0%b5%d0%b7%d0%be%d1%82%d0%b3%d0%be%d0%b2%d0%be%d1%80%d0%bd%d0%b8-%d0%b8%d0%b7%d1%8f%d0%b2%d0%bb/", "text": "Китайското правителство разкритикува като „безотговорни“ обвиненията на президента на САЩ Доналд Тръмп, според който Пекин пречи на дипломатическите усилия за разоръжаването на Северна Корея. По-рано президентът отмени   Майк Помпео до Пхенян, посочвайки липсата на прогрес по въпроса, предава AFP. „Заявлението на САЩ е в разрез на основните факти и е безотговорно. Ние сме сериозно загрижени за това“, заяви прессекретарят на външното министерство на Китай Лу Кан. Тръмп заяви в петък, че „заради нашата значително по-категорична позицията по търговията с Китай, не вярвам те да помогнат за процеса на ядрено разоръжаване“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Китай обяви за „безотговорни“ изявленията на Тръмп за Северна Корея"}
{"url": "https://trud.bg/%d0%b0%d0%ba%d1%82%d1%8c%d0%be%d1%80%d1%8a%d1%82-%d1%86%d0%b2%d0%b5%d1%82%d0%b0%d0%bd-%d0%bd%d0%b8%d0%ba%d0%be%d0%bb%d0%be%d0%b2-%d1%81%d0%b5-%d1%83%d0%b4%d0%b0%d1%80%d0%b8-%d0%b2-%d1%81%d1%82%d1%8a/", "text": "Полицията в София разследва тежка катастрофа, предизвикана от актьора Цветан Николов тази сутрин в района на моста Чавдар. Той е шофирал автомобил в нетрезво състояние, ударил се е в стълб и сериозно е пострадал, предаде  . В момента актьорът е в болница. Пробата за алкохол е показала близо 2.8 промила алкохол. Вероятно след като бъде освободен от лечебното заведение Николов ще бъде задържан. Николов е водещ на предаването „Втори тото шанс“ по БНТ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.08.25", "title": " Актьорът Цветан Николов се удари в стълб с 2.8 промила алкохол зад волана"}
{"url": "https://trud.bg/%d0%b8%d0%b7%d1%81%d0%bb%d0%b5%d0%b4%d0%b2%d0%b0%d1%85%d0%b0-71-%d0%b4%d1%83%d1%88%d0%b8-%d0%b2-%d0%b0%d0%bd%d1%82%d0%b8-%d1%81%d0%bf%d0%b8%d0%bd-%d0%ba%d0%b0%d0%bc%d0%bf%d0%b0%d0%bd%d0%b8%d1%8f/", "text": "Общо 71 души се изследваха в тридневната антиСПИН-кампания на Регионалната здравна инспекция във Велико Търново. Тя се проведе чрез мобилния кабинет за анонимно и безплатно консултиране в Горна Оряховица, Павликени и Полски Тръмбеш. Резултатите на изследваните в него са отрицателни, информират от екипа. По време на кампанията желаещите са получили консултации и от специалистите на кабинета за консултиране и отказване от тютюнопушене на РЗИ – Велико Търново. Извършени са консултации за отказване от тютюнопушене и спирометрии на бивши и настоящи пушачи от трите населени места. От общо изследваните 61 лица – 39 жени и 22 мъже, 7 са с рестриктивно-обструктивен вентилаторен синдром и са насочени за допълнителни консултации при личния лекар или пулмолог. В рамките на кампанията бяха проведени забавни игри по теми, свързани със сексуално-предаваните инфекции и най-разпространените митове и твърдения за ХИВ/СПИН. Раздадени са 366 презерватива и 375 здравно-образователни материали по темата. Лятната антиСПИН кампания се проведе под мотото„Ваканция без риск – за да изживееш най-страхотното лято!”. Нейната цел бе да насочи вниманието на обществото към проблема СПИН и рисковото сексуално поведение и да мотивира хората за грижа и отговорност към собственото им здраве.", "date": "2018.08.25", "title": " Изследваха 71 души в анти СПИН кампания в Търново"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b8%d0%bd%d0%b2%d0%b5%d1%81%d1%82%d0%b8%d1%80%d0%b0%d0%bb%d0%b8-%d1%81%d0%bc%d0%b5-14-%d0%bc%d0%bb/", "text": "В Кърджали в момента се ремонтират 6 училища. Общата стойност на ремонтите е 9 млн. лева. Няма училище, което да няма основен ремонт. Инвестирали сме 14 млн. лв. за образователна инфраструктура в Кърджали. Това каза премиерът Бойко Борисов в свой пост във фейсбук, където е публикувал и снимки от посещението си вграда. Заедно с образователния министър Красимир Вълчев, регионалния министър Николай Нанков и кмета на Кърджали Хасан Азис Борисов е посетил Професионалната гимназия по селско и горско стопанство. Сградата се ремонтира със средства от ОП „Региони в растеж“ в размер на 1,3 млн. лева. Ремонтните дейности се състоят в смяна на дограмата, саниране на сградата, хидроизолация на покрива и довършване оградата на училището. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Премиерът Борисов: Инвестирали сме 14 млн. лева за образователна инфраструктура в Кърджали"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b7%d0%b0-%d0%b8%d0%bd%d1%86%d0%b8%d0%b4%d0%b5%d0%bd%d1%82%d0%b8%d1%82%d0%b5-%d1%81%d1%8a%d1%81-%d1%81%d0%b0%d0%bc%d0%be%d0%bb%d0%b5%d1%82/", "text": "„За съжаление  инцидентите със самолети  в страната се случват по време на тренировка. Хубаво е някой да поеме вината и да каже, че толкова години съм бил шеф на ВВС, сигурно и аз имам вина. Не, само правителството, само Борисов, само министъра“. Така отговори министър-председателят Бойко Борисов на журналистически въпрос за последните инциденти с пилоти, съобщиха от Министерски съвет. Премиерът, който е   допълни, че подобни случаи има и в други държави. Борисов коментира, че е разпоредил на кмета на Царево да задържи изпълнението на решението на Общинския съвет за Силистар, в качеството си на лидер на партия ГЕРБ, а не на министър-председател. Премиерът Борисов се аргументира с това, че изпълнението на това решение трябва да стане, когато бъде изяснено какви са точно претенциите на еколозите, предаде  . Все още той не е разговарял в качеството си на премиер с областния управител на Бургас, който вече има правомощията да спре изпълнението на решението на Общинския съвет, но обществеността трябва да бъде успокоена, беше категоричен премиерът Бойко Борисов. Той коментира и информацията, че Турция е готова да строи атомна централа близо до нашата граница на Южното Черноморие: „Нямам такава информация“. В същото време Борисов обясни, че има интерес от турска страна да се изкупува ток от АЕЦ „Белене“, ако атомната централа бъде построена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Премиерът за инцидентите със самолети: Хубаво е някой да поеме вината, не само правителството"}
{"url": "https://trud.bg/%d0%bf%d1%80%d0%b5%d0%b8%d0%b7%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bd%d0%b0%d0%bf%d1%80%d0%b0%d0%b2%d0%b8-%d1%81%d0%b5-%d0%bd%d0%b5%d0%bc%d0%b0%d0%bb%d0%ba%d0%be/", "text": "  В последните десетилетия немалко бе сторено, за да бъде изтрита и пренаписана историята в услуга на политическите шарлатани от ново време. Това заяви държавният глава Румен Радев в словото си по повод 141-ата годишнина от Шипченската епопея.   „През годините патриотизмът беше отричан, но днес народите отново се обръщат към себе си, изправени пред заплахата от историческата амнезия и загуба на идентичност. Това е критичен и рискован исторически момент. Защото предизвикателствата на днешния ден лесно могат да подхранят агресивния национализъм и ксенофобията“, предупреди президентът пред хилядите, дошли на исторически връх, за да отдадат почит на загиналите за Свободата. Публикуваме пълният текст на речта на Румен Радев: „Уважаеми г-н заместник-председател на Народното събрание, Уважаеми народни представители и представители на политически партии, Уважаеми представители на местната власт, кметове, областни управители, Ваши превъзходителства, Господа генерали, офицери, сержанти и войници, Скъпи сънародници, Вече 141 години българите гледаме към този връх с преклонение. Никой не ще го рече по-добре от Вазов: див, чутовен връх, на който шепа български и руски храбреци оставиха костите си, за да възкръсне България. И днес хиляди сънародници от четирите краища на Родината отново сте тук, за да си припомним как от кървавия мъх разцъфтя най-светлият национален идеал. На Шипка всички вие преподавате урок по история на цяла България. В последните десетилетия немалко бе сторено, за да бъде изтрита и пренаписана тази история в услуга на политическите шарлатани от ново време. Както и преди няколко месеца, в мартенския сняг, тук отново сте хиляди. И както Вазов казва, с вашето присъствие на този легендарен връх, вие „строшавате на клеветата зъбът“. И това не е празен патос, защото залогът на нашата почит към истината и историята, уважаеми дами и господа, е нашето достойнство. През годините патриотизмът беше отричан, но днес народите отново се обръщат към себе си, изправени пред заплахата от историческата амнезия и загуба на идентичност. Това е критичен и рискован исторически момент. Защото предизвикателствата на днешния ден лесно могат да подхранят агресивния национализъм и ксенофобията. В такъв момент за нас, българите, е важно да черпим вдъхновение от просветения патриотизъм на възрожденците: отворен към света, но уверен в своята сила и достойнства. Той ще пребъде благодарение на вас, опълченците на историческата памет, които сте тук отново! Към всеки един от вас, носителите на историческата ни памет, е моята искрена човешка признателност. Вечна памет за героите на Шипка! Да живее България!“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.25", "title": " Преиздентът Радев: Направи се немалко за пренаписване на историята в услуга на политическите шарлатани"}
{"url": "https://trud.bg/%d0%b2-%d1%87%d0%b5%d1%80%d0%bd%d0%b8-%d0%b2%d0%b8%d1%82-%d0%b1%d0%b5-%d0%be%d1%82%d0%ba%d1%80%d0%b8%d1%82-38-%d0%b8%d1%8f%d1%82-%d1%84%d0%be%d0%bb%d0%ba%d0%bb%d0%be%d1%80%d0%b5%d0%bd-%d1%81/", "text": "В тетевенското село Черни Вит бе открит 38 – мият Общински фолклорен събор на народното творчество „ОТ ТИМОК ДО ВИТА”. Китното селце събра близо 150 състава от 60 населени места. ,,За мен е чест да Ви кажа добре дошли в китното ни село, в прекрасния Тетевенски край, където за поредна година ще преживеете своя трепетен досег със стародавната фолклорна традиция. Тук, мащабните измерения на планината са разтворили човешката душа за красотата на музиката, за ония звукове на живота и природата, които могат да бъдат вплетени в чудни мелодии“ – Фолклорният събор откри Цветослава Христова – Кмет на Черни Вит, заедно с д-р Мадлена Бояджиева – Кмет на Община Тетевен и Мария Стойчева – Председател на ОбС Тетевен. ,,В тези дни , когато имаме нужда да се откъснем малко от нашите ежедневни грижи, един такъв празник е от изключително голямо значение, защото с такива празници ние съхраняваме българския фолклор и българския дух, и ги предаваме от поколение на поколение. Когато говорим за този събор, не трябва да пропускаме едно име – името на Марин Иванов – дал много за него и за село Черни Вит. Бъдете живи и здрави!“ – с тези думи д-р Мадлена Бояджиева поздрави всички присъстващи на събора и пожела успех на участниците. Съборът има конкурсен характер. В него участват фолклорни състави, инструментални групи, индивидуални изпълнители, инструменталисти, певци, танцьори, групи за народни обичаи и разказвачи, представящи автентичен и обработен фолклор. Провежда се в осем категории, като участниците са разпределени в три възрастови групи. Тази година изпълненията ще бъдат оценявани от компетентно жури с Председател – Галя Петрова-Киркова – гл. ас. д-р по народно пеене в АМТИИ-гр. Пловдив и членове: Пейо Пеев – оркестрант в оркестъра на БНР гр. София и Мартин Мочков – хореограф на Северняшкия ансамбъл.", "date": "2018.08.25", "title": " В Черни Вит бе открит 38–ият фолклорен събор „От Тимок до Вита” (СНИМКИ)"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b9-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b7%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0%d1%82%d0%b0-%d1%81-%d0%b0/", "text": "„Трагедията е огромна“ – това каза пред репортер на „Труд“ един от охраняващите полицаи в района на тежката катастрофа край Своге, при която се преобърна автобус. Инцидентът стана около 17.10 ч. На място пристигна вътрешният министър Валентин Радев. Участници в спасителната акция казаха, пред „Труд“, че жертвите са най-малко 12, а в машината са пътували поне 20 души. „Труд“ откри водача на лекия автомобил, който се е сблъскал с автобуса. Силно разстроен мъжът отказа да отговаря на въпроси, каза само: „Бусът се подхлъзна и се удари в мен“. Пред „Труд“ говори и местният жител Васил Василев, който минал покрай мястото на инцидента на път за дома. Той разказа, че е забелязал две ударени леки коли, както и че рейсът, който се е преобърнал при падането, вече е изправен. Ваденето на хора от него продължава. Има много ранени. 73-годишна жена и 43-годишна жена са в тежко състояние. Пострадалите се извозват с линейки от София, Враца и Монтана. Според очевидци рейсът се е ударил в един или няколко автомобили в района на изхода от Своге за София. Пътят на това място е под наклон и със завои. Автобусът е паднал от височина около 20 метра върху заравнена и асфалтирана площадка, която се намира под пътя. В него вероятно са пътуващи работещи или екскурзианти. Екипите на полицията, са блокирали пътното платно от двете страни и достъпът е напълно невъзможен.Пропускат се само служебни автомобили. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Полицай пред „Труд“ за катастрофата с автобус край Своге: Трагедията е огромна! (СНИМКИ)\t\t\t"}
{"url": "https://trud.bg/16-%d0%ba%d0%b8%d0%bb%d0%be%d0%b3%d1%80%d0%b0%d0%bc%d0%be%d0%b2-%d1%81%d0%bc%d0%b0%d1%80%d0%b0%d0%b3%d0%b4-%d0%b1%d0%b5%d1%88%d0%b5-%d0%bf%d1%80%d0%be%d0%b4%d0%b0%d0%b4%d0%b5%d0%bd-%d0%bd%d0%b0/", "text": "Огромен необработен смарагд, тежащ 1,6 килограма, бе продаден на търг за близо 60 000 долра, съобщава  . Купувачът е бижутерска компания, чието име не бе разкрито. Скъпоценният камък бе открит в началото на годината в мина „Марински” край Свердловск. Това е най-големият смарагд, който е намиран в Русия от 90-те години на миналия век. До момента тежащият 1,2 килограма смарагд „Президент” бе удостоен с тази титла.", "date": "2018.08.25", "title": " 1,6-килограмов смарагд беше продаден на търг за 60 000 долара"}
{"url": "https://trud.bg/%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0-%d1%84%d1%80%d0%b0%d0%bd%d0%ba%d0%be-%d0%b8%d1%81%d0%ba%d0%b0-%d0%be%d1%81%d1%82%d0%b0%d0%bd%d0%ba%d0%b8%d1%82%d0%b5/", "text": "Семейството на Франсиско Франко заяви, че ще поиска останките на покойния испански диктатор да му бъдат предадени, след като бъдат ексхумирани, съобщи БГНЕС. „Ще се погрижим за останките на моя дядо, няма да ги оставим в ръцете на правителството”, заяви Франсис Франко – един от седемте внуци на покойния генерал. Испанското правителство  , което позволи ексхумирането на останките на Франсиско Франко от неговия мавзолей. Това решение раздели испанците и отвори доста стари рани. Премиерът на страната Педро Санчес направи премахването на останките на диктатора от неговия мавзолеен комплекс в близост до Мадрид своя основна задача. Вероятно ексхумацията ще бъде извършена до края на тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Семейството на Франко иска останките на покойния генерал"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b8%d0%b7%d1%80%d0%b0%d0%b7%d0%b8-%d1%81%d1%8a%d0%b1%d0%be%d0%bb%d0%b5%d0%b7%d0%bd%d0%be%d0%b2-2/", "text": "Държавният глава Румен Радев изразява най-искрените си съболезнования към семействата и близките на загиналите при тежката катастрофа край град Своге. Това съобщиха от прессекретариата на президентската администрация по повод  , при който загинаха 13 души. Във връзка с трагичния инцидент президентът отменя участието си в тържествената заря-проверка тази вечер в град Габрово по случай отбелязването на 141 години от Шипченската епопея. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Президентът Радев изрази съболезнованията си към близките на загиналите при катастрофата край Своге"}
{"url": "https://trud.bg/%e2%80%8b%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0%d1%82a-%d1%87%d1%83%d0%bc%d0%b0-%d0%bf%d0%be-%d1%81%d0%b2%d0%b8%d0%bd%d0%b5%d1%82%d0%b5-%d0%b2%d0%b5%d1%87%d0%b5-%d0%b5-%d1%81/", "text": "Африканскатa чума по свинете вече е на броени километри от България. Последното огнище е в района на румънския град Кълъраш, на 15 км от Силистра, информира  . От Министерството на земеделието и храните съобщиха, че оградата по границата ще бъде завършена до края на следващата седмица. А ловните сдружения в страната са готови да взимат проби от всяко отстреляно животно. Всяка дива свиня, която стане обект на лов или бъде открита в безпомощно състояние, ще се изследва не само за трихинелоза, но и за рисковото екзотично заболяване. В пазарджишкото ловно рибарско сдружение вече разполагат с комплектите за взимане на проби за изследване на африканската чума по дивите свине. Двама души от всяка ловна дружинка са инструктирани как да събират материал за изследване. Заболяването не е опасно за човека, но може да го превърне в приносител на устойчивия вирус. За да се ограничи опасността от заразяване и на дивите и на питомните прасета отстреляната норма на повечето сдружения в страната тази година е увеличена. В България засега няма регистриран случай на африканска чума. Очаква се индивидуалния лов на дива свиня да се активизира в началото на септември. А оградата по границата с Румъния ще трябва да докаже своята ефективност в размножителния период на животните през октомври. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " ​Африканскатa чума по свинете вече е съвсем близо до България"}
{"url": "https://trud.bg/%d0%b5%d0%ba%d0%b2%d0%b0%d0%b4%d0%be%d1%80-%d1%81%d1%8a%d0%b7%d0%b4%d0%b0%d0%b4%d0%b5-%d1%85%d1%83%d0%bc%d0%b0%d0%bd%d0%b8%d1%82%d0%b0%d1%80%d0%b5%d0%bd-%d0%ba%d0%be%d1%80%d0%b8%d0%b4%d0%be%d1%80/", "text": "Властите на Еквадор обявиха създаването на хуманитарен коридор за венецуелски мигранти, за да могат те да стигнат до по-далечни държави от Латинска Америка. Това съобщи министърът на вътрешните работи Мауро Тосканини, цитиран от ТАСС. По думите му, в момента по хуманитарния коридор се движат 35 автобуса. Мнозинството венецуелци влизат в Еквадор от Колумбия, за да продължат пътя си след това в Перу, Боливия, Чили и Аржентина. Автобусите превозват мигрантите от границата с Колумбия до границата с Перу. Дължината на коридора е 800 километра. През последните години Венецуела преживява остра социално-икономическа криза, съпроводена с хиперинфлация, девалвация на националната валута и недостиг на стоки от първа необходимост и на лекарства. По последни данни на ООН 2 милиона и 300 хиляди венецуелци са напуснали страната си, главно в посока Колумбия, Еквадор, Перу и Бразилия. Миграционният поток от Венецуела добива кризисни размери според Международната организация по миграцията към ООН, предаде   Ройтерс. Представители на Колумбия, Еквадор и Перу ще се срещнат следващата седмица в колумбийската столица Богота, за да потърсят решения за кризисната ситуация. Перу разреши на емигранти от Венецуела, които искат да се съберат със семействата си, на семейства с малки деца, бременни жени и тежко болни да влязат в страната без паспорти. Еквадорски съдия отмени разпореждането да се изискват паспорти от лицата, влизащи от Венецуела, но изискват и допълнителен сертификат. Властите във Венецуела обявиха нов пакет от икономически мерки, с които се надяват да овладеят хиперинфлацията и да намалят потока от емигранти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Еквадор създаде хуманитарен коридор за преселници от Венецуела"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d1%83%d0%b4%d0%b0%d1%80%d0%b8-%d0%bf%d0%be%d1%81%d0%bb%d0%b5%d0%b4%d0%be%d0%b2%d0%b0%d1%82%d0%b5%d0%bb%d0%bd%d0%be-%d0%b2-%d0%b4%d0%b2%d0%b0-%d1%81%d1%82%d1%8a/", "text": "Tази сутрин около 4.35 часа е станала тежка катастрофа на моста „Чавдар“ в София, има един пострадал мъж, който е със сериозни наранявания, съобщиха от МВР. Автомобилът се е ударил последователно в два стълба. Шофьорът е закаран в болница и е с тежки наранявания. По неофициална информация е установено наличие на алкохол в кръвта на водача. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.25", "title": " Кола се удари последователно в два стълба на моста „Чавдар“ в София, шофьорът е пострадал"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d1%81%d0%b5-%d0%b7%d0%b0%d0%bf%d0%b0%d0%bb%d0%b8-%d0%bd%d0%b0-%d0%bf%d1%8a%d1%82%d1%8f-%d0%ba%d1%80%d0%b0%d0%b9-%d0%bd%d0%b5%d1%81%d0%b5%d0%b1%d1%8a%d1%80/", "text": "Временно се ограничава движението по път I-9 Варна –Бургас в района на Несебър, поради горящ автобус,  съобщиха от Агенция „Пътна инфраструктура“. Движението се пренасочва по обходен маршрут през Дюлински проход. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Автобус се запали на пътя край Несебър"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%b5-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0%d0%bd%d0%be-%d0%b2-%d1%80%d0%b0%d0%b9%d0%be%d0%bd%d0%b0/", "text": "Слабо земетресение с магниъуд 2,8 по скалата на рихтер е регистрирано на територията на България, съобщава Европейският средиземноморски сеизмологичен център EMSC. Трусът е засечен в 13.03 ч. българско време. Епицентърът му е на дълбочина 18 км. Локализиран е на 4 км североизточно от град Симитли, на 89 км южно от София и на 13 от Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.25", "title": " Земетресение е регистрирано в района на Симитли"}
