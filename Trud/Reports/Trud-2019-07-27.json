{"url": "https://trud.bg/%d0%be%d0%bf%d0%b0%d1%81%d0%bd%d0%be%d1%81%d1%82-%d0%be%d1%82-%d0%bf%d0%be%d0%b6%d0%b0%d1%80%d0%b8-%d0%be%d0%b1%d1%8f%d0%b2%d1%8f%d0%b2%d0%b0%d1%82-%d0%b2-%d0%be%d0%b1%d0%bb%d0%b0%d1%81%d1%82%d0%b8/", "text": "Екстремален индекс за пожароопасност има на места в областите Плевен и Русе за 28 юли, сочи справка на сайта на НИМХ. Екстремалният индекс означава, че са възможни бързо разпространяващи се много силни пожари с въвличане на дървесните корони и че пожарите са трудни за овладяване. За останалите територии на областта важи оранжев индекс, който означава, че опасността от пожари е много голяма. Такава опасност има и на места в областите Монтана, Плевен, Велико Търново, Разград, Силистра, Добрич, Стара Загора, Хасково, Ямбол и Бургас. Тази степен на предупреждение означава, че има риск за възникване на пожари в местности с гори и храсти. На хората се препоръчва да бъдат внимателни сред природата, да не палят огън на открито, нито да изхвърлят незагасени цигари АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.27", "title": " Опасност от пожари обявяват в областите Плевен и Русе за 28 юли"}
{"url": "https://trud.bg/%d0%ba%d0%b0%d1%82%d1%8f-%d0%bf%d0%b0%d1%81%d0%ba%d0%b0%d0%bb%d0%b5%d0%b2%d0%b0-%d1%81%d0%b5-%d0%b2%d0%bb%d1%8e%d0%b1%d0%b2%d0%b0-%d0%b2-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%8f-%d1%81/", "text": "Как започва любовна история на незабравимата актриса Катя Паскалева с последния мъж в живота й – режисьора Иван Росенов, наситена с много чувства, поезия и споделено усещане за живота? С глад! Това разказа близката приятелка на звездата от „Козият рог“ – актрисата Елена Жандова. „В един студен зимен ден аз и Катето бяхме гладни и явно Иван Росенов, който по онова време беше асистент-режисьор на Христо Христов, също е бил с празен стомах. Двете се чудехме дали да излезем да купим нещо и Катя да сготви (напук на приказките, че е лоша домакиня, тя готвеше прекрасно), или да отидем в Клуба на архитектите. Любовта им почна между глада и снега. Нощта беше страшно снежна, всичко беше замръзнало. Ние с Катя успяхме да намерим маса в ресторанта. Появиха се двама джентълмени – Иван Росенов и поетът Любен Лачански. Попитаха ни могат ли да седнат при нас. Всички се познавахме, хубаво ни беше, много се смяхме. Тръгнахме да си ходим. Заваля сняг. С Катя живеехме от двете страни на парка „Заимов”. Решихме да изпратим първо нея, а после мен. Отдолу – лед, отгоре – сняг. Джентълмените уж ни помагаха. Иван хвана Катя. Много е красиво, вървим между огромни преспи, натрупани от почистващите машини. И както вървяхме напред с Любо Лачански, изведнъж… няма ни Катя, ни Иван. Изчезнаха! Чак на другия ден ги видях двамата. И повече не се разделиха! Любовта им бе една красива история, започнала сред красив декор”, припомни си дъщерята на големия режисьор Захарий Жандов и археоложката проф. Ваня Акрабова. През 1979 година Катя Паскалева вече се е разделила с първия си съпруг, легендарния пловдивски художник Георги Божилов-Слона. Двамата се развеждат, но остават толкова добри приятели, че понякога се събират просто да помълчат заедно. За това свидетелства и Елена Жандова, която им е гостувала в Пловдив още докато са семейство. С Иван Росенов пък Катя отива да я види в Димитровград, докато играе в тамошния театър. „В квартирата ми нямаше нищо и когато решихме да направим салата, свалихме плафониерата от стълбището и я използвахме вместо чиния”, смее се Жандова, единствената българка, играла в експерименталния „Ливинг тиътър” в Ню Йорк. „Когато Слона се разболя, Катя вече беше женена за Иван, но ходеше в болницата да му помага. Жоро беше менторът за нейния свят. А Иван се оказа, че също носи цял един свят в себе си. Това са хора, успели да създадат в душите си собствени светове и да се движат в тях.” Катя Паскалева и Иван Росенов са много емоционални, отношенията им не са равни и безоблачни, но пък имат еднакви вкусове за музика, изобразително изкуство, книги и театър. Любовта им се изразява в дребните наглед жестове. В началото на връзката им тя е известна актриса с цял поменик от награди, а той режисьор с няколко документални филма, който все още търси своето място в игралното кино. Когато Елена ги кани да я посетят в Ню Йорк, Катя казва: „Нека отиде Иван”, предусетила, че той има нужда да види друг свят, да се докосне до нова култура и че там ще направи впечатление със своя талант. Росенов пък й отдава цялото си сърце и време, когато на Паскалева се случва най-ужасното нещо, което може да сполети една актриса – тумор в гърлото. Той е до нея в най-тежките моменти, носи я на ръце като бебе. Утешава я, когато в посолството в Париж, където е на лечение заради рака, тя научава за смъртта на Слона. „Има нещо символично за дълбоката им, кармична сякаш връзка – нейният тумор бе отпред на гърлото, а неговият – на отзад на врата. Символично е, че той беше шест години по-млад от нея и почина точно шест години, след като тя си отиде. Иван направи такива неща за Катя, които трудно могат да се опишат”, сподели Елена Жандова. „Малцина знаят тя за колко хора от семейството си се грижеше, колко щедра и благородна беше, никак не беше амбициозна и алчна. Беше преизпълнена с уважение към човека – от най-добрия до най-лошия. На екрана притежаваше невероятна сила, но Катя имаше и много силен характер. Същевременно бе и един от най-нежните хора, които аз познавам. Затова колкото и бурни взаимоотношения да са имали с Иван, между тях имаше една нежност. Те бяха страстни – в работата си, в мечтите си, в чувствата си. Любовта им тръгна от преспите и достигна до нечовешки измерения, когато Катя се разболя”, отрони Жандова. Истинската дълбочина на любовта им проличава в книгата „Книжни квадратчета”, която Иван Росенов издава след кончината на Катя Паскалева от рак на гърлото на 23 юли 2002 година, само на 56. В книгата са събрани бележките, писани от актрисата на листчета през последните й дни в болница „Лозенец”, нейни акварели и рисунки. И признания в любов: „Иване, скъпо мое шашлыче! Обичам те много!  Много, колкото и ти мен!  Ех, да можехме да поскиторим малко сега!  Да зацепим към Ню Йорк, а?  Хайде! Обичам те!  Катя“ Иван Росенов пък разказва пред Кеворк Кеворкян във „Всяка неделя” след като Паскалева си отива от живота: „Поразителни бяха последните й дни в болницата. Тя продължи да се самоизследва, сякаш за да разбере как може да се изиграе и тази финална роля без нито един стон. Две години се бори с болестта. Но когато й направиха трахеостомата, тя разбра, че няма вече надежда и се вкопчи в писалката. Накрая аз едва я извадих от ръката й. Катя нямаше съзнание за кариера, не приличаше на актриса, живееше без превзетости. Това за нея беше съдба, начин на живот, нещо като вдишването и издишването. И когато си поемеше дълбоко въздух, тогава беше щастлива”. В предговора към „Книжни квадратчета” Росенов признава: „Няма нищо по-трудно от това да застанеш пред белия лист и да напишеш няколко думи за човека, който ти е бил най-близък и днес вече не е между живите. Особено когато този човек се нарича Катя Паскалева и вече принадлежи на всички…»  Да, Катя Паскалева принадлежи на всички, но любовта й докрая е само за нейния Иван.   За изпепеляващия и бурен роман на Катя Паскалева с пловдивския художник Георги Божилов-Слона се носят легенди. Двамата се срещат в къщата на Атанас Кръстев-Начо Културата в Стария град на Пловдив. Любовта им пламва от пръв поглед и те се превръщат в най-прочутата и одумвана артистична двойка в светските среди. Младият живописец се развежда със съпругата си Ана, инженер по образование, и се отдава на бурна връзка с легендарната актриса. Двамата са неразделни. Вечер са в компанията на старите си приятели бохеми Начо Културата, Илияна Камбурова-Лячо, Димитър Киров и съпругата му Росалия. Сватбата е не след дълго в тесен кръг. След дипломирането си във ВИТИЗ Катя заминава за гр. Толбухин (дн. Добрич) по разпределение. Разстоянията обаче не са проблем за влюбените. Живеят лудо между двата града и често остават без стотинка. Когато през 1967 г. Начо Културата и Димитър Киров решават да организират изложба на приятеля си и всичко вече е подредено, се оказва, че Катя и Слона нямат пари и не могат да пристигнат за откриването. Приятели събират необходимите левчета, но вместо да пристигнат от Толбухин, влюбените правят купон, изпиват парите, а изложбата е открита в тяхно отсъствие. Много от познатите им така и не разбират защо след десетина години двамата се развеждат. Според най-близките им основната причина е, че Катя се влюбва в кинорежисьора Иван Росенов. Но със Слона остават приятели до последно. На 30 май 2001 г. Георги Божилов загива в автомобилна катастрофа на път от Бургас за Царево, където откриват негова изложба. В този момент Катя и Иван Росенов пристигат в Париж. Актрисата трябва да премине курс на лечение заради рака. Отправят се към българското посолство, където й съобщават за загубата. Шокирана от жестоката вест, актрисата пада на колене пред картина на Слона.   Първоначално за ролята на Мария в „Козият рог“ е определена актрисата Мая Драгоманска, която вече има няколко сериозни филмови роли зад гърба си. По това време Катя Паскалева играе в Пазарджишкия театър в постановки на Крикор Азарян, Леон Даниел, Вили Цанков. Драгоманска вече тренира езда и се готви за филма, когато режисьорът на „Козият рог“ Методи Андонов отива в Пазарджик, за да гледа представление на изгонения от София Леон Даниел. В главната роля е новата звезда на театъра Катя Паскалева. Тази вечер той открива своята Мария… Неговото решение е съдбоносно за пътя на младата актриса. Катя Паскалева е първата в българското кино, която дръзва да се снима гола. Тогава тя е на 26, красива, но никой не подозира, че има комплекс – не харесва тялото си и й е трудно да го покаже. Затова голата сцена с изнасилването се превръща в истински кошмар. Срамът и амбицията да изпълни актьорската задача се борят у актрисата, както признава тя по-късно в книгата „Катя Паскалева. Жените в мен“ на Георги Тошев. Усилията на режисьора и на оператора Димо Коларов да я предразположат нямат успех. Притеснението е общо за актьорите, неудобството ги сковава, въпреки че са състуденти и приятели. Правят няколко дубъла, но сцената не се получава. Накрая единият от насилниците – Климент Денчев – се обръща към колегите си: „Абе, ние артисти ли сме или лукови глави! Това е актьорска сцена и трябва да я направим“! Изиграват я наведнъж. Тази сцена и до днес оставя публиката без дъх.", "date": "2019.07.27", "title": " Катя Паскалева се влюбва в последния си мъж насред преспите\t"}
{"url": "https://trud.bg/%d1%85%d0%b2%d1%8a%d1%80%d0%bb%d1%8f%d1%82-%d0%b5%d0%bb%d0%b8%d1%81%d0%b0%d0%b2%d0%b5%d1%82%d0%b0-%d1%84%d1%8c%d0%be%d0%b4%d0%be%d1%80%d0%be%d0%b2%d0%bd%d0%b0-%d0%b2-%d0%bc%d0%b8%d0%bd%d0%bd%d0%b0/", "text": "През ноември 1878 г. във великото херцогство Хесен-Дармщат избухва епидемия от дифтерия, която отнема живота на британската принцеса Алиса, дъщеря на кралица Виктория и съпруга на великия херцог на Хесен-Дармщат Лудвиг IV. След смъртта й нейните оцелели дъщери раснат при баба си, кралица Виктория. Възпитавани сериозно и строго, те от малки умеят да си подредят стаите, да запалят камината, да шият и помагат в готвенето. Още майка им постоянно ги е водила по болници и сиропиталища, за да се научат на състрадание.  През 1884 г. принцеса Елизабет или Елла, както всички я наричат, се омъжва за брата на руския император Александър III, Великия княз Сергей Александрович, променя името си на Елисавета Фьодоровна и получава титлата Велика руска княгиня. Обикнала го е още като девойче при първата им среща, затова сега щастието й е пълно. Седем години по-късно по свое лично убеждение тя преминава от протестантството в православието. Междувременно между по-малката й сестра Алиса и руския престолонаследник Николай II се поражда силно взаимно чувство. През 1894 г. Алиса също приема православието и вече с името Александра Фьодоровна става руска императрица. Научена от детинство, Елла активно се занимава с благотворителност – оборудва влакове-болници по време на Руско-японската война, създава комитети за обезпечаването на вдовици и сираци, постоянно обикаля болници и приюти. Но идва денят 5/18 февруари 1905 г., когато На този ден терористът Иван Каляев хвърля бомба в шейната на Великия княз Сергей Александрович, генерал-губернатор на Москва. Взривът разкъсва гърдите му, остава цяло само лицето. Разделилата се само преди минути с него Елисавета тичешком стига мястото на трагедията, макар че се опитват да я спрат. Без вик и плач, коленичила в снега, тя започва да събира на носилка къс по къс тялото на своя любим, разпръснато в кървава маса. Сама снема от още топлата му откъсната китка венчалния пръстен, изравя от кървавата смес нагръдния му кръст и иконата, винаги носена от него. След погребението тя отива в килията при заловения убиец. Каляев й признава, че няколко пъти се отказвал да хвърли готовата вече бомба, защото Великата княгиня е придружавала съпруга си и не искал тя да пострада. „Нима не разбирате, че заедно с него убихте и мен!“, възкликва нещастната жена. Сетне протяга към него Евангелието и една иконичка с думите, че му е простила и го моли да се покае за престъплението си. Елисавета наистина му е простила – в лична молба до императора тя дори проси неговото помилване. Но Каляев е горд и не проси прошка, нито желае помилване, защото смъртта му ще е много по-полезна за революцията. От оня страшен ден Елла не снема от себе си траура и не се появява на светски събития. Спалнята й все повече напомня монашеска килия. Скъпите мебели са изнесени, по пребоядисаните в бяло стени висят икони, пред които тя дълго се моли Бог да й покаже пътя. И го намира. Продава скъпоценностите си и купува обширно имение с четири сгради и градина, където устройва обител на милосърдието на името на светите мироносици Марта и Мария, сестрите на възкресения от Христос Лазар. На 10 февруари 1909 г. Великата княгиня снема траура и се облича 17 послушнички начело с Елисавета Фьодоровна са замонашени и посветени в званието сестри на любовта и милосърдието. Всички преминават медицински курс и се посвещават на бедните, болните и изоставените, унижените и оскърбените, за които няма кой да се погрижи. Освен болница и амбулатория, в Марто-Мариинската обител има неделно училище, богата библиотека, безплатна аптека и трапезария за бедните, детски приют. Като игумения майка Елисавета води строг подвижнически живот. Спи на дървено легло без дюшек, и то не повече от 3 часа – нощем обхожда стаите на тежко болните, бди над тях до разсъмване или чете Псалтир за починалите. Пости много, приема само растителна храна и дълго се моли. Заедно с другите сестри често обхожда московските коптори, за да раздава лекарства и храна, да устройва търсещите работа и да прибира децата на алкохолици и проститутки в своя приют. В манастирската болница сама асистира при операции, прави превръзки, промива рани. Тук работят 34 видни московски специалисти. Всичко е безплатно и често оздравяват дори болните, изхвърлени отвсякъде и считани за безнадеждни. Марто-Мариинската обител се превръща в пристан на спасението и утешението – хората наричат настоятелката й „Белият ангел на Москва“.  Но над Русия вече надвисва По време на Февруарската революция 1917 г. Николай II e принуден да се отрече от престола. Елисавета Фьодоровна отказва да напусне страната и през април 1918-а в обителта идват червеноармейци, които отвеждат Великата княгиня. Изпращат я в град Алпаевск, където са доведени още няколко князе от династията Романови. Тя така и няма да научи, че на 4/17 юли в Екатеринбург варварски е разстреляно царското семейство – император Николай II, сестра й Александра, петте им деца и слугите. Нейният ред също вече е дошъл. На 5/18 юли през нощта повеждат затворниците към село Синячихи, край което има стара затворена мина. С ругатни и удари с прикладите на пушките палачите хвърлят жертвите си една по една в дълбока 20 метра шахта. Накрая мятат ръчни гранати в ямата, за да не остане някой жив. Мъчениците загиват в страшни страдания от жажда, глад и от раните си. По-късно селяните ще разкажат, че дълго от шахтата се носели стенания и молитвени песнопения… Днес Църквата почита Великата княгиня Елисавета Фьодоровна като мъченица. Мощите й извървяват дълъг път през Пекин и Шанхай до светия град Йерусалим, където тя преди много години взела съдбоносното решение да стане православна, а през 2005 г. са върнати в Русия.", "date": "2019.07.27", "title": " Хвърлят Елисавета Фьодоровна в минна шахта\t"}
{"url": "https://trud.bg/%d0%bf%d0%b8%d1%8f%d1%82-%d1%80%d0%b0%d0%ba%d0%b8%d1%8f-%d0%b8-%d0%b8%d0%b3%d1%80%d0%b0%d1%8f%d1%82-%d1%85%d0%be%d1%80%d0%be-%d0%bd%d0%b0-%d0%b3%d1%80%d0%be%d0%b1%d0%b0-%d0%bd%d0%b0-%d1%81%d1%82%d0%b0/", "text": "На 15 юли 1895 г. вечерта, на излизане от Юнион клуб, по пътя към дома му на софийската улица „Раковска“ е нападнат и зверски ранен с ятаган и щик от пушка един от най-големите политици на България – Стефан Стамболов. Въпреки тежките си рани – цялото му лице е насечено, ръцете му са почти отрязани, дясното му око е извадено, той остава жив и в съзнание, като успява да обвини физическия си убиец Михаил Ставрев – Халю, професионалния атентатор Наум Тюфекчиев, и княз Фердинанд I. След леко подобрение на следващия ден, Стамболов предава Богу дух в 3,35 ч. на 18 юли.  Самият той е очаквал такова развитие на събитията и през април същата година предава на кореспондента на германски вестник запечатан плик, описващ относително точно начина, по който ще бъде убит – на улицата, от група, оглавявана от Наум Тюфекчиев и финансирана от външния министър Григор Начович. Целта е да се предотврати възможността от връщането на Стамболов на власт, което би попречило на нормализиране на отношенията с Русия, отказваща към момента да признае легитимността на правителството и княза.  Малко преди да умре, Стамболов заръчва на съпругата си Поликсения убеден, че покушението е извършено с мълчаливото съгласие на княза. Съболезнователната телеграма на Фердинанд, достатъчно иезуитски написана, е посрещната от близките с негодувание – те не крият, че смятат него и правителството за морални убийци на бившия премиер. Когато полицаи застават пред къщата, вдовицата ги прогонва с думите: „Махнете се! Не искам да виждам бели шапки! Вие искате да пазите тиранина от неговите приятели, след като го предадохте на неприятелите му? Не сте нужни тук! Потърсете убийците, ако те не са между вас!“ Сестрата на Стамболов г-жа Муткурова и дъщеря й също с плач проклинат властниците. Това дава удобен повод на Фердинанд да нареди на министър-председателя д-р Константин Стоилов и членовете на кабинета му да се въздържат от всяко участие в погребението. Което пък от своя страна развързва ръцете за всякакви Върху некролозите на Стамолов в центъра на града се появяват надписи: „Убито слава Богу кучето“. В деня на погребението огромна разюздана тълпа напира към траурната колесница пред къщата, където са изложени за поклонение тленните останки. „Полицията отсъства – пише един съвременник. – Ясно е, че шайката от долни или високопоставени убийци има днес празник, който полицията не желае да разваля. Неволно всеки от опечалените посяга към револвера; изтлежда, че днес ще стане нужда от него.“  Ковчегът вече е вдигнат за изнасяне, когато някой прошепва нещо на бившия министър Греков. Пребледнял, той нарежда да оставят ковчега и противно на православния обичай да му сложат капака. Току-що са го уведомили за един пъклен план: възможно е винтовете на колесницата да са развити, та пътьом тя да се катурне и шайката да се нахвърли на трупа и го разсече на парчета. Така и се оказва – винтовете на колелата са така развити, че колесницата да рухне само след метър-два. Те набързо са завинтени, а Стамболовите приятели застават на стража около нея.  Траурното шествие по „Раковска“ – удари и крясъци, никакъв ред. Телохранителите на дипломатическото тяло са единствените, които с мъка възпират човешкия поток. След 200 крачки колесницата спира на мястото, където Стамолов е посечен. Музиката замлъква. В кратко прочувствено слово Димитър Петков нарича покойника „велик човек“ и „най-добрия гражданин на България“. „Лъжеш!“, извиква ненадейно един силен глас и море от ругатни се отприщва след него. Една бяла кутия полита над шествието. Пронизителен вик: „Динамит!“ хвърля тълпата в паника и луда блъсканица. Млади хора с вдигнати бастуни напират към ковчега. Бляскат ножове и револвери. Оградите на съседните градини рухват под напора на накачилите се там зяпачи и те падат един върху друг. Няколко групи се сборичкват, една се нахвърля на колесницата, пазена от приятелите на Стамболов. Венците са изтръгнати от ръцете на носещите ги, попове се теглят за расата, Музиката хуква да бяга с изпомачкани инструменти. Дипломатите са разпръснати, а дамите им – скубани и удряни. И тъкмо стамболовистите се готвят да открият огън, от съседната уличка жандармеристи на коне с изтеглени саби разгонват тълпата. Те застават от двете страни на шествието. Сбират се няколко раздърпани свещеници и музиканти и то потегля наново, макар и с половин състав. Когато минава край хотела на братя Иванови, оттам се чуват силни викове: „Убийци! „Убийци!“ Голяма група шайкаджии се спуска с тояги към погребалната колесница и Сцената се повтаря: венците са смъкнати от колата, опечалените разгонени, а вареното жито, носено пред ковчега – разсипано. На гробищата е препълнено – служи се панихида на гробовете на Паница и екзекутираните преди години негови съзаклятници. Хората оттам веднага се нахвърлят на шествието – едно малко отделение конници едва му проправя път към гроба. Когато спускат ковчега обаче, тълпата отново нахлува с червени знамена и викове. Няколко младежи си пробиват път през конницата, ругаейки току край ушите на опечалената вдовица. Когато пръстта постепенно засипва ковчега, придошлите започват демонстративно да си подават шишета с ракия и още преди всички да са напуснали гроба, се хващат на хоро около него. Същия ден по-късно един столичанин, минавайки край пресния гроб, ще ритне кръста, ще разпръсне и стъпче венците. Дори и след смъртта си не намира покой една от най-големите, но и най-спорни фигури в нашата история…", "date": "2019.07.27", "title": " Пият ракия и играят хоро на гроба на Стамболов"}
{"url": "https://trud.bg/%d1%81-%d0%b4%d0%b5%d1%82%d1%81%d0%ba%d0%b8-%d1%81%d0%bf%d0%be%d1%80%d1%82%d0%b5%d0%bd-%d0%bf%d1%80%d0%b0%d0%b7%d0%bd%d0%b8%d0%ba-%d0%b4%d0%b5%d0%b1%d0%b5%d0%bb%d0%b5%d1%86-%d0%b7%d0%b0%d0%bf%d0%be/", "text": "Десетки деца се включиха днес в спортния празник „Не стой у вас, играй с нас“, който се проведе на стадиона в Дебелец, въпреки високите температури. Те мериха сили в интересни игри като бягане с чували, дърпане на въже, стрелба във футболна врата и други. Изключителен интерес предизвика сумо играта с огромни надуваеми топки, а разхлада под слънцето донесе подаването на воден балон. От всяка игра бяха излъчени по трима победители. Дърпането на въже бе отборна игра и в нея най-силни бяха „Дебелските акули“. Първенците получиха награди, осигурени от Постоянната комисия по младежта и спорта към Великотърновския общинския съвет, лично от общинския съветник Георги Недев, чийто клуб е главен съорганизатор на състезанието, и Кметство Дебелец. Наградите връчиха общинските съветници Мария Илчева и проф. Михаил Харалампиев. „Наш общ ангажимент е да мотивираме децата в интерес и с любов към спорта, осъзнавайки социалната му значимост като ценност за развитието им. Идеята на традиционния ни вече спортен празник е да организираме децата в различни масови спортни дейности и физическа активност. Убедени сме, че така освен да демонстрират спортни умения, децата формират характер – да печелят и губят, да бъдат удовлетворени от спортната надпревара“, сподели кметът на Дебелец Снежана Първанова. Спортният ден дава началото на тържествената седмичната програма по повод празника на града. Кулминацията е на 3 август с начало 20,00 часа.", "date": "2019.07.27", "title": " С детски спортен празник Дебелец започна тържествата по повод 45-та си година като град\t"}
{"url": "https://trud.bg/%d0%be%d1%80%d0%b1%d0%b0%d0%bd-%d1%80%d0%b0%d0%b7%d0%ba%d1%80%d0%b8%d1%82%d0%b8%d0%ba%d1%83%d0%b2%d0%b0-%d0%b5%d1%81-%d0%b7%d0%b0-%d0%bc%d0%b8%d0%b3%d1%80%d0%b0%d1%86%d0%b8%d1%8f%d1%82%d0%b0-%d0%b8/", "text": "Унгарският министър-председател Виктор Орбан каза днес, че Европейският съюз е допуснал „сериозни грешки“ през последните пет години във връзка с имиграцията и икономиката, предаде Асошиейтед прес. Необходимо е Европейската комисия да позволи на съвета на вътрешните министри от общността да решава въпросите на миграцията, заяви Орбан и сравни тяхната роля с Еврогрупата – финансовите министри на страните от еврозоната. Той възрази срещу „политическия активизъм“, който според него упражнява ЕК, започнала многобройни процедури срещу унгарското правителство по въпроси, по които се смята, че то нарушава правилата на ЕС. „Комисията е необходимо да се държи като пазител на споразуменията на ЕС и да избягва политическия активизъм“, каза Орбан на унгарски културен фестивал в румънския град Бъйле Тушнад. По думите му „тя не е политически орган, не би трябвало да има програма и не би трябвало да извършва политически атаки срещу държавите членки“. Предвижда се Орбан да се срещне с избраната за председател на ЕК Урсула фон дер Лайен в четвъртък в Брюксел. Той подкрепи нейната кандидатура и показва, че очаква тя да заеме по-помирителна позиция към Унгария и други страни в региона, които често имат разногласия с мнозинството държави в ЕС по въпроси като миграцията и екологичните стандарти. Орбан заяви, че е време за връщане към идеала на „конкурентната европейска икономика“, със създаване на повече работни места и „понижаване на данъците навсякъде“. Унгарският премиер, който привлече медийното внимание след своята реч в Бъйле Тушнад през 2014 г., подробно описвайки усилията си за изграждане на „нелиберална държава“, посвети почти половината от 52-минутното си обръщение на тази тема, като атакува либерализма и свърза „нелибералната политика“ с „християнската свобода“ и нейната защита. По думите му християнската свобода е нападана както на вътрешен фронт – либералите, които искат да бъде изоставена християнската култура, така и на външен фронт – миграцията.  „Последицата, ако не целта, на миграцията е, че тя разрушава Европа, каквато я познавахме“, каза той. Според него в следващите 15 години единственият начин за подсилване на Унгария ще бъде да се окаже отпор на „либералния цайтгайст и либералния интернационализъм“.", "date": "2019.07.27", "title": " Орбан разкритикува ЕС за миграцията и икономиката"}
{"url": "https://trud.bg/%d1%82%d0%b8%d1%80-%d1%81%d0%b5-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0-%d0%b8-%d0%b7%d0%b0%d1%82%d0%b2%d0%be%d1%80%d0%b8-%d0%b7%d0%b0%d1%82%d0%b2%d0%be%d1%80%d0%b8-%d0%bf%d1%8a%d1%82/", "text": "Тежка катастрофа затвори пътя Александруполис – Маказа. Тир се преобърна на пътното платно и стана причина на шосето да се образува голяма опашка от български и гръцки автомобили, съобщава  . Камионът, който е с гръцка регистрация е влязъл в насрещното и се е ударил в мантинелата. Катастрофата е станало на територията на Гърция. Движението на моторни превозни средства в участъка по посока България е спряно. Шофьорът, който е гръцки гражданин, е оцелял при инцидента. Откаран е с линейка, тяма данни за състоянието му. Причината за катастрофата все още не е известна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.27", "title": " Тир се преобърна и затвори затвори пътя Александруполис – Маказа"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%b1%d1%80%d0%b5%d0%ba%d0%b7%d0%b8%d1%82-%d0%b5-%d0%be%d0%b3%d1%80%d0%be%d0%bc%d0%bd%d0%b0-%d0%b8%d0%ba%d0%be%d0%bd%d0%be/", "text": "Брекзит е „огромна икономическа възможност“, новият британски премиер Борис Джонсън, цитиран от АФП. Според него разводът между Лондон и Брюксел е бил третиран от неговата предшественичка Тереза Мей като „неизбежно и неблагоприятно метеорологично явление“. Джонсън направи изказването в Манчестър, където обеща нови инвестиции и ускоряване на преговорите за търговията в периода след излизането от ЕС и безмитни зони на пристанищата, за да се подпомогне икономиката на Обединеното кралство. “Когато хората избраха да напуснем ЕС, те не просто гласуваха срещу Брюксел, те гласуваха също и срещи Лондон”, заяви британският премиер. Джонсън обеща да даде повече правомощия на местните общности, както и да инвестира в инфраструктурата по време на речта си, фокусирана изцяло върху вътрешните проблеми на Великобритания. „Да си върнем контрола не означава само Уестминстър да си върне суверенитета от ЕС. Това означава нашите градове и села да могат да се управляват сами“, категоричен беше Джонсън. „Напускането на ЕС е огромна икономическа възможност да направим неща, които не са ни били позволявани от десетилетия“, допълни той. На въпрос за възможността за предоговаряне на споразумението за Брекзит Джонсън беше категоричен, че има желание за разговори с европейските партньори, но само, ако предпазната клауза бъде премахната от сделката, сключена от Тереза Мей. Мярката цели да подсигури безпрепятственото движение на стоки и хора след Брекзит между Северна Ирландия, която е в пределите на Обединеното кралство, и Република Ирландия, която остава членка на ЕС.", "date": "2019.07.27", "title": " Борис Джонсън: Брекзит е огромна икономическа възможност за Великобритания"}
{"url": "https://trud.bg/%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%be%d0%b1%d1%8f%d0%b2%d0%b8%d1%85%d0%b0-%d0%b2-%d0%b4%d0%be%d0%b1%d1%80%d0%b8%d1%87/", "text": "И в Добричко обявиха бедствено положение заради чумата по свинете, съобщава  . До 5 август стопаните там трябва да заколят домашните си прасета. В областта засега няма огнище на чума и месото може да остане за консумация. Властите в Русенско също остават на крак заради заразата. В свинекомпелксите в Николово и Бръшлен евтаназията е в ход. Обмисля се стратегия за последната заразена свинеферма – тази в Голямо Враново. Мерките изискват животните в свинефермата в Голямо Враново да бъдат умъртвени. Решението на комисията е процедурата да започне в понеделник. Порано днес ръководството на свинекомплекса обяви, че няма да прибързват. От свинекомплекса са наясно с мерките, които незабавно трябва да бъдат взети, но засега отказват. Ръководството твърди, че може да се справи със заразата, без да се унищожават здравите животни.“Имало е в другите държави опит да не се унищожават всички животни, защото ние към момента нямаме болно животно. Положителните проби бяха наистина доказателство, че вирусът е влязъл. Нашият свинекомплекс е така разположен, че може да се справим, поне аз така си мисля. Естествено, че това беше, защото е затруднение и за други хора, не само за нас. Нашият екип ще бъде впрегнат в работа 24 часа в денонощието, за да може да се справи”, обясни д-р Миленка Димитрова, изпълнителен директор на свинекомплекса в Голямо Враново. В Николово и Бръшлен евтаназията на животните продължава. Днес се загробва в землището на Ряхово. Инспектори на Българската агенция по безопасност на храните ще проверят сигналите за загробване на живи прасета край село Сливо поле. „Изпратен е екип, който да удостовери какво се случва. Единственото, което мога да кажа е, че ще се направи проучване. Ние познаваме добре правилата за хуманно умъртвяване на животните и безопасно обезвреждане на труповете“, каза д-р Александра Митева. По данни на кризисния щаб една трета от животните в Николово и Бръшлен вече са умъртвени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.27", "title": " Бедствено положение обявиха в Добричко заради африканската чума по свинете"}
{"url": "https://trud.bg/%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b6%d0%b4%d0%b5%d0%bd%d0%b8%d1%8f-%d0%b7%d0%b0-%d0%be%d0%bf%d0%b0%d1%81%d0%bd%d0%be-%d0%b3%d0%be%d1%80%d0%b5%d1%89%d0%be-%d0%b2%d1%80%d0%b5%d0%bc/", "text": "В 19 области на страната утре са обявени предупреждения от първа степен за температури над 35 градуса. По-ниски ще са стойностите в източните райони. Температурите на морето ще са между 27 и 30 градуса. Над по-голямата част от страната ще е предимно слънчево. Около и след обяд на места в Западна България ще се развива купеста и купесто-дъждовна облачност. Ще има краткотрайни валежи от дъжд, придружени с гръмотевици и временно усилване на вятъра. На места явленията ще са интензивни. Ще има условия за градушки. В нощта срещу понеделник валежите ще продължат и ще обхванат и централните райони от страната. В понеделник ще има краткотрайни валежи, придружени с гръмотевични бури. Поголяма е вероятността за интензивни явления в Западна и Централна Северна България. Възможни са и градушки. Температурите ще се понижат. Във вторник преваляванията ще са в североизточните райони, а след обяд и в отделни планински. В сряда ще вали на по-малко места и ще е по-често слънчево. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.27", "title": " Предупреждения за опасно горещо време в страната утре, максималните температури ще са над 35 градуса"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bc%d0%b8%d0%ba%d0%b0-%d1%81%d1%82%d0%be%d0%b8%d1%87%d0%ba%d0%be%d0%b2%d0%b0-%d0%ba%d0%b0%d1%82%d0%be-%d0%bc%d0%b8%d1%81-%d0%bc%d0%be%d0%ba%d1%80%d0%b0-%d1%84%d0%bb/", "text": "Дъщерята на Христо Стоичков Мика рядко споделя по-предизвикателни снимки онлайн, но когато го прави, определено привлича медийното внимание. В  Мика показа на последователите си колко обилно вали в Маями в момента, но от краткото видео се вижда само мократа й тениска и прозиращия сутиен. Напоследък 31-годишната брюнетка е по-активна в социалните мрежи, показвайки къде и как прекарва дните си. В началото на годината стана ясно, че  и въпреки че никой не е потвърдил новината официално, тя изтри всички общи семейни снимки от профилите си, а според очевидци той се е изнесъл от апартамента им.", "date": "2019.07.27", "title": " Вижте Мика Стоичкова като Мис Мокра фланелка"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b3%d0%b0%d0%b1%d1%80%d0%be%d0%b2%d0%be-%d0%b8-%d1%83%d0%bd%d0%b8%d1%86%d0%b5%d1%84-%d1%81%d1%8a%d0%b7%d0%b4%d0%b0%d0%b2%d0%b0%d1%82-%d1%80%d0%b0%d0%b1/", "text": "Община Габрово и Уницеф подписаха Споразумение за сътрудничество за изпълнение на Програмата „Работилница за родители – да пораснем заедно“. Споразумението е за периода 2019 – 2021г. Инициативата е част от цялостната дейност на организацията за насърчаване на ранното детско развитие в България и дългосрочната и цел е създаване на устойчив модел за подкрепа на родители на малки деца на възраст до 4 години, както и на бъдещи родители. В основата и са залегнали съвременните разбирания за развитието на детето през периода на най-ранното детство и ролята на родителите и семейната среда за разгръщане потенциала на детската личност. Програмата е универсална – насочена към всички родители, като им осигурява възможност да споделят опит, знания и притеснения, свързани с отглеждането и общуването с най-малките деца. Съдържанието се състои от 14 тематично и концептуално свързани семинари, които се водят от специално подготвен екип от специалисти с активно участие на родителите. По време на обученията родителите ще имат възможност да общуват с други родители и да научат повече за особеностите в развитието на детето . На територията на Община Габрово програмата ще се изпълнява в партньорство с Център за обществена подкрепа, възложен за управление на Сдружение SOS детски селища България. В периода 24 – 26 юли 2019г. двама специалисти от екипа на ЦОП преминаха обучение за прилагане на програмата. Очаква се инициативата да стартира през есента.", "date": "2019.07.27", "title": " Община Габрово и Уницеф създават „Работилница за родители – да пораснем заедно“\t"}
{"url": "https://trud.bg/%d0%be%d0%b1%d1%80%d0%b0%d1%85%d0%b0-%d0%b7%d0%b0%d0%bb%d0%be%d0%b6%d0%bd%d0%b0-%d0%ba%d1%8a%d1%89%d0%b0-%d0%b2-%d0%b1%d1%83%d1%80%d0%b3%d0%b0%d1%81/", "text": "Двама маскирани мъже са нахлули в заложна къща в Бургас и откраднаха златни накити, съобщават от ОДМВР-Бургас. Около 14.30 ч. в събота в Четвърто Районно управление – Бургас е получено съобщение за инцидент, възникнал в заложна къща, разположена на ул. „Въстаническа” в к-с „Меден Рудник”, при който двама маскирани мъже привели в безпомощно състояние 30-годишната служителка и отнели близо 300 гр. златни накити. По думите й двамата влезли в обекта минути по-рано и поискали да разгледат пръстен от витрината. Докато момичето ги обслужвало, единия от непознатите минал зад гърба й и с помощта на съучастника си, я привел в безпомощно състояние, след което взели част от изложените златни накити и напуснали пеша заложната къща. Своевременно са предприети полицейски действия по установяване на местонахождението на мъжете. Има КПП на входно-изходните артерии, както в Бургас, така и в околните населени места. Изземват се записи от камери, разположени в близост до мястото на инцидента. Установяват се и очевидци. Служителката в заложната къща също е била разпитана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.27", "title": " Обраха заложна къща в Бургас"}
{"url": "https://trud.bg/%d0%bd%d0%b0%d0%b4-8000-%d0%bc%d1%8a%d0%bb%d0%bd%d0%b8%d0%b8-%d1%81%d0%b0-%d0%bf%d0%b0%d0%b4%d0%bd%d0%b0%d0%bb%d0%b8-%d0%bd%d0%b0-%d1%85%d1%8a%d1%80%d0%b2%d0%b0%d1%82%d1%81%d0%ba%d0%b8%d1%8f-%d0%bf/", "text": "Силна гръмотевична буря с пороен дъжд и силен вятър бушува снощи в Хърватия, на полуостров Истрия и залива Кварнер, съобщават местните медии. За два часа са паднали над 8000 мълнии. Поривите на вятъра на места са достигали до 86 км/час, предаде агенция Хина. Лошото време, дошло от Италия, свалило температурите с пет градуса. Хърватските синоптици прогнозират за днес нова силна буря. Нови поройни дъждове се очакват и през следващата седмица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.27", "title": " Над 8000 мълнии са паднали на хърватския полуостров Истрия"}
{"url": "https://trud.bg/%d0%bd%d0%b0%d0%b4-630-%d1%81%d1%82%d0%b0%d0%bd%d0%b0%d1%85%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82%d0%b0/", "text": "Над 630 души са задържани в Москва по време на протеста срещу изключването на някои опозиционни кандидати от изборите на 8 септември за градски парламент (Дума) на Москва, предаде Асошиейтед прес. По информация на организацията ОВД-инфо 638 души са задържани при демонстрацията, която започна днес край кметството, но в последствие бе изтласкана от полицията в околните улици. В центъра на Москва се чуваха скандирания „Русия без Путин“ и „Путин, оставка“, докато служители на силите за борба с безредиците налагаха с палки протестиращи и извършваха арести, отбеляза Ройтерс. По данни на полицията общият брой на демонстрантите е 3500. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.27", "title": " Над 630 станаха задържаните на протеста в Москва (СНИМКИ и ВИДЕО)"}
{"url": "https://trud.bg/20-%d0%bc%d0%b5%d1%82%d1%80%d0%be%d0%b2-%d0%b3%d0%b5%d0%b9%d0%b7%d0%b5%d1%80-%d0%b1%d0%bb%d0%b8%d0%ba%d0%bd%d0%b0-%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%81/", "text": "20-метров гейзер бликна на „Покровнишко шосе“ в Благоевград. Инцидентът е станал към 8.30 ч.в събота сутринта, след като водопроводът за промишлената зона и с.Покровник е бил скъсан по невнимание от двама работници, съобщава БГНЕС. Към обяд аварията беше отстранена от „ВиК“ – Благоевград, а водоснабдяването – възстановено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.27", "title": " 20-метров гейзер бликна в Благоевград, след като работници скъсаха водопровод"}
{"url": "https://trud.bg/%d0%bd%d0%b0-27-%d1%8e%d0%bb%d0%b8-2019-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": ", депутат от ГЕРБ в 44 НС, 55 г.   , бизнесмен, 72 г.   , кинорежисьор, 83 г.   , депутат от ДПС в 44 НС, 39 г.   , изпълнителен директор на „Белла България“.   , преподавател в Юридическия факултет в СУ, 59 г.   , преводач, 75 г.", "date": "2019.07.27", "title": " На 27 юли 2019 да почерпят"}
{"url": "https://trud.bg/fifa-20-%d0%b7%d0%b0%d0%b3%d1%83%d0%b1%d0%b8-%d0%ba%d0%b0%d0%bc%d0%bf-%d0%bd%d0%be%d1%83-%d0%b8-%d0%b0%d0%bb%d0%b8%d0%b0%d0%bd%d1%86-%d0%b0%d1%80%d0%b5%d0%bd%d0%b0/", "text": "Жестоката конкуренция между компаниите „EAsports“ и „Konami“ продължава. Преди две седмици производителят на най-големия футболен симулатор загуби „Ювентус“ за новата версия на играта „FIFA 20“. Конкурентът „Konami“ уреди за своята „PES“ с ексклузивен договор с тима от Серия А. Това доведе до над 700 млн. долара загуби от спад на акциите на „EAsports“. „FIFA 20“ пък остана без „Ювентус“, логото и стадионът на клуба. Сега „Konami“ нанесе нов удар, като подписа ексклузивни договори с „Барселона“ и „Байерн“ (Мюнхен). Този с каталунците на практика бе подновен, тъй като той е факт от 2017-та. Така „PES 20“ си „открадна“ стадионите „Камп Ноу“ и „Алианц Арена“, които „EAsports“ няма да може да вкара във „FIFA 20“. Играта обаче ще ползва испанския и немския гранд, тъй като има договор с шампионатите Примера дивисион и Първа Бундеслига. Но стадионът на „Барселона“ ще продължи да се казва „El Libertador“ и на „FIFA 20“.", "date": "2019.07.27", "title": " „FIFA 20“ загуби „Камп Ноу“ и „Алианц Арена“"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b8%d0%b3%d1%80%d0%b0%d1%87-%d0%bf%d1%80%d0%b5%d0%b4-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d1%80%d0%b0%d0%b4%d0%b5/", "text": "В нарастването на популярността на електронните игри, геймърите вече имат по-голям потенциал за печалба от някои от най-известните и престижни позиции в света. Това показва проучване на специализираното издание за технологии „TechGuided“. Според анализа, 70% от геймърите печелят повече от президентите на страните, в които живеят. Изданието сравни данните на най-добрите 500 играчи в света със заплатите на държавните глави. Геймърът „Ana“ от Австралия е 19-годишен професионален състезател на „Dota 2“. Годишните му доходи възлизат на над 2 млн. долара или седем пъти повече от това, което получава Скор Морисън, министър-председател на Австралия, за една година. „Somnus M“ от Китай, също играе „Dota 2“. Той си докарва 1 млн. долара, докато президентът на страната Си Цзинпин получава едва 22 хил. долара за 12 месеца. Това прави 50 пъти по-голяма печалба в полза на геймъра. Номер 1 по приход в света е финландският играч „JerAx“. Той прави по 2,2 млн. долара годишно. Дори в САЩ, геймърът „TFue“ изкарва повече от Доналд Тръмп, сравнявайки възнагражденията им. „Тези цифри ще накарат родителите да се замислят следващия път, когато решат да кажат на децата си, че губят времето си пред компютъра или конзолата“, пише „TechGuided“. България също може да се похвали със свой представител. Иван „MinD_ContRoL“ Иванов е сред най-добрите играчи в света. Той е част от отбора на „Team Liquid“, който се състезава на „Dota 2“. Иванов е първият български милионер от електронни спортове със спечелените над 3,5 млн. долара! Само за първата половина на 2019-та е завоювал повече от годишната заплата на президента Румен Радев – 106,5 хил. долара срещу 75,4 хил. от американската валута.", "date": "2019.07.27", "title": " Български играч пред президента Радев по възнаграждение"}
{"url": "https://trud.bg/%d0%bf%d1%80%d0%be%d1%84-%d0%bc%d0%b8%d0%bd%d0%ba%d0%be-%d0%b1%d0%b0%d0%bb%d0%ba%d0%b0%d0%bd%d1%81%d0%ba%d0%b8-%d0%bf%d1%80%d0%b5%d0%b4-%d0%b2-%d1%82%d1%80%d1%83%d0%b4-%d0%b0/", "text": "Професор Минко Балкански крачи възбудено из хотелската си стая с прозорци, гледащи към Народното събрание, като размахва една книжка. „България има нужда от възпитание на всички – от родителите до децата! Вижте тази книжка, която разказва за дейността на фондация „Миню Балкански“, кръстена на моя баща. Разказва се за създадения от нас Национален институт по образованието в родното ми село Оряховица. На кого ли не я пратих във важните български институции, и никой не я е отворил или поне да ми пише, че я е получил! Акълът ми не го побира!…“… – Професор Балкански, летните школи във вашия учебен център в старозагорското село Оряховица вървят с голям успех. Как го постигате?  – Знаете ли, че тази година се записаха повече от 500 деца? От България и от целия свят. Българи, които живеят в други страни, пращат децата си при бабите, бабите ги пращат на училище при нас. Има школи по комбинаторна, забавна и криптоматематика, теоретична и забавна физика, астрономия, френски и английски език, по музикална култура и изкуства… В тези школи ние ние не просто учим децата, ние създаваме дух, желание за знание, помагаме на децата да намерят своето място и път в живота. – Има и школа по криптоматематика, особено актуална в последните дни… На какво ги учите там?  – За да имате банкова карта, трябва да бъде запазена, шифрована, криптирана. Утре войната няма да бъде с танкове, ще е кибервойна и ще ни е нужна киберотбрана. Затова искаме младите българи да започнат да се учат на това. В тези школи преподават доброволци – специалисти от България и света. – По своя воля?…  – Това е цялата ни идеология. Да дадеш е най-голямото щастие! Човек е щастлив, когато даде. Това в България трябва да се разбере. Гледам тука – най-луксозните коли. Имаме фондация „Миню Балкански“. От 27 години няма нито едно дарение от България във фондацията. А фондация означава място, където хората дават, за да може да се реализира някакво добро. – Тук фондация е мръсна дума, едва ли не…  – Тук много хора смятат, че фондацията е банка! Всеки ме врънка за пари. Ама чакайте, не може така. За 27 години в България се намери един единствен човек, една учителка, която извади 1000 лева. Хората не искат да чуят за нашата просветителска дейност. Аз срещам хора изключително дейни. Познавам една майка, голям човек е тук в София, а детето u най-дивото. Казвам: „Ама чакайте, къде е възпитанието? Какво правиш с детето си?“, а тя: „Нямам време“. Викам, защо са ти другите хора? Първо създай детето си, възпитай го като човек. Разбирането на обич в България е да го галиш и да му даваш. Обичта на баща ми знаете ли каква беше? Когато бях на 6 години, ме прати в града при една дама, която да се грижи за мен и да ме образова и възпитава. Аз също пратих моите деца да учат по света и станаха големи хора. – Кога започна историята с вашия образователен проект?  – За първи път дойдох тук на 16 юни 1992 г. Тогава Симеон Ангелов (посланик на България във Франция – б.а.) цял час ме кандърдисва. Защото бях лишен от граждански права, бях обявен за невъзврашенец и дезертьор, не бях карал военна служба. И идва Ангелов с един паспорт и билет. Излъгах се, дойдох. И какво гледам тук – всички вдигат ръце и вместо да ми говорят, да ме питат, да се интересуват за това, което им казвам, всички въпроси опираха до едно – „Какво можеш да направиш за мен?“. Викам, това е общество от просяци. Те не знаят къде им е пътят. Един просяк, като го видя, казвам: „Отивай да работиш. Ако не намериш работа, аз ще ти дам“. Като пристигнах тук, отидох в училище „Ламартин“, където децата учат френски. Разправях на децата за образованието във Франция, какви конкурси има, попитах ги: „Искате ли да играем на Conkurs Generale?“ Всички вдигат ръце, искат. И това ме грабна. Започнахме един конкурс и стана много сериозно. Двама или трима от победителите, най-добрите, ги вземаме във Франция на наша пълна издръжка до докторантурата им. В най-добрите училища на Франция. Всеки ден всеки от тях пише своята биография. Те стават професори, научни сътрудници, бизнесмени. Това са български таланти, на които се отваря път. Има чудесни млади хора. – Впечатляващ беше начинът, по който говореха за вас тези млади ваши питомци в документалния филм на Марио Марков и Панчо Цанков „Да надскочиш съдбата“…  – Като ми кажат „Какво им се радваш толкова“, викам: „Аз съм учител. За мен целта е да издигна едно дете по-високо от мен, да го гледам отдолу нагоре, не обратно. И аз се радвам на всички тия млади хора, които са постигнали повече от мен. Те са на по-високо ниво, с по-хубави научни работи, с по-хубави титли. И това ме радва. – Поръчали сте на учителя Тео да събере 100 млади български учители, които да обучавате?  – Директорът на най-хубавото училище във Франция беше тук. Там имахме мрежа от 130 училища. Кани директорите, учителите в един голям театър, пълно беше с народ. Говорихме и когато дадохме думата на учителите… Еййй, какво ли не казаха за техния министър! Казах си, че тоя човек трябва да потъне в земята от срам. Учителите поискаха да си кажат болката. В България образованието е една диктатура. Учителят няма инициатива. – Важното е това, което се случва в Оряховица всяко лято във вашите школи.  – Има 500 записани деца! Какво значи това? Този учебен център е разположен в един голям квадрат на 4 улици. В тези сгради се учи и се живее. Но като влезеш там, си оставяш телефона на входа. Няма пушене, телевизия, вестници. Ако си на френско училище, всички говорят на френски. Ако си на английско училище – на английски. Децата имат часове с най-добрите преподаватели. – И те отиват там като доброволци?  – Срещам една дама, иска да дойде да се занимава с децата в междучасието, да им организира игри. Има и такива хора. Това е едно много специално общество. Има и хубав парк… Красотата, добротата и дисциплината. Например едно дете не може да отсъства от един час. Ако отсъства – взема си куфарчето и – при баща си. Там не може да влезе родител и да ни казва какво ще правим. – Точно както са най-качествените университети в света, които са изолирани от светската суета, някъде в малки градчета…  – Това село Оряховица не съществуваше, когато отидохме. Сега трета кръчма се отвори. Защото родителите идват да си оставят децата, после идват да оставят нещо. Създава се живот. Между тези 4 улици в Оряховица се случва едно друго нещо. Все едно там не е България. – Вие сте създали условия за един колеж там?   – Но какво остава? Практическите упражнения са там. Летните училища са идеални, най-хубавите. Но защо учителите не дойдат? Те са поканени. Отговорът им е: „Ама то е цяла една седмица от моята ваканция. Аз отивам на море, не мога да отида на лятното училище“. Това е… – По ваш адрес коментарите са: „Има пари човекът – прави големи неща“.  – Направил съм го не защото имам пари, а имам желание! – Колко лични средства сте вложили в целия образователен проект?  – Въпросът е колко българи са направили дарение в тази фондация? Една учителка. Ето, това е въпросът за мен. Не желая да говоря за пари. Не е важно. Важното е дали дадохме дух в България за дарения. Къде са потомците и последователите на братята Евлоги и Христо Георгиеви, с чиито дарения е изграден Софийският университет? Отидете в който и да е град в България, забележителната сграда в него е в резултат на дарение от някое българско семейство. Къде са тия хора? Защо комунизмът уби този дух? Българинът е бил дарител. – През Възраждането как са пращали будни момчета да учат в Европа…  – Те са учили в Европа, правили са бизнес и пари, ама не са ги харчили в бордей и за луксозни коли. Те са ги пращали да построят читалището, училището, общината. Френската пенсия ми позволява да живея сносно в Париж, но това не ми позволява да дарявам. Всичко в България е построено с дарения от фондация „Миню Балкански“, която се ръководи от сина ми Ален Балкански. – Във филма „Да надскочиш себе си“ има силен момент: когато се връщате в България, събирате хората си и им предлагате да направите фондация.  – На Коледа се събрахме цялото семейство. Казвам им, че можем сега да откупим дюкяна и къщата на баща ми и да направим един културен център. Като свърших, след последната ми дума всички скочиха и казаха: „Ще направим културен център, ще направим и това, и това“… И синът ми Ален взе един лист, аз го пазя още. На него написа колко ще ни трябва за откупуване на сградата, колко за разноски, колко за строителство, колко годишно ще трябват. От там нататък не съм поискал никога да знам, нито да се докосвам до средствата. Синът ми праща парите от дарения и дойде да види как вървят нещата по ремонта. Но дори и не ме е запитал какво точно правя. – Тоест, той е поел щафетата изцяло?  – Да, той осигурява финансирането чрез фондацията. Но защо пишат по вестниците „Балкански е най-богатият българин във Франция“? Това е такава идиотщина! – Аз съм чула друго, по-хубаво нещо – че сте най-големият дарител в областта на образованието.  – Това са недоразбирания. Преди известно време изнасям академична реч пред български студенти и така ги предизвиках, че те ръкопляскат, викат, като че ли съм някаква филмова звезда. (Смее се) Но е обидно, когато искат да изкарат чрез мен сензация. Аз не съм богат човек, аз съм добър човек. Аз съм много богат, но по сърце и с главата си. Давам всичко, което зная, искам другите да го приемат, да го знаят. Но парите… Това не е важното. Знаете ли, че през целия си живот никога не съм знаел каква ще ми е заплатата? – Има нещо още по-неприятно. То е, че българите се оправдават с липса на пари да не правят нищо.  – Това е най-голямата глупост. В България има страшно много пари, за всичко! Гледайте колите, които карат някои хора, така че да не ми се оправдават с липса на пари. Като искаш да направиш нещо, направи го, ще намериш пари! Те сами ще дойдат. Само че да е хубаво нещо. В Оряховица всички сгради са дарение на хубавия общински съвет. Общинарите по всички други въпроси се карат помежду си, щото са от всички партии. Но що се отнася за образованието, са единодушни. – Изглеждате прекрасно на 92 години. Хората в България биха попитали защо професор Балкански не си гледа здравето и спокойствието в Париж, а тича в село Оряховица да прави училище, да обучава българчета?  – Или пък да отиде някъде на курорт (Смее се). Аз не знам какво е ваканция. Аз цяла година съм на ваканция. – На курорт не ходите ли, на море?  – Никога не съм ходил. Аз не сядам да се пека на слънцето, аз тичам и живея здравословно. В моята къща, долу в избата съм направил спортен салон и всеки ден правя един час гимнастика. На човека, който се занимава с мен, викам, това не мога, онова не мога. А той: „Не, ще го направиш!“. – Каква е мотивацията ви да отдавате толкова много време, нерви и средства за образованието тук?  – Да срещам хубави хора. И трябва да се знае, че бъдещето на всяко общество е образованието. Това е. Прави му фабрики, сгради, каквото и да е, но ако нямаш инженери, професори, учени, нищо не правиш. Истинският политик съм аз. Мисля с 50 години напред. – Скоро си говорехме с един политик, че голямата политика не е тази, която се прави в Народното събрание, а е социалната – да променяш човешки съдби. Както правите вие с образованието.  – Това е политиката – преди всичко образованието. Още като се роди детето и проговори, то започва с въпроси и трябва да знаеш да му отговориш. Присъствието на родителите в семейството с децата е от голямо значение. Сега какво става? Хората са заети по цял ден, говорят си между тях си и стават роботи. Нямат време да говорят на децата си, децата нямат време да си говорят помежду си, нямат време да си играят. Децата не си играят заедно, те си играят сами на телефона или… Това е голямо зло. Ще има болници за това – да ги отучват от телефоните. Нашият гост  Световноизвестният учен по физика на твърдото тяло проф. Минко Балкански учи в “Екол Национал де Хими” в Бордо и работи в лабораторията по електрохимия на Сорбоната, където защитава дисертация. Заради успехите си е приет в легендарния MIT в Кеймбридж, където се свързва с най-видните учени в областта на физиката на твърдото тяло. От 1955 г. е член на лабораторията по физика на “Екол Нормал Сюпериор”. На 28 години вече е професор в университета “Пиер и Мария Кюри”, доктор на лабораторията по физика на твърдото тяло и професор в Калифорнийския Университет “Ървайн”, където го удостояват с титлата “Заслужил Професор”. Партньор е и организатор на сътрудничество с научни групи във Франция, Германия, Сащ, Япония, Индия, Китай, Полша.", "date": "2019.07.27", "title": " Проф. Минко Балкански пред в. „Труд“: Аз не съм богат човек. Аз съм добър човек\t"}
{"url": "https://trud.bg/%d1%81%d1%82%d1%80%d0%be%d1%8f%d1%82-%d1%81%d1%82%d0%b0%d0%b4%d0%b8%d0%be%d0%bd-%d0%b7%d0%b0-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8-%d1%81%d0%bf%d0%be%d1%80%d1%82%d0%be%d0%b2/", "text": "В Южна Корея ще бъде изграден стадион и парк, посветен на електронните спортове. Това ще се случи в град Пангьо, южно от Сеул. Професионалните геймъри в страната печелят милиони долари и дори сред младите са по-популярни от футбола или други традиционни спортове. Именно заради това инвестицията ще бъде на стойност 29,6 млн. долара. Стадионът ще има обща площ от 8500 кв. м., като ще бъде на три етажа висок, но и с едно ниво под земята. Планът е 1500 души да могат да гледат спортни игри. Над основната аудитория ще бъде построена видео стена, която ще е с размерите 25 на 12 метра. Цялото съоръжение ще разполага с основна арена за професионални геймъри, компютърна зала, многофункционален комплекс, магазин за подаръци и зала за презентации и пресконференции. Предварителните анализи сочат, че стадионът ще се отрази положително на икономиката и очакваните приходи са около 62 млн. долара печалба от организирането на различни турнири годишно. В рамките на 12 месеца се очаква 128 хил. геймъри да посещават съоръжението и да похарчат 3,5 млн. долара за сувенири и билети за различните събития. Стадионът за електронни спортове ще е готов до три години.", "date": "2019.07.27", "title": " Строят стадион за електронни спортове в Южна Корея"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b7%d0%b0%d0%bf%d0%bb%d0%b0%d1%88%d0%b8-%d0%b1%d1%80%d1%8e%d0%ba%d1%81%d0%b5%d0%bb-%d1%81-%d0%b1%d0%b5%d0%b6%d0%b0%d0%bd%d1%86%d0%b8%d1%82%d0%b5/", "text": "В началото на седмицата турското правителство заяви, че прекратява споразумението за реадмисия на имигрантите, подписано с ЕС през 2016 г. Това съобщи министърът на външните работи на Турция Мевлют Чавушоглу в интервю за радиостанция TGRT. Дипломатът съобщи, че „тази мярка е свързана не само с неотдавнашните санкции, наложени от ЕС на Турция за провежданите от нея проучвания за газ в изключителната икономическа зона на Кипър“, но и с неизпълненото обещание от страна на ЕС за премахването на визовия режим за турските граждани, влизащи в ЕС. „Споразумението за реадмисия и отмяната на визите трябваше да влязат в сила едновременно. Това не се случи. Прекратяваме споразумението за реадмисия“, каза министърът. В съответствие със споразумението Турция се задължаваше не само да стане бариера по пътя „на арабите към Европа“, но и страна за приемането на имигрантите, които принудително бяха връщани от Стария свят. За услугата да приеме на своя територия ордите от Близкия изток, търсещи по-добър живот, ЕС обеща да плати на Анкара шест милиарда евро и да разреши на турците безвизов достъп до страните от Шенген. Но безвизовият достъп бе съпроводен с редица уговорки и Турция трябваше да докаже, че отговаря на 72 условия, определени за нея от Брюксел. Сред тях бяха дежурните „гарантиране на правата на малцинствата (предимно сексуални)“, „свобода на словото и отказ от преследване по политически причини“, „гарантиране на независимостта на съдилищата“ и много други. Тогава много европейски медии оповестиха, че „още през юни 2016 г. безвизовият режим за Турция може да стане реалност“. Оттогава обаче нищо не се промени и безвизовите пътувания за Турция изглеждат като недостижима мечта. Но от 15 юли 2016 г. на Турция, въобще не u беше до изпълнение на европейските изисквания. Опитът за преврат принуди президентът Реджеп Ердоган да втвърди своето отношение към опозицията, а през март 2019 г. той дори се изказа в подкрепа на възстановяването на смъртното наказание в страната. Всичко това всъщност сложи край на перспективите за премахване на визите за Европа, за която присъствието на смъртното наказание в списъка с наказанията е нонсенс. Възможно е Брюксел да не е много притеснен за несъстоялия се безвизов режим, а може би даже и да е въздъхнал с облекчение. Но изявлението на турската страна за прекратяването на споразумението за ограничаване на мигрантите сериозно безпокои ЕС. Това е един от възможните отговори на санкциите, наложени от Брюксел на Анкара за извършваните от нея проучвания за газ във водите на Кипър и е най-неочакваното и най-болезненото за Европа. След подписването на споразумението през 2016 г. броят на имигрантите, пристигащи на гръцките острови, рязко спадна. Ако през лятото на 2015 г. в Европа (най-вече през сухопътната граница с Гърция и по вода до островите в Егейско море) през Турция пристигаха до 150 000 души на месец, след година тази цифра спадна до 50 000, а към началото на 2017 г. стигна до 3000 души на месец. И сега пред новото ръководство на толерантния ЕС се появи проблем от ново цунами с нелегални имигранти и тази перспектива е много реална. Ердоган вече доказа своята решителност чрез придобиването на руската система за противоракетна отбрана С-400, въпреки най-жестокия натиск от страна на НАТО. Да отвори границите за мигрантите, за него не е трудно. Освен това парите, получени от ЕС, вече са изядени. И изглежда, че в преговорите за продължаване на договора за ограничаване на бежанците, разговорът вече няма да бъде около количеството на новите компенсационни пари, а за газови местонаходища в близост до турската (непризната, но действително турска) част от Кипър. Позицията на Брюксел тук е слаба. Чавушоглу дипломатично помоли Брюксел да „действа като посредник“ в преговорите между Турция и Кипър, а не да взема страната на последния. Сулейман Сойл, министър на турското министерство на вътрешните работи, бе още по-прям. Той намекна, че Турция може да използва контрола върху нерегламентираната миграция като инструмент за натиск върху Брюксел. „Очевидно е, че Европа ни остави сами да се оправяме с този въпрос. Одобрителното потупване по рамото престана да ни устройва. Ако Турция не беше предприела решителни мерки по онова време, нито едно европейско правителство нямаше да оцелее дори и шест месеца на нашествието на бежанците. Ако искате, може и даго пробваме (да отворим вратите към Европа)“, каза той. Как реагира Брюксел на демарша на Турция? На практика с почти нищо. Европейската комисия чрез устата на упълномощения свой представител за връзки с пресата Наташа Берто се изказа в традиционния стил: „Момчета, нека живеем заедно“ и „Ние, вярваме, че и двете страни ще се придържат към подписания договор“. Но Анкара не беше удовлетворена от позицията на Брюксел според германския уебсайт The World News Monitor, „Чавушоглу заяви в отговор, че страната му няма да бъде уплашена от обещанията да бъде изключена Турция от НАТО, защото тези заплахи априори не могат да бъдат реализирани“.   Държавите от ЕС не могат да се справят „Ако ЕС разчита, че ние сме готови още 50 години да чукаме по вратата на блока в очакване да ни отворят, това няма да се случи. Ние разработваме новите принципи на нашата външна политика и ще информираме за тях в началото на август“, цитира думите на главния дипломат на Анкара турското издание „Сабах“. Изглежда, думите на турския министър на вътрешните работи, че държавите от ЕС не могат да се справят с нахлуването на бежанците, ако турците отворят вратата към Европа, не са далеч от истината. (Превод за “Труд” – Павел Павлов)", "date": "2019.07.27", "title": " Турция заплаши Брюксел с бежанците\t"}
{"url": "https://trud.bg/%d0%b4%d0%b2%d0%b5-%d1%81%d0%b8%d0%bb%d0%bd%d0%b8-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d1%8f-%d1%80%d0%b0%d0%b7%d0%bb%d1%8e%d0%bb%d1%8f%d1%85%d0%b0-%d1%84%d0%b8%d0%bb/", "text": "Земетресение и последвалите го вторични трусове, регистрирани в северната част на Филипините в събота, стана причина за смъртта на осем души, а други 60 са ранени, това съобщиха местните власти, предава „Ройтерс“. Първоначалният трус е бил със сила от 5,4 по скалата на Рихтер, а последвалият го афтършок е имал магнутид от 5,9 по Рихтер. Малко след това регионът е разтърсен от още един вторичен трус. При земетресението са загинали петима души, а други трима губят живота си заради вторичните трусове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.27", "title": " Две силни земетресения разлюляха Филипините, жертвите са осем"}
{"url": "https://trud.bg/%d0%b2%d1%8a%d1%80%d1%85%d0%be%d0%b2%d0%bd%d0%b8%d1%82%d0%b5-%d1%81%d1%8a%d0%b4%d0%b8%d0%b8-%d0%bf%d0%be%d0%b7%d0%b2%d0%be%d0%bb%d0%b8%d1%85%d0%b0-%d0%bd%d0%b0-%d1%82%d1%80%d1%8a%d0%bc%d0%bf-%d0%b4/", "text": "Американският Върховен съд даде зелена светлина на президентa Доналд Тръмп да финансира построяването на стена по южната граница на САЩ с Мексико. Държавният глава може да използва 2.5 млрд. долара от бюджета на Пентагона, съобщи Би Би Си. Построяването на стената беше едно от основните предизборни обещания на Тръмп. Демократическата партия е категорично против строежа по южната граница. Стената ще бъде построена по границата на щатите Калифорния, Аризона и Ню Мексико. В социалната мрежа туитър Тръмп написа: „Уау! Голяма победа относно стената. Върховният съд обърна съдебно разпореждане на по-нисша инстанция и позволи строежа на стената по южната граница да продължи. Голяма победа за граничния контрол и правото!“.   Председателят на Камарата на представителите Нанси Пелоси критикува решението на съда. Тя заяви, че така се позволява на Тръмп да открадне от военния бюджет, за да построи излишна и неефективна стена – решение което не успя да премине през Конгреса. „Нашите бащи създадоха демокрация, управлявана от хората – не монархия“, допълни Пелоси. По-рано тази година президентът поиска 6.7 млрд. долара за построяването на стената. Тогава той заяви, че е въпрос на национална сигурност. Реалната сума за построяването на цялата стена по 3200 км. граница на САЩ с Мексико минава 23 млрд. долара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.27", "title": " Върховният съд на САЩ разреши на Тръмп да построи стена с Мексико"}
{"url": "https://trud.bg/%d0%ba%d0%b0%d0%ba%d0%b2%d0%be-%d1%82%d0%b5%d0%b3%d0%bb%d0%b8-%d1%85%d0%be%d1%80%d0%b0%d1%82%d0%b0-%d0%bd%d0%be%d1%89%d0%b5%d0%bc-%d0%ba%d1%8a%d0%bc-%d1%85%d0%bb%d0%b0%d0%b4%d0%b8%d0%bb%d0%bd%d0%b8/", "text": "Касиерката:  – Прощавайте, вие торбичка с дръжки ли искахте?  – Не бе душичко, дай ми с крачета да си тича до мен! *** Червената шапчица тръгнала за баба си през гората.  По едно време пред нея изкочил вълкът:  – Вълчо, моля те, не ме яж! Ще ти ти дам топлата питка, ако трябва и любов щи дам…  – Стига с тия простотии ма, дай ми вестника в който е увита питката, че нямам новини от сума време… *** – Добър ден, ще направите ли дарение за нашия старчески дом?  – Разбира се, ето ви тъщата! *** Всеки празник трябва да се празнува с такъв размах, че силата на инерцията да стига до следващия празник! *** Какво му трябва на един мъж. Едно горчиво кафе сутрин и една любима жена, която да му вгорчи останалата част от деня. *** – Гроздане, пак си пил!  – Не съм ма Ленче!  – Закълни се!  – Гръм да те удари, ако съм пил! *** В магазин за бельо.  Мъж се обръща към продавачката:  – Имате ли мъжки боксерки?  – В момента – не, господине, но мога да Ви предложа дамски боксерки. Почти няма разлика…  – А искаш ли да извадя разликата и да видим? *** – Скъпа, счупих една чаша в кухнята!  – Идвам с метлата.  – Не е спешно, може да дойдеш и пеша! *** – Ти къде си?  – В лудницата  – Това е ясно, но къде по-точно – вкъщи или на работа? *** Нищо не радва очите така, както подредения куфар за почивка! Нее не заминавам но… Друго си е след дългия и скапан работен ден да се прибера, да отворя вратата, а той там… чака ме … И едно такова настойчиво ме подканя, да им тегля една дълга на всички и да хвана пътя за морето. *** Всяка нощ нещо все ме тегли към хладилника! Мисля че са магнитчетата на вратата? *** И едно да знаете от мен:  – Който си снима само лицето, не иска да си покаже шкембето… *** Простотията не причинява душевен дискомфорт у тези, които я носят… *** Забележка в ученически бележник:  – Уважаеми родители! В часа по музика вашият син три пъти поръча „Бяла роза“, а накрая не плати! *** Обажда се свекърва на снаха:  – Как е синът ми, не ми се вдига телефона?  – Добре е, по цяла вечер надига стъклото, скита с приятели, а мен пак ме изтъркаля без причина…  – Убав на майка той, само да не е болен! *** Между приятелки:  – Искам да си взема котка!  – Котката е сериозно нещо и е за цял живот. Помисли си добре! Може би първо да опиташ да се омъжиш? *** – Тате, тате, ония ден пиках срещу стриптийз клуб и явно съм хванал венерическа болест.  – Сега иди пикай срещу аптека да ти мине! *** Из „Записките на следователя:“  – Жертвата е бил ударена с кръгъл, тъп предмет.  Заподозреният:  – С глава я ударих! *** – И защо не искаш да ми купиш апартамент? А? В края на краищата във вените ми тече твоя кръв.  – Господине, отдръпнете се от кръводарителя и му дайте възможност да си отиде спокойно! *** – Сине, аз на твоите години камък да стисна, вода пускаше!  – И аз на твоите години, тате, същите глупости ще разправям. *** – Искаме да ви предложим много интересна работа!  – А заплатата?  – Заплатата не е така интересна! *** – Казват, че сте експерт по жените?  – Е, не! Обикновен потребител съм! *** Както казват концесионерите по курортите:  – Ако ви бръкнем в левия джоб, подайте и десния! *** Жените са като бърз кредит:  – Отлични условия, добра реклама, от документите само лична карта, после цял живот плащаш! *** В банката:  – Направете ми „разпечалка“ на банковата ми сметка.  – Може би разпечатка?  – Не, не! *** – Ало, скъпа, излизам от работа, какво да взема?  – Добро настроение, скъпи!  – Тогава няма да се прибера! *** Снощи гаджето ми вика:  – Ще прекараш най – ГОРЕЩАТА нощ в живота си!  И баам – изключи климатика…! *** – Скъпи, посрещай ме, летя към теб на крилете на любовта!  – А метлата на майка си ли даде? *** Пиенето на много вода водело до липса на бръчки, явно не съм прочела правилно и глътнах бая водка…, ба как се изпънах днес не е истина. *** Никой не обича зеленчуци… докато не се научи да пие ракия! *** Двама си говорят..  – А бе, много искам в Испания да ходя, от бикове да бягам..  – Е ми, ходи на дискотека в Перник, бутни някой и бегай… *** Хубаво е да си гъсеница… Ядеш, ядеш, ядеш… спиш, спиш, спиш… Събудиш се – хоп – Красавица! *** Семеен разговор преди лягане:  – Жена, ще спим ли или какво?  – Най-напред ”или какво”, а после и ще спим… *** Днес, шефът толкова дълго вика по мен, че накрая неволно възкликнах:  – Да, скъпа! *** – Кой е най-плодовитата историческа личност?  – Наполеон – има роднина във всяка психиатрична клиника. *** Прибира се мъжът вкъщи, жена му го посреща на вратата:  – Да знаеш днес за малко стенният часовник щеше да падне на главата на майка ми.  – Мамка му китайски боклук, винаги закъснява. *** Най-доброто пожелание за мъж:  – Дано не ти се случва онова, което мисли майка ти, когато не си вдигаш телефона, и нека ти се случва онова, което мисли жена ти. *** Разговор с блондинка:  – 60 минути прекарани с теб ми се струват цял час!  – Скъпи, това е толкова мило! Обичам те! *** На нудистки плаж:  – Госпожице, много ми харесвате!  – Не съм сляпа, господине! *** Преди малко прочетох, че миналата година са се оженили 213 257 човека… Не искам да се заяждам, ама НЕ трябва ли бройката да е четна? *** Вбесен съпруг крещи на жена си:  – Толкова съжалявам, че не ти поиска ръката някой тъпанар, олигофрен, простак!  Тя:  – Поиска я!  Той:  – И защо не се омъжи за него?!  Тя:  – Омъжих се! *** Седи циганка до подлеза:  – Батеее… Дай да ти гледам… 10 лв. за лоши неща… 20 лв. за хубави.  Той и оставя 10 лв.  – Батеее… Жена ти е бременна с тризнаци.  Той и оставя още 10 лв.  – Батеее… Спокойно… Не са от теб…", "date": "2019.07.27", "title": " Какво тегли хората нощем към хладилника?"}
{"url": "https://trud.bg/%d0%b8%d0%bd%d1%82%d0%b5%d0%bd%d0%b7%d0%b8%d0%b2%d0%b5%d0%bd-%d1%82%d1%80%d0%b0%d1%84%d0%b8%d0%ba-%d0%bd%d0%b0-%d0%b3%d0%ba%d0%bf%d0%bf-%d0%ba%d0%b0%d0%bb%d0%be%d1%82%d0%b8%d0%bd%d0%b0-%d0%bc/", "text": "Още от рано сутринта на българо-сръбската граница на ГКПП „Калотина“ трафикът е интензивен. Има забавено преминаване, както на вход, така и на изход от България, информира БТВ, позовавайки се на вътрешното министерство. На българо-македонската граница трафикът е нормален на всички гранични контролно-пропускателни пунктове. На българо-гръцката граница на ГКПП „Маказа“ трафикът е интензивен на изход от страната. На българо-турската граница на ГКПП „Капитан Андреево“ трафикът е затруднен на изход зa товарни и леки автомобили.На българо-румънската граница трафикът е нормален на всички гранични контролно-пропускателни пунктове. Ремонтите на пътното платно от румънска страна ще бъде преустановени в периода от 26.07 до 28.07. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.27", "title": " Интензивен трафик на ГКПП „Калотина“, „Маказа“ и „Капитан Андреево“"}
