{"url": "https://trud.bg/35-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b8%d0%b7%d0%b4%d1%8a%d1%85%d0%bd%d0%b0-%d0%b2-%d0%b3%d0%b0%d1%80%d0%b0%d0%b6-%d0%b2-%d0%b1%d1%83%d1%80%d0%b3%d0%b0%d1%81-%d1%81/", "text": "35-годишен мъж е открит мъртъв в Несебър. Тялото на младия мъж е намерено в гараж преди няколко дни, но днес криминалисти са направили повторен оглед, съобщи  . Установена е самоличността на мъжа, открит мъртъв в центъра на Несебър. Тялото е на 35-годишен местен жител, който е издъхнал в гаража на ул. „Еделвайс” №43. „Няма данни за насилие, причините за смъртта са прекомерна употреба на алкохол, която е предизвикала инфаркт”, съобщиха запознати с разследването. От ОД на МВР-Бургас уточняват, че е образувано досъдебно производство, разпитват се свидетели, които потвърждават версията за настъпила естествена смърт.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.14", "title": " 35-годишен мъж издъхна в гараж в Бургас след препиване"}
{"url": "https://trud.bg/%d1%81%d0%b5%d0%b1%d0%b0%d1%81%d1%82%d0%b8%d0%b0%d0%bd-%d0%ba%d1%83%d1%80%d1%86-%d1%83%d0%b4%d0%b0%d1%80%d0%b8-%d1%80%d0%b0%d0%bc%d0%be-%d0%bd%d0%b0-%d0%b2%d0%b8%d0%ba%d1%82%d0%be%d1%80-%d0%be%d1%80/", "text": "Австрийският канцлер Себастиан Курц се обяви против изгонването на партията “Фидес” на унгарския премиер Виктор Орбан от редиците на Европейската народна партия (ЕНП). Изказването му дойде в публикувано днес интервю за “Франкфуртер алгемайне цайтунг” и в своеобразен отговор на думите на шефа на Еврокомисията Жан-Клод Юнкер, че Орбан “вече няма място в ЕНП”. Паневропейският алианс е най-големият в ЕС и включва Народната партия на Курц, Християнсоциалната народна партия на Юнкер, “Фидес” и християндемократите на германската канцлерка Ангела Меркел. Според Курц правителствени партии от Централна и Източна Европа не бива да бъдат изтласквани от традиционните партии в ЕС. “Вместо това можем да упражним неформално влияние, когато това е необходимо”, посочи австрийският канцлер. Спекулациите за изгонването на “Фидес” от ЕНП идват, след като Европарламентът прие миналия месец предложение за резолюция, в което се казва, че в Унгария има сериозен риск от нарушение на ценностите на ЕС. Евродепутатите от партията на Курц подкрепиха текста.  ", "date": "2018.10.14", "title": " Себастиан Курц удари рамо на Виктор Орбан\t\t\t"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d1%82%d1%8a%d1%80%d0%b3%d0%b0-%d0%b7%d0%b0-%d0%bf%d1%8a%d1%80%d0%b2%d0%b8%d1%8f-%d0%bf%d1%8a%d1%82-%d0%bd%d0%b0-%d0%ba%d1%80%d0%b5%d0%b4%d0%b8%d1%82/", "text": "Плащат само два пъти за отсечката между Мездра и Ботевград – за проектирането и след завършване на трасето 3 години ще продължи изграждането на отсечката Първата поръчка за изграждане на път на кредит вече е факт. За новите условия, по които вече ще се изграждат шосетата, построени с национални средства, “Труд” съобщи пръв още на 26-ти август. Първият търг, който ще се проведе по тях е за отсечката между Ботевград и Мездра. Пътят ще бъде изградена на “инженеринг” – тоест избраната компания ще трябва първо да проектира 13,5 – километровото трасе и след това да го построи. За работата на изпълнителя ще се плаща само на два транша, а не както досега авансово и при изпълнение на всеки отделен етапи от работата. Така реално фирмите ще строят на кредит за държавата и при собствен финансов риск, тъй като трябва да привлекат предварително нужните им средства. Спечелилата конкурса за отсечката Ботевград-Мездра компания първо ще получи заплащане за одобрения проект на трасето. Останалите средства ще получи чак при окончателно завършване на пътя, приемане на работата, отстраняване на евентуални дефекти и получаване на Акт 16 за участъка. Срокът за изпълнение на проекта е 3 години, а прогнозната цена – 178,8 млн. лв. С новите условия държавата ще си гарантира качествено изпълнение на новите пътища и магистрали. Правилата обаче могат да се прилагат единствено за отсечките, които се финансират с пари от бюджета. За тези, които се строят с еврофинансиране ще са валидни досегашните условия. Довореност за новия начин на изграждане на шосетата у нас е постигната с членовете на Камарата на строителите в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Пускат търга за първия път на кредит\t\t\t"}
{"url": "https://trud.bg/%d1%81%d1%8a%d0%b1%d0%b8%d1%80%d0%b0%d1%82-%d0%bd%d0%be%d0%b2%d0%b8-%d0%b4%d0%be%d0%ba%d0%b0%d0%b7%d0%b0%d1%82%d0%b5%d0%bb%d1%81%d1%82%d0%b2%d0%b0-%d0%b7%d0%b0-%d1%83%d0%b1%d0%b8%d0%b9%d1%81%d1%82/", "text": "Докарват обвиняемия тази седмица Криминалисти продължават да събират доказателства за убийството на Виктория Димитрова в Русе. Въпреки решението за екстрадиране у нас на обвиняемия Северин Красимиров (21 г.), ОДМВР-Русе продължава да работи по всички версии, както и да търси нови следи от зверството, увери шефът на ОДМВР-Русе Теодор Атанасов. “Много неща още не са известни, тепърва ще продължава работата, но важното е, че извършителят е разкрит. Доказателствата са достатъчно и става въпрос не само за ДНК материал, но и за други данни”, каза и бившият вътрешен министър Валентин Радев. 30-годишната административна директорка на русенската телевизия ТВН бе открита изнасилена и убита миналата събота на крайбрежната алея на Дунав. Дни по-късно в германски град Щаде бе арестуван Северин Красимиров, който се опитал да се скрие при майка си. Германски съд разреши екстрадирането му и се очаква той да бъде върнат до дни у нас. Според сайта на летище София във вторник и в събота има полети от Хамбург, който е много близо до Щаде.", "date": "2018.10.14", "title": " Събират нови доказателства за убийството на Виктория"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%b8%d1%8f-%d0%be%d1%82%d0%ba%d1%80%d0%b8%d0%b2%d0%b0-%d0%be%d1%82%d0%bd%d0%be%d0%b2%d0%be-%d0%ba%d0%bb%d1%8e%d1%87%d0%be%d0%b2-%d0%b3%d1%80%d0%b0%d0%bd%d0%b8/", "text": "Основният граничен пункт между Йордания и Сирия ще бъде отворен отново в понеделник, три години след закриването му, съобщиха властите в Аман, предаде АФП. ГКПП Джабер, известен като Насиб от сирийската страна, е ключова точка от близкоизточен търговски път, който бе затворен от Йордания през 2015 година, след като бе завладян от формирования на въоръжената опозиция. Отварянето на граничния пункт, което бе потвърдено и от Дамаск в неделя, се случва, след като сирийските правителствени сили си върнаха контрола над района през юли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Йордания открива отново ключов граничен пункт със Сирия"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d0%bd%d0%b8-175-%d0%b3%d1%80%d0%b0%d0%b4%d1%83%d1%81%d0%b0-%d0%b2-%d0%bc%d0%be%d1%81%d0%ba%d0%b2%d0%b0/", "text": "В руската столица днес беше регистриран температурен рекорд от 17,5 градуса, предаде ТАСС. Толкова висока температура през този ден на октомври не е била измервана от над 50 години насам. Според метеоролозите, подобна топла златна есен не е била наблюдавана в Москва повече от 70 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Рекордни 17,5 градуса в Москва"}
{"url": "https://trud.bg/%d0%ba%d1%80%d0%b8%d0%bc%d0%b8%d0%bd%d0%be%d0%bb%d0%be%d0%b3-%d0%b7%d0%b0-%d1%81%d0%b5%d0%b2%d0%b5%d1%80%d0%b8%d0%bd-%d0%ba%d1%80%d0%b0%d1%81%d0%b8%d0%bc%d0%b8%d1%80%d0%be%d0%b2-t%d0%be%d0%b2%d0%b0/", "text": "От снимките на обвинения за убийството в Русе – Северин Красимиров, в социалните мрежи се вижда, че предполагаемият убиец на 30-годишната Виктория Маринова се стреми към грубо сексуално въздействие спрямо жените и се гордее със сексуалното си насилничество. Такъв психологически портрет на Красимиров състави криминологът и преподавател по наказателно право в Русенския университет – проф. д-р Петя Шопова. Според нея за подобно характеризиране на личността му свидетелства и изключително жестокият начин, по който Маринова е била изнасилена и убита. „Tова е човек, който в никакъв случай не изпитва съчувствие към другия. За него жената не е създанието, към което да се отнасяме с внимание и любов. За него тя може да бъде до такъв начин пренебрегната, да бъде насилена, за да се удовлетвори нагонът, т.е. това е изключително примитивен човек, ако говорим за подобна ситуация”, коментира проф. Шопова пред  . По думите ѝ общото между извършителите на подобни убийства на жени в миналото е, че те нямат никакво усещане за жестокостта, която причиняват, и никаква съпричастност към това, което се случва с жертвата. Що се отнася до Северин Красимиров – ако вината му бъде доказана, той може да бъде осъден на 15 до 20 години лишаване от свобода, доживотен затвор или доживотен затвор без замяна. Ако обаче признае обстоятелствата от обвинителния акт, наказанието му ще намалее с една трета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.14", "title": " Криминолог за Северин Красимиров: Tова е човек, който не изпитва съчувствие"}
{"url": "https://trud.bg/%d0%b2-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bd%d1%8f%d0%bc%d0%b0-%d0%bd%d0%b0%d0%b4%d0%b5%d0%b6%d0%b4%d0%b0-%d1%81-%d0%bb%d1%8c%d0%be%d0%b2/", "text": "Медиите в Германия взеха на прицел селекционера на националния отбор Йоги Льов. Причина за нападките бе тежката загуба с 0:3 от Холандия в двубоя от Лигата на нациите. Според пресата в страната, тимът се нуждае от нов селекционер. В публикациите се подчертава, че треньорът получи кредит на доверие след ранното отпадане на Мондиал 2018.  „Вярата в Льов изчезна“, се казва в коментар на „Билд“, а „Шпигел“ отива дори по-далеч със заглавие „По-добре няма да става“.  Медиите все пак уточняват, че играта на Бундестима не е била чак толкова вяла, колкото показва резултатът. През последните 12 месеца обаче Германия успя да победи единствено Саудитска Арабия, Перу и Швеция. А Германия записа и антирекорд – три поредни мача без гол. Загубите през 2018 година пък са цели пет.  Самият Льов също изрази разочарованието си от тежкото поражение.  „Ако бяхме загубили с 0:1, резултатът може би щеше да е нормален, но двата късни гола промениха нещата – анализира треньорът, направил Германия световен шампион през 2014 г. – Когато играем по този начин, всеки трябва да поеме отговорност, включително и аз.“  Следващият мач на Бундестима е срещу Франция във вторник.", "date": "2018.10.14", "title": " В Германия: Няма надежда с Льов"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-%d1%81%d0%b5-%d1%80%d0%b0%d0%b7%d0%b1%d0%b8-%d0%b2-%d0%b3%d1%80%d1%83%d0%bf%d0%b0-%d1%85%d0%be%d1%80%d0%b0-%d0%b2-%d0%b3%d0%b5%d1%80%d0%bc%d0%b0%d0%bd%d0%b8/", "text": "Най-малко трима души загинаха, а още 8 души бяха ранени, след като малък самолет „Чесна“ се разби в западната германска провинция Хесе, предаде Ройтерс. Според в. „Билд“ машината е захождала за кацане след неуспешен опит, като пилотът е загубил контрол над нея и тя е ударила група хора, които са били на летището. Първоначалната информация беше, че самолетът е имал авария при излитането и е паднал извън границите на аеродрума. Инцидентът край град Фулда е станал в късните следобедни часове местно време. Атмосферните условия са били добри. Сред загиналите има и дете. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Самолет се разби в група хора в Германия, трима загинаха"}
{"url": "https://trud.bg/%d0%ba%d1%80%d0%b8%d1%81%d1%82%d0%b8%d0%b0%d0%bd-%d0%ba%d0%be%d1%81%d1%82%d0%be%d0%b2-%d0%b2%d0%bb%d0%b5%d0%b7%d0%b5-%d0%b2-%d1%83%d1%87%d0%b5%d0%b1%d0%bd%d0%b8%d1%86%d0%b8%d1%82%d0%b5/", "text": "Младият изпълнител Кристиан Костов, станал известен след участието си за България в международния конкурс Евровизия от 2017 година, влезе в учебниците. Певецът е даден за пример в учебник по Български език за седми клас.  „Не мога да повярвам, че съм даден за пример в упражненията в български учебник за ученици от VII клас. Това е огромна чест. Не мислих, че някога ще ми се случи нещо подобно, благодаря ви, България!“, пише самият Кристиан, който сам се похвали за новината в профила си в туитър.  В официалната страница на българската делегация на Евровизия, поддържана от БНТ, също споделиха новината, но не потвърдиха официално оттеглянето на страната ни от конкурса. „>", "date": "2018.10.14", "title": " Кристиан Костов влезе в учебниците"}
{"url": "https://trud.bg/%d0%b5%d1%81-%d0%b8-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d1%81%d0%b0-%d0%bf%d0%be%d1%81%d1%82%d0%b8%d0%b3%d0%bd%d0%b0%d0%bb%d0%b8-%d1%81%d0%bf%d0%be/", "text": "Европейският съюз и Великобритания са постигнали споразумение относно основните параметри за излизането на Обединеното кралство от Съюза, съобщиха в неделя пред Politico дипломатически източници от Брюксел, предаде Ройтерс. Трима неназовани високопоставени евро-дипломати са заявили пред британската агенция, че е постигнато споразумение за условията на Брекзит, но запознати с преговорите източници са отрекли това да е истина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.14", "title": " ЕС и Великобритания са постигнали споразумение за Брекзит"}
{"url": "https://trud.bg/%d0%b7%d0%b0%d1%81%d1%82%d1%80%d0%b0%d1%85%d0%be%d0%b2%d0%b0%d1%82-%d0%ba%d0%be%d0%bb%d0%b8%d1%82%d0%b5-%d0%bd%d0%b0-%d0%b4%d0%b5%d0%bf%d1%83%d1%82%d0%b0%d1%82%d0%b8%d1%82%d0%b5/", "text": "Срокът за “Каско” и злополука е до края на този месец Народното събрание е обявило обществена поръчка за застраховки на депутатите за 98 000 лева без ДДС.  Според заданието предметът на обществената поръчка включва подписването на застраховки “Гражданска отговорност” на шофьорите на парламента – което се отнася за 97 броя автомобили, “Каско” на моторните превозни средства на Народното събрание, покриваща всички рискове – общо 102 броя служебни коли. В обявения търг е включена и застраховка “Злополука” на всички места в парламентарните лимузини – общо 589 места. По застраховка “Каско” Народното събрание има право да дозастрахова МПС при същото тарифно число до размера на първоначално уговорената застрахователна сума съгласно проекта на договор. В тези случаи общата стойност на допълнителната премия по застраховката не може да надвишава четири хиляди лева без ДДС. Крайният срок за участие в обществената поръчка от страна на застрахователните дружества е до края на този месец.  От администрацията на народното събрание са обявили и търг за застраховка на оборотните жилища на депутатите за 2019 година. За тях пък ще бъде сключена застраховка “Пожар и природни бедствия” за общо 250 броя недвижими имоти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Застраховат колите на депутатите\t\t\t"}
{"url": "https://trud.bg/44-%d1%82%d0%b8-%d1%81%d0%bc%d0%b5-%d0%bf%d0%be-%d1%87%d0%be%d0%b2%d0%b5%d1%88%d0%ba%d0%b8-%d0%ba%d0%b0%d0%bf%d0%b8%d1%82%d0%b0%d0%bb/", "text": "Момичетата у нас могат да реализират потенциала си по-пълно 44-то място от общо 157 държави заема България според новия индекс, въведен от Световната Банка – на човешкия капитал. С него се отчита до каква степен може да се реализира потенциала на новородените деца. Според изследване на институцията две трети от богатството на света от 1123 трилиона щатски долара се дължи на хората. Това е по-видимо в богатите държави, в които 75% и повече от заможността на съответната страна се дължат на инвестицията в човешкия капитал. В бедните процентът е около 40 на сто и дори по-малко. Това заяви изпълнителният директор на Световната Банка Кристалина Георгиева, веднага след приключването на Годишната среща между институцията и Международния валутен фонд. Тези данни за пореден път показват колко са важни инвестициите в образование, здравеоопазване и социална защита, обясни Георгиева. От индекса, който се въвежда за първи път, става ясно още, че новородените момичета у нас могат да реализират 71% от потенциала си, а момчетата – 65 на сто. Индексът се изчислява според пет показателя – вероятност за оцеляване на децата до петгодишна възраст, очакваните години престой на детето в образователната система, качеството на учене, очакваната продължителност на живота и дела на децата, които страдат от изоставане при растежа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.14", "title": " 44-ти сме по човешки капитал\t\t\t"}
{"url": "https://trud.bg/%d1%85%d1%80%d0%b8%d1%81%d1%82%d0%b8%d1%8f%d0%bd%d1%81%d0%be%d1%86%d0%b8%d0%b0%d0%bb%d0%bd%d0%b8%d1%8f%d1%82-%d1%81%d1%8a%d1%8e%d0%b7-%d0%b7%d0%b0%d0%b3%d1%83%d0%b1%d0%b8-%d0%b0%d0%b1%d1%81%d0%be/", "text": "Управлявалият досега в Бавария консервативен Християнсоциален съюз (ХСС) – съюзник на Християндемократическия съюз на канцлерката Ангела Меркел – загуби абсолютното си мнозинство в регионалния парламент, предаде ДПА, като цитира резултати от екзит пол. ХСС получава 35,5 на сто от гласовете и остава първа политическа сила, но с 12 процента по-малко в сравнение с 2013 г., и губи абсолютното си мнозинство. Това е най-лошият изборен резултат на ХСС от 1950 г., отбелязва Ройтерс. На второ място са Зелените с 18,5 процента. Крайнодясната Алтернатива за Германия получава 11 на сто от гласовете и за първи път влиза в регионалния парламент. Другият съюзник на Меркел на национално равнище, Социалдемократическата партия, получава 10 процента и понася тежка загуба на регионалните избори в Бавария, посочва АФП. Ройтерс добавя, че ХСС ще трябва да състави коалиция, което е унижение за партия, свикнала да управлява сама. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.14", "title": " Християнсоциалният съюз загуби абсолютното си мнозинство в баварския парламент"}
{"url": "https://trud.bg/%d1%88%d1%83%d0%bc%d0%b5%d0%bd%d0%b5%d1%86-%d0%b8%d0%b7%d0%bf%d1%8f-she-%d0%b2-%d1%81%d0%bd%d0%b8%d0%bc%d0%ba%d0%b8/", "text": "За да станеш модел на фотограф, е нужно не само красиво тяло, трябва присъствие Фотографът Ивайло Сакелариев, спечелил световно признание в дългата си кариера зад обектива, подреди за първи път изложба в родния Шумен. Години наред отлагал, защото искал да е перфектна. За над 40-те кадъра с оригинално женско присъствие избрал името “She” по песента на краля на френския шансон Шарл Азнавур. Сякаш по провидение на съдбата почитателите му имаха честта да видят “Тя” на Сакелариев точно в седмицата, когато великият музикант прекрачи в рая на музиката. “Първо си помислих, че е лоша поличба, докато редя изложбата той да почине. После реших, че не бива да се разсъждава така. Ако един човек, който е изключителен творец, те е провокирал, стимулирал и вдъхновил, това е приемственост в изкуството”, казва Ивайло. Словоохотливостта му свършва почти до тук, защото не обича да е център на внимание, предпочита произведенията му да говорят за неговото отношение към жената, която буквално царува в тях. Споделя, че ако беше възможно не би присъствал и на откриването на експозицията. Имал е няколко самостоятелни изложби в страната, Австрия и Франция, а най-идеално му било, когато не отишъл на последната в чужбина. Важно му е дали ще зарадва публиката, какво ще каже тя, но след десетилетия работа е на принципа “перфектна снимка за зрителите може да има, за авторите надали”. В “Shе’s my reason to survive” е подредил кадри от 1987 г. до днес. Снимани са в цяла България, всeки си има своя история, дори преживяни рискове от майстора и моделите. Понякога желаната снимка идва след 150 кадъра и два часа работа при екстремни условия. Една от най-впечатляващите снимки е родена в порутения Летен театър на Приморско, където Ивайло открил невероятен декор – стая, превзета от бръшляни, стари книги и прахоляк, а сред тях две потрошени пиана. Бил ментор на група фотографи, но не пропуснал и той да снима. Веднага намерил модел и го запечатал сред забравата. Поне 15 жени са позирали само в изложбата му “She” и отношенията с всяка са били строго професионални. На тези, които си мислят, че е лесно да вплетеш женско тяло в кадър или пък, че от всяка красавица става фотографски модел, казва твърдо – не. Всеки, избрал този път, трябва да знае, че талант, теоретична и техническа подготовка, дори богат опит, не са достатъчни. Важно е отношението към жената. “Точно Тя държи в ръцете си ключа към успеха или провала ти. Красиво женско тяло не стига, нужно е женско присъствие”, обяснява Сакелариев. А единственият начин една жена да ти даде целия си магнетизъм, е да ти повярва. Да я запалиш по творческата си идея и тя да пожелае нейната реализация толкова, колкото и фотографът. Ивайло казва на по-силната половина от човечеството, че явно когато “Бог е създал Адам е виждал някакви недостатъци и решил да създаде Ева, за да се допълнят нещата и да има красота в света. Е, не че не ни късате нервите понякога…” Отсича, че не е трудно да се работи с жени, когато се подхожда с уважение. “Това че ти позира гола, не значи, че може да си помислиш “лека жена”…”, казва Ивайло. Колкото до това дали работата му предизвиква ревност в съпругата му Каролина, която е фармацевт, е категоричен – “Избрал съм си правилната жена, никога не ми е правила проблем”. Напротив, вдъхновявала го е и заедно са се радвали на всяко постижение.   Международен успех Не само според най-близките му, но и според колегите по обектив, Ивайло е олимпийски шампион във фотографията. “Той има всички титли, които може да има един фотограф”, обяви при откриване на експозицията колегата му Цветан Четъшки от Стара Загора. Притежава смятаната за “Оскар” в занаята “Hasselblad – Austrian Super Circuit” – gold trophy в категория голо тяло. През 2003 г. и 2005 г. печели специалната награда в конкурса за актова фотография на френското списание “Photo”. През 2006 г. му присъждат златен медал за голо тяло в Trierenberg Super Circuit – Austria. През 2007 г. е носител на Голямата награда на “Фотоваканция”. Има злато и от International salon photography CACAK-2013 Сърбия. В следващите три години печели пак златните призове от престижни конкурси в Босна и Херцеговина, в Чехия, в Черна гора. От миналата година пък е носител на званието Артист на Международната федерация за артистична фотография /AFIAP/. И продължава да твори. Признава, че “Тя с многоликата си и опърничава природа е причината му да оцелява по нелекия път в търсене на съвършенство”.", "date": "2018.10.14", "title": " Шуменец изпя „She“ в снимки\t\t\t"}
{"url": "https://trud.bg/%d0%b4%d0%b0%d0%ba%d0%be%d1%82%d0%b0-%d0%b4%d0%b6%d0%be%d0%bd%d1%81%d1%8a%d0%bd-%d0%b0%d0%b7-%d1%81%d1%8a%d0%bc-%d0%b1%d0%b5%d0%b7%d1%81%d1%80%d0%b0%d0%bc%d0%bd%d0%b0/", "text": "Работя здраво, за да изляза от сянката на „50 нюанса сиво” и неговите продължения. Но успехът на филма ми се отрази по странен начин. Особено е чувството да изгубиш своята анонимност Римейкът на „Суспирия” е нещо специално и ще ви изплаши истински Работата ми носи щастие Дакота Джонсън е сексуално атрактивна, грациозна и палава холивудска антилопа с дълбоки и здрави корени в света на шоубизнеса. Тя е внучка на Типи Хедрън и дъщеря на Мелани Грифит и Дон Джонсън. Преди дни навърши 29 години и вече излиза от сянката на звездните си родители. Тя стана световна звезда с участието си в спорната като качество, но комерсиално задоволителна еротична трилогия “50 нюанса сиво”, “50 нюанса по-тъмно” и “50 нюанса освободени”. Джонсън обича да експериментира и не се страхува от рискованите проекти. Тя прие една от главните роли в римейка на хорър класиката “Суспирия”, който направи фурор във Венеция. Филмът трябва да излезе до края на годината на по-широко разпространение, а тази седмица в българските кина тръгна друго заглавие с великолепната Дакота – “Тежки времена в “Ел Роял”. – Дакота, как се чувствате като третото поколение холивудска звезда? – Странно е, а и аз не бих искала да дефинирам себе си по този начин. Искам да си завоювам титлата “актриса”. Да говорят за мен като за изпълнителка. Израснах в тази система. Гледах как родителите ми рабоят и от малка исках да правя същото, да играя роли, да бъда във филми. Това беше единственото нещо, което можех тогава. Лос Анджелис е странно място. Особено, когато растеш в общност на известни и могъщи хора с проблеми. След години осъзнах колко странно и нетрадиционно детство съм имала. – Притесни ли Ви еротичната естетика и садо-мазо природата на “50 нюанса сиво” – филмът, който Ви превърна в секс-символ? – Не. Аз съм безсрамна. Това е тайната ми. Гордея се с тези роли и с филмите, но дойде време да се дистанцирам от тях. Искам публиката да ме свързва и с други роли. Работя здраво, за да изляза от сянката на “50 нюанса сиво” и неговите продължения. Но успехът на филма ми се отрази по странен начин. Особено е чувството да изгубиш своята анонимност. Да станеш разпознаваемо лице. Малко е странно колко бързо бях заобиколена с внимание около успеха на “50 нюанса сиво”. Не бях свикнала с това. Но аз обичам да търся нови предизвикателства и определено не бих желала да бъда запомнена само като чувствителната репортерка Анастейша Стийл, пристрастена към травматично-еротичните си отношения с млад милиардер, която я бие, а на нея и харесва. Обичам да поемам рискове с ролите си. Работата ми носи щастие. – Доволна ли сте от партньорството си с Джони Деп в “Черна служба”? – О, да. Получи се доста солиден гангстерски филм. Джони беше едновременно застрашителен и превъзходен в ролята на печално известния бостънски мафиот Уайти Бълджър. Аз изиграх сравнително малка роля, но научих много и се радвам, че бях част от този проект. – Вие сте била модел преди да навлезете в киното. Как беше преходът от подиума към снимачната площадка? – Приятен и задължителен. Годините на обитаване на модния свят ми помогнаха да се чувствам уверена пред обективите и в синтетична среда. Още в тийнейджърските години напуснах училище и подписах с IMG models. Снимах се в реклами за Mango, в кампанията “Rising Star” за австралийската модна марка Wish. Беше забавно. Но винаги съм искала да бъда част от киното. – Всички във филмовите среди говорят за римейка на хорър класиката “Суспирия”, който представихте във Венеция. Толкова ли е страшен филма? – О, да. Никога не съм участвала в нещо подобно. След тази роля имах си мислех, че имам нужда от терапия. В същото време бях екзалтирана и изпълнена с щастие и адреналин по време на снимките. Римейкът на “Суспирия” е нещо специално и ще ви изплаши истински. За втори път работя с режисьора Лука Гуаданино и вече се чувствам в сигурни ръце с него. Филмът разработва мои любими теми – танци, вещици и магии. – Какво могат да очакват зрителите на “Тежки времена в “Ел Роял”, където си партнирате с Крис Хемсуърт и Джеф Бриджис? – Едно прекрасно приключение с неочаквани сценарни решения. Да работя с тези хора е едновременно парти и привилегия. Филмът е страхотен и не защото аз участвам в него. Историята е за седем непознати, всеки със своите смущаващи тайни, чийто пътища се пресичат през 60-те години на миналия век край езерото Тахо в “Ел Роял” – хотел с лоша слава и още по-мрачно минало. Всеки от гостите в хотела не е това, за което се представя, и всички те се оказват замесени в една история, изпълнена с воайорство и насилие. Самото място, разположено на границата между Калифорния и Невада, доста наподобява на атмосферата в “Туин Пийкс”. – Как гледате на възхода на телевизията? – За разлика от много други хора аз сякаш пропуснах влака на телевизията. Така и не разбрах как се случи това, как се появиха всички тези нови качествени сериали. Сега съм направо комплексирана по тази тема. Толкова много неща съм изпуснала. Май трябва да наваксам. – Как подхождате към актьорския занаят? – Аз съм от актрисите, които разчитат на импровизацията. Много харесвам комедията, има технология в създаването и доставянето на хумористични реплики и състояния, но импровизацията е ключова част от жанра. Още от млада съм привлечена от този метод. Не в същото време съм огромна привърженичка на подготовката и богатото проучване за роля. Има си моменти за импровизация. Но подготовката е скелето, на което опира всичко. Един път снимах филм, в който моята героиня беше обсебена от Брус Лий. И така аз прочетох всичко, което има да се прочете за Брус Лий, гледах всичките му филми, попих цялата информация за живота и кариерата му. Станах експрет на тема Брус Лий. – Кои са любимите Ви актриси, вдъхновили Ви по пътя в киното? – Великата Джина Роуландс е най-любимата ми актриса за всички времена. Феноменална е. Никол Кидман и Мишел Пфайфър също са незаменини и са били част от моя личен пантеон с любими изпълнителки. Израснах с техните роли и филми. Те са наистина необикновени.  ", "date": "2018.10.14", "title": " Дакота Джонсън: Аз съм безсрамна\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%83%d0%b1%d0%b8%d0%b5%d1%86%d1%8a%d1%82-%d0%bd%d0%b0-%d0%b2%d0%b8%d0%ba%d1%82%d0%be%d1%80%d0%b8/", "text": "Убиецът на Виктория Маринова трябва да понесе цялата тежест на закона, заяви президентът Румен Радев пред журналисти в Троян, където е гост по повод 150-годишния юбилей на града. Президентът отправи призив към съдебната власт и полицията да решат бързо и справедливо случая с убитата Виктория Маринова. Убийството на Виктория Маринова разкри двойния аршин, с който се измерва стойността на човешкия живот, заяви още Радев. Президентът изказа искрени съболезнования на семейството и близките на Виктория Маринова. „Емоциите в такива случаи не са най-добрият съветник. И разбирам, че от всяка несправедливост боли и е повод за възмущение. Но този случай разкри огромният дефицит на доверие в нашите институции – както вътре в страната, така и навън“, посочи още той. „Очаквам органите на реда и съда да покажат не само на българските граждани, но и на света, че такива престъпления в България се наказват с най-голямата строгост на закона. И не само за Виктория Маринова, но и за бизнесмена Петър Христов, и за убития данъчен служител, и за десетки други убийства и посегателства над личността“, коментира държавният глава. Фокусът на здравната реформа трябва да бъде лекуването на пациента, а не запълването и калкулацията на клинични пътеки, заяви още Радев. Попитан как ще коментира новата здравна реформа, държавният глава отговори: „Всички виждате, че здравеопазването ни е с тежка диагноза днес. Най-важното за мен е смисълът на тази реформа и къде трябва да бъде фокусът. А той трябва да бъде върху пациента. В момента недоволни са и пациентите, и лекарското съсловие. Даже стигаме до парадоксална ситуация – нашите медици да търсят реализация навън и нашите пациенти също да търсят лечение навън. Ето тук трябва да се замислим и трябва така да бъде организиран този модел, че крайната му цел да бъде лекуването на пациента, а не запълването и калкулацията на всякакви клинични пътеки.“ Радев обясни, че общество, което не осъзнава смисъла на единението, е обречено. „И според мен в днешно време от разделението на хората се хранят малцина, но бедата е обща. Помирението ни с историята е важно, за да може политическият дебат днес да фокусиран върху актуалните проблеми и бъдещето, а не да бъде подменян с изкуствено създадени проблеми и подменяни теми от миналото, защото те ще продължават да ни разделят. И искам да бъда правилно разбран – това не означава в никакъв случай индулгенция за извършени престъпления, но ние трябва да се обединим около това да се спазват законите днес. Имаме също така обща задача, която не е по-маловажна – това е борбата с бедността, с растящите неравенства, с неграмотността. Защото те продължават да раждат разединение, корупция и престъпност и така да ни отдалечават от едно общо бъдеще“, каза президентът. Попитан как ще коментира ситуацията с „Джи Пи Груп“, Радев отговори: „Виждаме, че имаме сериозен проблем . Това, от една страна, са високите цени, а от друга – безобразното качество и по пътищата, и дори в центъра на София. За решаването на този проблем трябва да има политическа воля, но не само политическа воля за изваждане на една фирма или за нейното пускане за участие в обществени поръчки и то при вече сключени договори. Такъв тип подход поражда и много други въпроси – къде са държавните и обществени институции, къде е съдебната система. Политическата воля трябва да показва прозрачност, отговорност и отчетност, които да са в ежедневието на всяко едно управление, а не накрая, когато вече е ясно, че има проблеми. Нека да видим защо се стига до тези проблеми. Във връзка с внасянето на предстоящия вот на недоверие в парламента от БСП, Радев обясни, че това не винаги означава сваляне на правителството. „За мен е важно да има дебат на обществено значими теми“, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                    ", "date": "2018.10.14", "title": " Президентът Радев: Убиецът на Виктория Маринова трябва да понесе цялата тежест на закона"}
{"url": "https://trud.bg/%d0%ba%d1%80%d0%b8%d1%81%d1%82%d0%b8%d0%bd%d0%b0-%d0%b8-%d0%bc%d0%b8%d1%85%d0%b0%d0%b8%d0%bb-%d0%b1%d0%b5%d0%bb%d1%87%d0%b5%d0%b2%d0%b8-%d0%bd%d1%8f%d0%ba%d0%be%d0%b9-%d0%b4%d0%b5%d0%bd-%d0%b8-%d0%b0/", "text": "Да вълнуваш хората е божа искра Много от младите могат да пеят, но правят компромиси в името на комерса Песента „За теб, Българийо” в началото бе забранена, а сега е негласният химн – Предстои ви голям концерт в зала 1 на НДК на 8 ноември, на който Мишо ще отбележи своя 50-годишен сценичен юбилей. Какво да очакват вашите почитатели от това събитие? Михаил Белчев: Хората, които ще дойдат на този концерт знаят какво да очакват от мен и знаят, че аз пея поезия, като и този път няма да изневеря на това, за което цял живот ратувам – песента да изнесе хората малко по-нагоре над земята. Целта ми е всеки, който присъства на концерта, след това да излезе малко по-спокоен, по-окрилен и по-вярващ в доброто. На сцената ще бъдат и много колеги, които са пели мои стихове, като Богдана и Стефан, Васил Найденов, Нели Рангелова, Йордан Караджов, Теодосий Спасов… Синът ни Константин също готви изненади с неговите приятели и оркестър.  Кристина Белчева: Ще пеят и квартет “Славей”, Камелия Тодорова, Илия Ангелов, а ще има и артисти – Владо Пенев, Силвия Лулчева, Калин Сърменов. За тези 50 години на сцена Мишо иска да събере колегите, които са му близки, с които са работили заедно и с които са прекарвали безсънни нощи, за да измислят нещо. Аз мисля, че може да се очаква един духовен празник – ще има радост, сълзи, усмивки и спомени – концертите на Мишо имат този дух на пречистване. – Каква е тайната за това песните ви да продължават да са любими на хората, вече толкова години, а не са като днешните хитове-еднодневки? М.: Не знам каква е тайната. Може би е искреността, честността, истинността, желанието за нещо по-добро, но няма тайна. Обичам да цитирам нещо, което Жак Брел беше написал за Адамо: “С твоите песни са се обичали, обичат се и ще се обичат…”.  К.: Това са много необясними неща, защото има хора – изключителни певци и музиканти, но някак си не те докосват. Това е божа искра, с която ти си белязан да вълнуваш хората – дали в театър, дали в кино, или в музиката. – Коя ваша песен има най-интересна, или необичайна история, около създаването й? М.: Така е ставало, че всяка песен си има някаква легенда. Мисля дори, че мога да издам една книга с такива легенди, защото са много.  К.: А колко много песни са се раждали нощем… Той ме буди и аз дори съм първата, която ги изпява по музиката, за да прецени дали си пасва с текста. Така беше и с албума на Лили Иванова – “Готови ли сте за любов?”, в който почти всички текстове са на Мишо, била съм пряк свидетел и участник в създаването им. Мисля, че това е един от най-успешните нейни албуми и това не е само мое мнение.  М.: Лили е от много малкото хора, които умеят да влязат в текста, поемат го като съдба, но така е и цялото мое поколение – и Богдана, и Йорданка, всички имат отношение към текста, Маргарита и Нели също. – А случвало ли се е ваша песен да бъде забранявана? М.: Имаше преди една комисия за текстове в радиото и съм имал проблеми с “За Теб, Българийо”, която си беше една много прилична песен. Сашо Бръзицов, лека му пръст, беше написал музиката, но текстът не мина, защото бил много конкретен и личен! По-късно Тончо Русев написа музика към нея, аз малко пипнах текста и ето, че сега е негласният химн, изпълняван от Веско Маринов. Имал съм и други закачки, като например за финала на “По първи петли”. Третият куплет падна изцяло, защото нямало изход, какъв изход, бе?! Говорим за преди 10-ти ноември! – Какво мислите за най-актуалните имена на родната сцена, които залагат на скандала и провокацията? К.: Между другото много от тях могат да пеят, обаче правят компромиси в името на комерса, явно така са си решили, че за тях това е бизнес – за едни е бизнес, за други живот! Мишо е от хората, за които е живот! Веднъж Косьо ни зададе такъв въпрос – мамо, татко, какво ще кажете, ако направя компромис и запея такива песни? Знам, че той никога няма да го направи, но ни изпитва какво ще му кажем. Отговаряме му, че в такъв случай му препоръчаме да се храни с нещо друго. А той – дори и ако ми плащат много пари, а аз му казвам – да! Синът ни е доволен от този отговор и слава Богу, че възпитанието ни не е отишло на кино и не сме го научили да печели лесно. По същия начин ни е питал и за риалити форматите – дали ще влезем, ако ни поканят и ни предложат много пари, а ние му казваме, че в никакъв случай, а той – точно така, иначе нямаше да ви уважавам като родители!  М.: Да, дори ми казваха, че ще умра гладен… Аз се чувствам горд, че правя това, което искам и ми доставя удоволствие, а и за това са ми плащали. – Синът ви Константин доказа, че е наследил вашия музикален талант и дори вече има свой албум “Свръхдоза любов”. Притеснявате ли се за неговата бъдеща реализация в днешната културна среда? К.: Той е много умно момче и няма да направи трагедия, ако не си изкарва хляба с пеене, но ще е жалко, защото много нескромно ще прозвучи, но Косьо има прекрасно присъствие на сцената. Аз съм много критична и дори на него не съм му казвала това, но мисля, че ще е жалко едно такова момче просто да се откаже от сцената.  М.: Ще се бори! Отговорен е към това, което върши и е перфекционист, при него няма компромиси. Той е само на 23 години, ще видим… – Наталия Симеонова признава, че вашата песен “От много, много отдалеч” я вълнува до сълзи и неслучайно я е избрала за сватбения си танц с Денис Ризов. Правят ли ви често такива признания и вас самите коя песен ви кара да се просълзявате? М.: Правят ни, защото много често ме канят като изненада на някой юбилей, или честване – това е невероятно изживяване. Също така непрекъснато и в София и в провинцията ми казват: благодаря, че ви има!  К.: Скоро съвсем младо момиче ни каза, че е един от най-големите ни фенове, което много ме изненада, но и зарадва. На много концерти вече виждаме млади хора, които пеят песните ни, тоест има една част от това младо поколение, които са съвсем различни – запазени, възпитани, с друга култура. Знаем, че агресията е по-силна, но няма да позволим да победи. Иначе песента “Спомен за утре” ни вълнува особено силно, нея Мишо едва я изпява, защото винаги е със сълзи на очи: “Страхувам се, че някой ден и аз ще остарея, а ти едничка ще си с мен в тихата алея”…  М.: Стиховете са на Атанас Капралов, а музиката на Хайго Агасян. Винаги се просълзявам на нея, защото е дует и като се погледнем двамата и аз съм готов! Смеят се. Другата песен е “В полумрака на спомена”, която е по мои стихове, а музиката е на Стефан Димитров – с нея винаги завършвам концертите. – Кристина, кой е най-хубавият комплимент, който Мишо ти е правил? К.: Че детското в мен съществува до ден-днешен и не съм загубила детския ентусиазъм и възторг. Казва ми също, че няма да позволи да остарея!  М.: Ние наистина много се обичаме -35 години сме заедно, а направихме 30 законни – перлената сватба! Според мен трябва да се женят хората, защото сега си живеят волно на семейни начала, но си е друго да има една сватба. Не говоря за това- ние даваме кола, ние вила. Фактът, че ти се заклеваш пред Бога – има си чар в това. Не познавам такова момиче, което да не мечтае да се види в бяла рокля.  К.: Аз например, никога не съм мечтала да съм в бяла рокля, защото от дете ме беше отвратило това – с тези гердани с пари и долари, които съм виждала на булките, както и тези отворени чанти, в които се събират пари… – Кои черти цените най-много един в друг? М.: Много неща са – достойнството, както и това, че пази гърба ми и аз се чувствам защитен и не мисля за това, което става зад гърба ми – мразя да се занимавам с гадости!  К: Аз ценя най-много в Мишо добротата и честността! – Как си обяснявате това, че у нас толкова малко се уважават истински стойностните личности, които са направили много за страната ни? К.: По отношение на това как държавата се отнася към стойностните личности в областта на изкуствата наистина може малко да се поразсъждава, защото виждаме как една велика държава, като Франция изпрати Джони Холидей и Шарл Азнавур. Какво уважение има тя към тези личности.  М.: Зад ковчега на Азнавур вървеше Макрон, също и президентът на Армения…По това си личи нивото на държавата и на политиците – по уважението към културата!  К.: Погледнете например, че в зала 1 на НДК има едно каре в средата, което е за политиците и стои празно по време на концертите на българските изпълнители там, само миналата година на концерта на Мишо дойдоха няколко. Аз имам едно предложение, като там е празно – защо не сложат на тези места хора в неравностойно положение, хора, за които ще е чест да присъстват.  М.: Защо не се правят такива жестове, а да има само една черна дупка точно срещу погледа ти, която те побърква да я гледаш! – Отчайвали ли сте от ситуацията в страната ни? К.: Мишо е по-склонен да пада духом понякога, имаше такива периоди преди години. Беше сложно за хората, които се занимават с изкуство, а той не може да понася да вижда негови колеги – писатели и поети до кофата…, това е символично казано, разбира се. Но аз, някак си успявам да поддържам оптимизъм, дано да имам тези сили и занапред. Казвам си, че човек трябва да е здрав и тогава може да се справи с всяка ситуация, за мен най-висшата ценност е здравето.  М.: Не падайте духом, поручик Галицин! Наистина ми е болно, като ги виждам до кофите. – Кой от колегите ви, които вече не са между нас, ви липсва най-много? М.: О, всички ми липсват, аз загубих много приятели – Стефчо Воронов, Паша, Боре Годжунов, Боре Грънчаров, Боян, Маца Нейкова, дето ми беше като сестра, Найден, Сашо Бръзицов, Дари Икономов… – Доколко важно е материалното за вас? М.: Доколкото да мога да живея достойно, да си гледам семейството и да не се лишавам от най-нужните неща.  К.: Алчността за мен е от най-големите пороци. Нямаме никакво желание да си купуваме къща на Канарските острови, или на Карибите. България е толкова красива, че на нас ни е абсолютно достатъчно.  М.: Е, не може да не ми прави впечатление и сметката ни за тока…  К.: Или синът ни, като каже – татко, трябва да ти купя часовник, който прави ЕКГ, измерва пулса и дава сигнали, ако има проблеми. Не може също така да не иска да си вземе и хубава китара, и те стават няколко неща…  М.: Не може, Косьо учеше в Италианския лицей и там някои от децата имаха големи възможности, а той.. Даже имам едно стихотворение, посветено на това. Питала ги беше учителката – родителите на кой какво работят, бащата на един имал фабрика, на друг завод, на трети е политик, а неговият – песнички пише, седи си примерно на тротоара пред Орлов мост и пише, много готино! Той се държа толкова достойно тогава и не показа, че се притеснява от това, че отива с рейса на училище, а не с БТР например.  К.: Аз се разплаках, като прочетох това стихотворение. – Притесняват ли ви шокиращите случаи на агресия и насилие, за които слушаме в новините и стават дори в училищата? М.: Това най-много ни притеснява. Те още не са готови за пеперудите в стомаха, а вече им дават секс и рокендрол, не става така тая работа… Не съм пуритан, но тези деца вече са деформирани, страшно е!  К.: Моята героиня в пиесата казва: забравиха дори пеперудите! Сега някои деца не са виждали например светулки, или таралеж… Агресията при децата също ме шокира, не само помежду им, но и към животинките, както и войнстващата простащина. Има наслагване, което идва дори от видеоигрите и от филмите, които децата гледат и в които има страшно много агресия. – В какво вярвате? К.: Аз много вярвам – в доброто, в добрия изход, в бъдещето за страната ни. Скоро една приятелка, която иначе е голям патриот, беше написала във фейсбук: Вече убеждавам децата си – обичайте страната си, но бягайте от държавата! Това още не мога да го кажа, а и не бих.  М.: Нашият син не иска да чуе за навън, а е младо момче. Нашите гости  Известното артистично семейство Кристина и Михаил Белчеви печелят сърцата на публиката не само с прекрасните си песни, но и с искрената любов помежду им, която личи във всеки техен жест, или дума. Историята за запознанството им звучи като романтична приказка. Кристина чува по радиото песен на Лили Иванова, за която обявяват, че е по текст на Михаил Белчев и тя остава силно впечатлена и развълнувана. Замисля се, че човекът, написал такива думи трябва да е много сантиментален и си задава въпроса – къде са тези мъже? Само два дни по-късно съдбата ги среща в обща компания и там попаднали в плен на любовта, която ги държи заедно вече повече от 35 години. Михаил Белчев е носител на пет награди “Златен Орфей” и е написал текстовете за някои от най-красивите песни в родната музика като “Не остарявай любов”, “Булевардът”, “По първи петли”, “От много, много отдалеч”, “Седем дни”, “Откровение”, “Приятелство”, “Късна любов”, “Спомен за утре”, “Майчице”, “Самота” и много други.     ", "date": "2018.10.14", "title": " Кристина и Михаил Белчеви: Някой ден и аз ще остарея, а ти едничка ще си с мен в тихата алея"}
{"url": "https://trud.bg/%d0%b1%d0%b0%d0%b1%d0%b0-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2-%d0%b4%d0%be%d0%bc%d0%b0-%d1%81%d0%b8/", "text": "89-годишна жена е загинала при пожар, който избухнал миналата нощ в дома и в павликенското село Паскалевец. Огнената стихия се разгоряла малко след 1 часа в неделя. Съседи усетили пламъците и подали сигнал на телефон 112. На място пристигнали огнеборци, които бързо потушили пожара. По-късно в руините обаче било открито овъгленото тяло на стопанката. Причините за инцидента се изясняват. Предполага се, че огънят е тръгнал от печка на твърдо гориво.  Около 5 часа на разсъмване пък в Павликени е горял лек автомобил БМВ. Собственикът алармирал пожарната, че колата му е обвита в пламъци. Стихията почти напълно е унищожила возилото. По случая се води разследване като се предполага, че бмв-то е било умишлено подпалено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Баба загина при пожар в дома си\t\t\t"}
{"url": "https://trud.bg/%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%b5%d0%bd-%d1%81%d0%bf%d0%b5%d0%ba%d1%82%d0%b0%d0%ba%d1%8a%d0%bb-%d0%b7%d0%b0-%d1%81%d1%82%d0%b0%d1%82%d1%83%d1%8f/", "text": "С благотворителен спектакъл Драматичният театър „Драгомир Асенов” в Монтана се включва в инициативата за събиране на средства за възстановяване статуята на Диана в областния град.  На 18 октомври от 19,00 часа ще бъде представена постановката „Мистерията Дон Жуан“ по пиесата на Анатолий Крим, а средствата от билетите ще постъпят в дарителската сметка за изработката и монтиране на пластиката. Инициативата за възстановяване на бронзовата статуята на богинята Диана – покровителка на древната Монтана, бе подета от граждани и общински съветници това лято. Скулптурата е създадена  през 1973 г. от  Димитър Ганчев и бе поставена  до някогашния Ловен дом над града. През 90 години на миналия век обаче фигурата на богинята бе открадната. За повторното създаване на металната скулптура по дарителската сметка на общината досега са събрани 17  800 лева,  дарени от Ротари клуб – Монтана и от почетните граждани проф. Иван Гаврилов, Иван Иванов  и Крум Христов. Средства за инициативата са предоставили и  Димитър Радичков, кметът Златко Живков и  поетът Борис Борисов.   Статуята  на римската богиня  трябва да бъде готова за празника на града – Свети Дух, следващата година. Тя ще бъде поставена в центъра на Монтана, а в района ще има видеонаблюдение,  каза кметът Живков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Благотворителен спектакъл за статуята на Диана играе театърът в Монтана"}
{"url": "https://trud.bg/%d0%bf%d0%b0%d0%bc%d0%b5%d1%82%d0%b5%d0%bd-%d0%b7%d0%bd%d0%b0%d0%ba-%d0%b7%d0%b0-%d0%bf%d0%b8%d1%81%d0%b0%d1%82%d0%b5%d0%bb%d1%8f-%d0%b5%d0%bc%d0%b8%d0%bb-%d0%ba%d0%be%d1%80%d0%b0%d0%bb%d0%be%d0%b2/", "text": "Паметна плоча на писателя Емил Коларов бе поставена пред читалище „Просвета – 1928 г. в монтанското село Славотин. Библиотеката в читалището, което навърши 90 години, ще носи името на майстора на словото. Емил Коралов е псевдоним на Емил Дончев Станчев, роден през 1906 година в Славотин. Писателят е автор на първите български научно-фантастични романи и е известен с книгите си „Великата жажда”, „Нова летопис”, „Каблешково гори” и „Чинарите зашумяха”. На тържеството присъстваха наследниците му Любомир Коралов и Емилия Коралова – Стоева и децата им. Читалище „Просвета ” е основано от 32 ентусиасти в селото, а сегашната му сграда е открита през 1961 година. Местните жители сами излели с доброволен труд 120 хиляди тухли и издигнали културния дом. През 1929 година селската библиотека имала 215 тома книги, сега те са 7 600. Най-големият ремонт на сградата оттогава е направен през тази година със 70 хиляди лева от бюджета на община Монтана. „Амбициозната програма на общинската управа за обновление на 23-те села ще продължи и през следващата година”, заяви кметът Златко Живков и припомни, че само в този строителен сезон са инвестирани 0,5 млн. лева за ремонт на читалища, кметства и черкви. Кметът на Славотин и председател на читалището Личко Цолов благодари на общината и на всички спонсори на местните инициативи и награди дългогодишни самодейци. На обновената сцена концерт изнесоха фолклорни групи от Монтана и селата в района. В народна носия пред гостите застана и местният свещеник отец Славейко, който е активен самодеец от 1994 година. Освен меден глас, духовникът е майсторски изпълнител на дудук . Местните жители и гостите на празника бяха поздравени с песен и от кмета Златко Живков, който изпя „Пирине, запей” заедно с фолклорната група от село Гаганица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Паметен знак за писателя Емил Коралов откриха в родното му село\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bd%d0%b0%d0%b9-%d0%b3%d0%be%d0%bb%d1%8f%d0%bc%d0%b0%d1%82%d0%b0-%d1%84%d0%b0%d0%bc%d0%b8%d0%bb%d0%bd%d0%b0-%d0%b3%d1%80%d0%be%d0%b1%d0%bd%d0%b8%d1%86/", "text": "През месец септември екип от археолози под ръководството на д-р Теодора Богданова, Димитър Недев и Александър Баралис направи сензационно археологическо откритие. При спасителни разкопки по северния склон на възвишението „Буджака” на територията на частен имот, собственост на Павлин Койнов, бе проучена надгробна (каменна) могила от втората половина на IV – началото на III век пр. Хр. В подмогилният насип с площ около 180 кв. м. бе разкрита най-голямата фамилна гробница, известна досега от проучванията на некропола на Аполония, съобщават от община Созопол. Съоръжението е от типа „гробница – перибулос” и има правоъгълна форма и размери 6.2 х 8 м. Външните стени са от масивни добре оформени квадри без спойка. В обема на гробницата се разкриха скелетните останки на три индивида – две жени и един мъж, вероятно членове на знатна аполонийска фамилия. Два от гробовете са от типа „цистови гробове” при които правоъгълната гробна камера и покритието и са от масивни каменни блокове. В централно разположеният гроб е открит оскъден гробен инвентар – желязна ножица, бронзова стригила (универсален уред за почистване на тялото) и гърненце. Стените на гробната камера са оцветени в червено (цветът на прераждането). Анализът на находките води до научната хипотеза, че гробът е на жена. Аналогично гробно съоръжение е ситуирано в югоизточния ъгъл на гробницата. В него са положени останките на индивид от мъжки пол с по-богати и разнообразни гробни дарове – две бронзови стригили, олпе и лекити (съдове за благовония). Върху покритието на втория гроб, на каменна платформа са положени останките на жена. Това е най-късното погребение, извършено в обема на гробницата, след което е натрупан могилният насип. На повърхността на могилата са открити натрошеени чернолакови съдове и паница с пробито дъно, поставена с устието надолу. Това са запазени следи от постпогребални ритуали (т. нар. тризни) с които древните, чрез възлияния и други ритуални действия са изразявали почитта си към духовете на мъртвите. В края на IV – началото на III век пр. Хр. се датира гробът разкрит южно, извън обема на гробницата. Това е цистов гроб без покритие на камерата с оскъден гробен инвентар – сребърна монета на Аполония (т. нар. „Харонов обол”), стригила и глинен алабастрон. Извън стените на гробницата са регистрирани четири обредни огнища, свързани с постпогребалните обичаи. Те представляват останки от погребални угощения, които се извършвали в памет на мъртвите в периода най-често от третия ден след смъртта (в деня на погребението), на деветия – до тридесетия ден. Анализът на проучените структури, допълнен с съответните антропологични, палеоботанически и остеологични анализи представя една цялостна картина на гробничен контекст в кратък период на неговото развитие, чието пълно изследване ще даде възможност за реконструкция на погребалните обичаи на древните аполонийци от епохата македонската политическа доминация по бреговете на Западния Понт. Този исторически период е свързан с времето, когато черноморските полиси и околните тракийски династии са завладяни от Македонската империя на Александър Велики и наследника му Лизимах. Сензационната находка привлече вниманието на Негово Превъзходителство – посланик на Република Франция в България г-н Ерик Льобедел и г-н Фабиен Флори – Директор на френския културен институт – гр. София, които заедно със съпругите си посетиха района на разкопките и българо-френската изложба в Археологически музей Созопол. Археологическото откритие е успешен финал на българо-френската научно- изследователска мисия в Созопол за 2018 г. и основа за планираните бъдещи съвместни проучвания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Откриха най-голямата фамилна гробница, известна досега от проучванията на некропола на Аполония (СНИМКИ)"}
{"url": "https://trud.bg/%d0%b5%d0%b4%d0%b8%d0%bd-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b2-%d0%b4%d0%b6%d1%83%d0%bd%d0%b3%d0%bb%d0%b8%d1%82%d0%b5-%d0%bd%d0%b0-%d0%b0%d0%bc%d0%b0%d0%b7%d0%be%d0%bd%d0%ba%d0%b0/", "text": "  Илко Минев от 45 години живее в Бразилия. Освен преуспял българин на другия край на света – град Манаус, намиращ се в джунглите на Амазонка, днес той е автор на три книги “Преди да замлъкна”, “Дъщерята на реките” и последната – “В сянката на изгубения свят” (издателска къща “Синева”, превод на Румен Стоянов). Само преди ден авторът я представи на българските си читатели. В Бразилия неговите книги са истинска сензация, всяка една от тях вече е бестселър. “В сянката на изгубения свят” една седмица беше на първо място на книжния пазар там, а няколко седмици е в първата тройка на най-продаваните книги. Тя е посветена на Амазония, един гигантски свят от безкрайната джунгла. Първите два романа на Илко бяха посрещнати много добре и имаха голям успех и в България. Освен на португалски и български, те са преведени и на английски. Житейската одисея на Илко Минев в далечна Бразилия е като на кино – в нея има всичко, за което човек може да мечтае. Историята на софиянеца Илко Минев, тръгнал от Перловската река и стигнал до джунглите на Амазонка, прилича на филмова сага. Животът му е изпъстрен с приключения, провали и възходи, но червената нишка в житейската му съдба е България. Когато преди повече от 15 000 дни напуска родината, той не знае дали някога ще се върне. Бягството му е през 1969-а още като студент в Алма Матер. Няколко години е в Белгия, а след това Съдбата решава друго – изпраща го в далечна Бразилия. Самият той казва, че добрият късмет го следва през годините. В последните години сърцето го тегли насам и всяка есен той и съпругата му Нора се качват на самолета и пристигат в София, където ги чакат роднини и близки приятели. Така е и сега. “Винаги щом зърна върховете на планината още от самолета и сърцето ми започва ускорено да бие. България днес може да не е моят дом, но без съмнение тя е в сърцето ми”, споделя той. При всяко идване в София той не забравя Университета – за него това е мястото, където човек се създава. “Голяма част от това, което съм постигнал, дължа на Софийския университет”, категоричен е той и често прави дарения за новите генерации. Казва, че това не е сантимент, а благодарност. Три неща го вълнуват, когато идва в София, първото е Витоша, второто – университетът, а третото е храмът “Св. Александър Невски”. Повече от 45 години Илко живее в Амазонас – един от щатите, на които е разделена Амазонка. Той е най-големият в Бразилия и площта му е колкото десет Българии. 98 на сто от него си е истинска джунгла. Казва, че гледката от прозореца на кабинета в дома му е зашеметяваща. Когато пише романите си, пред погледа му е джунглата на Манаус и Рио Негро – точно там реката е широка 4-5 километра… Толкова е изумително, че понякога трудно може да откъсне очи от подобна красота. Илко е влюбен в джунглата. За него това са едни от последните граници, където има девствена природа. Участва в организации, които се опитват да запазят тази природа доколкото е възможно. Но напоследък това става все по-трудно. Одисеята на живота му по никакъв начин не е белязана от скука или липса на емоции. В момента вместо с бизнес, каквото е правил цял живот, той пише книги. И третата поред вече е факт. Една от причините да пише е, че много обича да чете. Има и друга работа, която без съмнение е много по-силна – това е желанието да се поклони на предците и пред корена си. Твърди, че пишейки се чувства полезен на родината си. Смята, че по този начин може да й върне поне мъничко от онова, което тя е изляла с пълни шепи върху него – възпитанието и образованието. Роден е през май 1946 г. буквално от другата страна на улицата на Софийския университет. В кооперацията до легендарното и тогава заведение “Ялта”. Това, разбира се, не е достатъчно за придобиване на добро образование, но все пак да се родиш на 100 метра от престижен университет и още по-близо до една прочута кръчма, си е добро начало. Илко не крие, че за последните 120 години, за които има сведения, семейството му може да е страдало от каквото и да било – войни, преследвания, трудови лагери, антисеметизъм, бягство, емиграция в друг континент, но в никакъв случай не може да се оплаче от скука. Майка му е еврейка, а баща му българин, самият той изповядва юдаизма. Една от нишките в семейната му история е свързана с брата на нацисткия водач Херман Гьоринг. Алберт Гьоринг е историческа личност, директор на “Шкода”, който често, поне три пъти на година, е посещавал фирмата “Ян Пилчик”, филиал на “Шкода” в България. Точно там работел навремето баща му, който е инженер и отговорен за инсталирането на турбини, купени от “Шкода”, за най-различни български електроцентрали. Алберт е наричан Добрият брат, а историята му много наподобява тази на Оскар Шиндлер. И той е спасил от газовите камери много евреи – не само български – сред тях и роднини на Илко, но и от Румъния, Чехия, Унгария… като успява да им уреди паспорти и да ги изведе в Турция. Тази история е описана в първата му книга “Преди да замлъкна”. Следва “Немска филология” в Алма Матер. В края на третата година от следването Жерминал Чивиков – негов състудент и приятел, е задържан по политически причини и е осъден на четири години затвор. Минев също е разследван и върху него пада съмнение за неблагонадеждност. Бяга в чужбина и получава политическо убежище в Белгия, където следва стопански науки. В същото време получава задочна присъда от 7 години в България. Негова леля, изселила се още през 1948-а в Бразилия, го съветва да тръгне за новия свят и Илко събира нещата си в един куфар и тръгва към непознатото… С работна виза беглецът се преселва в бразилския град Сао Пауло през 1972 г. като започва работа във фирма за битова електроника. След няколкомесечен престой в най-многолюдния южноамерикански град той се установява в Манаус, столицата на щата Амазонас, където същата фирма отваря фабрика. Започват да произвеждат радиа и касетофони за коли – работата е тежка, по 13-14 часа на ден. Вместо да остане само няколко месеца, се оказва, че вече ще станат 48 години, откакто е в сърцето на бразилската джунгла, наричана “белия дроб на Земята”. Бизнесът се разраства – правят музикални уредби, които всеки иска да има, започва внос от Япония, а Манаус тогава е свободна икономическа зона. Малко след като започва собствен бизнес, се запознава с бъдещата се съпруга Нора, дъщеря на професор и добър бизнесмен – почитания евреин Самуел Беншимол, чието семейство притежава каучукови плантации. Но не такива, които човек си представя – земята всъщност е джунгла. След като се жени за Нора, българинът се включва в семейния бизнес на своя тъст. Той се състои от две фирми. Едната – “Беншимол Ирман и Со Лтд”, притежава верига големи универсални магазини – всеки с площ между 2000 и 4000 квадратни метра, а “Сосиедаде Фогаз Лтд” доставя газ по домовете. Раждат им се две деца – синът Денис и дъщерята Илана. Денис дори в продължение на четири години е министър на планирането (2006-2010) в регионалното правителство на щата Амазония. Илко Минев навлиза много в семейния бизнес, който бързо се разраства. Той започва да внася първо електроника от Япония, а по-късно внася продукти на холандския гигант “Филипс”. Холандците го харесват много – познават го като добър бизнесмен и търговски партньор, и му предлагат да стане почетен консул на Холандия в Манаус. И консулството му продължава цели 32 години. Илко има в биографията си и преживяване, което едва не коства живота му, както и на неговия син Денис. Двамата заедно с още едно приятелско семейство изчезват през 2006 година в джунглите на Амазония и по чудо всички са спасени след няколкодневно издирване с хеликоптери (виж историята в карето). Днес Илко е щастлив човек. Казва, че винаги ще бъде благодарен на три държави. Първо на България – тук се е родил, следвал и разбира се възпитанието му е българско. На Белгия, която му помага точно, когато му трябва. И разбира се, е благодарен на Бразилия, страната в която живее, и където са децата му.   История с мравки, змии и хеликоптери На 18 ноември 2006 г. общо петима души отплават с едно кану и един каяк към градчето Риу Прету да Ева. Маршрутът им е по една малка река, вливаща се в приток на Амазонка. Групата обаче не подозира, че е попаднала в едно от най-девствените места на най-гъстата джунгла в света. Подведени от карта на Google Earth, направена по снимки от въздуха, те тръгват спокойни. Малката река обаче се оказва изключително буйна и лодките им се понасят с голяма скорост по течението. Внезапно реката изчезва и се превръща в огромно мочурище, пълно с дънери. Изчезва и обхватът на мобилните им телефони. Добре, че са със спасителни пояси през цялото време, което помага много. Във водата е пълно с мравки, оси, змии – на някои места водата е до кръста, но на други колкото човешки ръст. На третия ден решават Денис Минев с един от семейните приятели да тръгнат с каяка и телефоните в опит да стигнат до някой град. А Илко и останалите с него двама души остават да режат 50-метрови дървета, за да могат да запалят огън и така да ги забележат по пушека. Успяват да отрежат 6 от високите дървета, събират и шума и димът минава през процепа. Илко има сигнален пистолет, стреля и почти уцелва хеликоптера, който минава в това време. Пилотът дава сигнал, че ги е забелязал и на другия ден в края на следобеда пристигат войници. Това приключение става голяма новина в цяла Бразилия. Издирването им е предавано от телевизиите и радиата. След спасяването им започват да блестят светкавиците на фотоапарати и камери. Денис и другото момче обаче още не са намерени. Ситуацията, в която баща се връща без сина си след такова премеждие, е ужасно тежка. На другата сутрин много рано Илко вече е в хеликоптер и направлява операцията за търсенето на Денис. След още един ден той и приятелят му са открити.", "date": "2018.10.14", "title": " Един българин в джунглите на Амазонка\t\t\t"}
{"url": "https://trud.bg/%d0%b4%d0%b6%d0%b5%d0%b9%d0%bc%d1%81-%d0%bc%d0%b8%d0%bb%d0%bd%d1%8a%d1%80-%d0%b7%d0%b2%d0%b5%d0%b7%d0%b4%d0%b0-%d0%bd%d0%b0-%d0%bb%d0%b8%d0%b2%d1%8a%d1%80%d0%bf%d1%83%d0%bb-%d0%b5/", "text": "Джеймс Милнър е един от най-емблематичните футболисти на днешния „Ливърпул“. Английски воин на „Анфийлд“. Един от хората, върху които живее надеждата за първи път „Ливърпул“ да стане шампион в историята на Висшата лига. Милнър не е само футболист. Той е и голям човек, който от шест години се е отдал на благотворителни каузи. И намира другар в лицето на Стилиян Петров, с който играха рамо до рамо в „Астън Вила“. Милнър вече е опитвал шампионското шампанско в английския футбол. Халфът е един от играчите на „Манчестър Сити“, донесли първа титла за тима след 44 години. Големият футболист даде ексклузивно интервю за „Труд“. – Здравейте, мистър Милнър! Кога решихте да организирате благотворителния мач в Глазгоу заедно със Стилиян Петров? – От шест години участвам непрекъснато в благотворителни събития. Правим мачове, вечери. Преди няколко години говорихме със Стилиян за тази възможност. Предложението дойде от него. Само трябваше да изберем подходящото време. Всичко се получи и най-вече стана много добър мач. Постигнахме главната цел да се съберат пари за благотворителност. – Нашите зрители вече видяха кадри от прекрасната благотворителна вечеря. Как решихте преди шест години да се занимавате с благородната кауза? – Животът на футболистите не е лесен. Ние сме популярни и смятам, че е редно да помогнем на хората, които се нуждаят. Тези, които не могат сами да се справят. Като футболисти за нас е по-лесно да го направим за разлика от много други хора. – Знаете ли на колко деца сте помогнали досега? – Представлявам няколко различни благотворителни организации. За шест години сме събрали повече от 600 000 паунда от различни събития. Парите отиват за различни каузи. Целта е да се помага на възможно най-много хора. – Вие играхте заедно със Стилиян. Как приехте новината, че е болен от левкемия? – Мисля, че ми изпратиха съобщение или някой ми каза по телефона. Беше ужасно. Веднага се опитах да се свържа с него. Исках да разбера какво се случва. Той се нуждаеше от цялата ни подкрепа. Всички бяхме заедно със семейството му в тези трудни за него моменти. – Какво си говорихте с другите футболисти на „Астън Вила“? Как му помогнахте в тези тежки времена? – Най-важни бяха роднините му. И особено невероятната му съпруга Паулина. Тя му даде най-добрата възможна подкрепа. Всички сме благодарни на лекарите и медицинския щаб, който се грижи за него. Стан е невероятно силен човек и успя да се пребори. Като негови приятели и съотборници сме се старали да му помагаме, с каквото е било необходимо. А сега ето – той помага на хора, които се нуждаят. С подобни мачове събираме пари за тях. Правим всичко, каквото можем. – Познавате лично Стилиян много добре. Какъв човек е той? – Един велик човек. Преди да се разболее, беше и великолепен футболист. Като човек винаги помагаше на младите играчи. Един фантастичен професионалист. Правеше всичко по правилния начин. Мнозина са тези, които са го гледали и са се учили. Болестта не го промени. Сега се опитва да помогне на колкото е възможно повече хора. Стан има опита как човек може да се пребори с тази болест. Може да даде най-добрите съвети на болните в момента. И съм сигурен, че мнозина са тези, които ще успеят благодарение на него. – Кои бяха най-добрите му качества като футболист? – Умението да борави с топката. Стан винаги работеше много здраво, тренираше повече от другите. Но най-много впечатляваха качествата, когато топката е в краката му. Когато я ритнеше, беше великолепно да се наблюдава. Имаше много добро око за гола. Можеше да улучи вратата от централната линия, така и вкара веднъж. Фантастичен футболист беше. – Кои са другите българи, които познавате лично или сте играл срещу тях? – На първо място е Христо Стоичков. Първото световно първенство, което помня, е от 1994 година. Той се справяше толкова добре. Тогава всички следяхме какво прави Стоичков и България. Като младо английско момче не знаех много за вашата страна. Гледах и на следващите първенства как се представяше България, защото тогава харесвахме много вашия отбор. – Във Висшата лига сте играл срещу други българи като Димитър Бербатов и Мартин Петров – Бербатов беше изключителен футболист. Играл съм срещу него, още когато беше в „Тотнъм“. Притежаваше невероятни технически качества. Играта изглеждаше много лесна, когато топката е в него. Беше приятно да се наблюдава. Голям футболист. – Вие сте вторият най-млад футболист, дебютирал във Висшата лига – още на 16 години в „Лийдс“. Как се случи? – Много бързо стана всичко. Уейн Руни вкара дебютно няколко месеца, преди аз да започна да играя. Стремях се да вкарам и да бия рекорда му. Да, много рано започнах. Рядко се случва това в днешния футбол. – Вашият ментор и треньор в „Нюкасъл“ беше големият сър Боби Робсън. Какъв човек и специалист беше той? – Невероятен човек и треньор. За съжаление ни напусна, но аз не спирам да си спомням за него. Когато ме взе в „Нюкасъл“, той ми даде страшно много увереност. За младо момче като мен това бе изключително важно. Беше великолепно време да работя с него и той е от хората, които ме изградиха като футболист. – Има ли подобни личности в днешния футбол, в който парите имат все по-голямо значение? – Днешните треньори са напълно различни. Стилът е коренно променен. Времето на по-възрастните треньори отминава. На сцената излизат млади хора с напълно нови идеи. – Вие играхте заедно със Стилиян в едни хубави времена за „Астън Вила“. Защо този велик клуб сега е във втория ешалон? – Тъжно ми е от този факт. Както и вие казахте, това е велик футболен клуб. Има също невероятни фенове. Случилото се с „Астън Вила“ е доказателство колко трудно първенство е Висшата лига. А още по-трудно е, когато изпаднеш, да успееш веднага да се завърнеш. Ето, че „Астън Вила“ не успя. Конкуренцията в английското първенство е убийствена. – Подобно нещо се случи с още два велики клуба, през които сте минали – „Лийдс“ и „Нюкасъл“. „Свраките“ сега са в елита, но изпадаха. А „Лийдс“ не може години да се върне. Какво се случва с такива традиционни клубове? – Както вече казах, Висшата лига е прекалено конкурентна. Започнеш ли лошо сезона, много е вероятно да изпаднеш. И още по-трудно е да се върнеш. Напрежението във Висшата лига е голямо, но не по-малко напечено и в Чемпиъншип. Там на практика всеки иска да влезе в елита. А най-трудно е, когато си бил във Висшата лига и изпаднеш. – Играхте най-дълго в „Манчестър Сити“. Какво е да разбиеш този клуб с 6:1 на „Олд Трафорд“? – Уникално е да спечелиш дербито. По принцип чувството да гостуваш на „Олд Трафорд“ срещу „Манчестър Юнайтед“ е специално. А да победиш с такъв резултат – имахме възможно най-добрия ден. Играхме фантастично тази вечер. – Вие сте един от хората, които спечелихте титлата с „Манчестър Сити“ след 44-годишно чакане в клуба. Какво е усещането да си шампион на Англия? – Невероятно. А особено и по начина, който стана. Станахме шампиони в последния мач за сезона. – Срещу „Куинс Парк Рейнджърс“. – Да, точно срещу този съперник. Ако имаше филм с този сценарий, феновете никога не биха повярвали, че това е по истински случай. Вкарахме два гола в последните три минути на сезона, което беше страхотно. Извървяхме пътя от голямата мъка до невероятната радост. Велико. – Нямате много голове за „Сити“, но сте се разписвал срещу „Ливърпул“, „Арсенал“. Съдба ли е да бележите в големите мачове? – Вероятно е трябвало да имам повече голове в кариерата ми. Но най-важното е било отборът да побеждава. Иначе е изключително приятно да се разпишеш в големия мач. Това е едно от най-специалните усещания за професионалния футболист. А в големите дербита често само един гол има решаващото значение. – Как решихте да отидете в „Ливърпул“, който е един от най-великите клубове в Англия? – Решението беше много трудно, защото се чувствах щастлив в „Манчестър Сити“. Сигурен съм, че ако бях останал, също щях да съм доволен. Но в крайна сметка реших да отида в „Ливърпул“, един наистина велик футболен клуб. Бяхме близо до спечелване на няколко трофея и ми е мъчно, че загубихме два финала в европейските турнири. Но отборът се развива положително и се надявам, че скоро ще успеем да постигнем това, което ни убягна. – В момента „Ливърпул“ е един от най-атрактивно играещите отбори в света. Какво промени Юрген Клоп в английския, а и в световния футбол? – Мисля, че хората се наслаждават на нашия стил. Имаме фантастични играчи, пресираме много, създаваме положения. Вкарваме голове, правим красиви комбинации. Това се харесва на хората. В последните шест месеца подобрихме доста и защитата си, което е много важно. Все по-често не допускаме голове в мачове, а в атака сме наистина много опасни. – През месец май загубихте финала в Шампионската лига от „Реал“ (Мадрид) в Киев. Как виждате шансовете на „Ливърпул“ да отиде в Мадрид за следващия финал догодина? – Да, бяхме толкова близо до трофея. Ще направим всичко възможно отново да стигнем до този мач. „Ливърпул“ участва в много тежки турнири – Висшата лига, Шампионската лига, Купата на Англия. Много ни се иска да спечелим. Пътят е доста дълъг. Вече знаем колко трудно е да стигнеш до финал в Шампионската лига и имаме опит. – Защо доминацията на испанските отбори е толкова голяма в европейските турнири? – Вярно е това. „Севиля“ спечели три пъти поред Лига Европа, „Реал“ успя три пъти поред в Шампионската лига. Имат прекалено голям опит. Но ето, че нашият „Ливърпул“ стигна до финала и игра силно. Може би другият път няма испанците да спечелят. – Вие сте една от големите звезди във Висшата лига в момента. Не мислите ли, че има прекалено много чужденци в отборите? Треньорите също са чужденци. – Трудно ми е да отговоря. Мисля, че най-важното е да се намери баланса, за да искаш да си успешен клуб. Няма значение в Англия или Испания. Когато при нас идват чуждестранни футболисти, те са го заслужили с качествата си. И ние трябва не само да ги приемем и да се научим от техния опит, който те носят със себе си. – Хареса ли ви световното първенство в Русия и представянето на Англия? – Фантастично беше! Великолепно представяне. Трябва да сме горди и трябва да надграждаме върху това, което постигнахме. На мондиала в Русия имахме много млади футболисти в английския тим, които тепърва ще трупат опит. В следващите първенства се надявам да се представим още по-добре. – Не ви ли е мъчно, че не играхте на световното в Русия? Защо решихте да се откажете от националния отбор преди две години? – На последните турнири не играх много. И затова прецених, че доста дълго време съм национал на Англия и това е идеалният момент да кажа „Край“. Концентрирах се върху моя клуб и дадох възможност на младите да се изявят. За щастие в Русия се видя, че решението ми е било правилно. Играха млади футболисти и се представиха чудесно. – Имате ли планове за времето, когато окончателно ще се откажете от футбола? – Вероятно ще стана треньор или може би ще потегля към друга позиция във футбола. Да ви призная смятам, че би било срамно да се занимавам с нещо друго. – Стилиян Петров вече почти завърши треньорските курсове. Мислите ли, че може да стане толкова добър треньор, колкото бе добър като футболист? – Мисля, че да. За младите футболисти той беше пример, когато бе на терена. Неговият професионализъм се виждаше навсякъде по терена. Смятам, че един ден ще бъде и много добър треньор. – Съгласен ли сте с големите пари, които се дават на трансферния пазар в момента? – Така е в момента. Не можем да контролираме пазара. – „Ливърпул“ е един от най-популярните клубове и в България. Феновете му нямат търпение отборът да стане шампион. Мислите ли, че тимът наистина може да ликува с титлата този сезон? – Всички искаме да успеем. Знаем, че ще бъде много трудно. Все още сезонът е в своето начало. Тепърва ще вървим един дълъг, много дълъг път. Но всички мечтаем за тази титла. И дано да я вземем в най-близко бъдеще.", "date": "2018.10.14", "title": " Джеймс Милнър, звезда на „Ливърпул“, ексклузивно пред „Труд“: САЩ’94 и България са първите, на които съм се възхищавал"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-22-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%b2-%d0%ba%d0%b0%d1%82%d0%b0%d1%81%d1%82%d1%80/", "text": "Най-малко 22 нелегални мигранти, включително деца, са загинали, а 13 са ранени при катастрофа на камион в района на град Мендерес в западния турски окръг Измир рано тази сутрин. Камионът, който пътувал от Айдън за Измир, излязъл от пътното платно и се преобърнал. По информация на „Ройтерс“, след като пробил мантинелата, камионът е паднал в напоителен канал, който се намирал на 20 метра под равнището на пътя. На мястото на катастрофата са изпратени полицейски коли и линейки. Засега няма официална информация за националността на пострадалите. Не е установена и причината за катастрофата. Продължават опитите за извличане на мъртвите и ранените, затиснати от останките на камиона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Най-малко 22 мигранти загинаха в катастрофа в Турция"}
{"url": "https://trud.bg/%d1%82%d1%83%d1%80%d0%bd%d0%b8%d1%80-%d0%bf%d0%be-%d1%85%d1%83%d0%b4%d0%be%d0%b6%d0%b5%d1%81%d1%82%d0%b2%d0%b5%d0%bd%d0%b0-%d0%b3%d0%b8%d0%bc%d0%bd%d0%b0%d1%81%d1%82%d0%b8%d0%ba%d0%b0-%d0%ba/", "text": "За втора поредна година Благоевград бе домакин на държавен турнир по художествена гимнастика „Купите на Кмета на община Благоевград“. Над 300 грации се бориха упорито за достигането до финала. През целия ден, в залата състезанието бе много оспорвано. Грациите представиха изпълнения с уреди лента, обръч, топка и въже. Гимнастичките се представиха, индивидуално, отборно и с ансамбли. В турнира участие взеха 16 отбора, сред които „Левски“, „Левски-Триадица“, „Левски плюс“, „София спорт“, ЦСКА, „Локомотив“, СК „Нюанс“, КХГ „Берое“ и други. Специални гости на тазгодишното издание на турнира бяха и грациите от Норвегия, които пристигнаха в България специално за спортната надпревара. Турнирът бе последна проверка на отборите участващи в последните за сезона Държавни първенства „А“ категория – ансамбли и „Б“ категория индивидуално и отборно. Стотици гости на събитието, станаха свидетели на талант, синхрон и красота. Вторият турнир „Купите на Кмета на община Благоевград“ бе организиран съвместно от Община Благоевград, КХГ „Пирин“ и Българска федерация по художествена гимнастика. КХГ „Пирин“ е първият клуб по художествена гимнастика в Благоевград. Клубът даде висока заявка и в историята си вече има организирани и проведени множество турнири на републиканско, държавно и европейско ниво. Клуб по художествена гимнастика „Пирин“ продължава да печели купи, награди и медали и прославя градът ни по света. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Турнир по художествена гимнастика „Купите на Кмета на община Благоевград“ се проведе за втора поредна година в областния център"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd-%d1%83%d0%ba%d1%80%d0%b8%d0%bb-%d0%b4%d0%b0%d0%bd%d1%8a%d1%86%d0%b8-%d0%b7%d0%b0-%d0%b1%d0%bb%d0%b8%d0%b7%d0%be-93-000-%d0%bb%d0%b5%d0%b2%d0%b0/", "text": "Със своя присъда от 21 май тази година Окръжният съд в Ловеч е признал подсъдимия Жак-Стефан Е.Д. от с. Кърпачево за виновен в това, че до 30 април 2008 г. в ТД на НАП-Велико Търново, избегнал установяването и плащането на данъчни задължения, като не подал годишна данъчна декларация за доходи, получени през 2007 г., като физическо лице в размер на 199 175 евро. Укритите данъчни задължения са в особено големи размери – 92 808,59 лева. Първоинстанционният съд го осъдил на 3 години лишаване от свобода и конфискация на една втора от едноетажна масивна сграда от 15 кв. м. и масивна селскостопанска сграда от 92кв.м., находящи се в поземлен имот в с. Кърпачево. На основание чл. 66 ал. 1 от НК, отложил изпълнението на така определеното наказание лишаване от свобода с изпитателен срок от 5 години (условно). Със същата присъда, подсъдимият е осъден да заплати сумата от 92808.59 лева на ТД на НАП като обезщетение за имуществени вреди в резултат от престъплението.  Делото в Апелативен съд – Велико Търново е образувано на основание въззивна жалба от подсъдимия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Бизнесмен, укрил данъци за близо 93 000 лева, жали условна присъда и конфискация на имущество\t\t\t"}
{"url": "https://trud.bg/%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d1%83%d1%87%d0%b0%d1%81%d1%82%d1%8a%d0%ba%d0%b0-%d0%bb%d0%be%d0%b2%d0%b5%d1%87-%d1%81%d0%b5%d0%b2%d0%bb%d0%b8%d0%b5%d0%b2%d0%be/", "text": "Временно движението по път III-401 Ловеч-Севлиево по моста над р. Осъм на изхода от гр. Ловеч е ограничено за движение поради намерен военен снаряд, съобщават от АПИ. Обходен маршрут за МПС до 10 т – по улици в гр. Ловеч. На място движението се регулира от органите на пътна полиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Движението в участъка Ловеч-Севлиево е ограничено заради намерен военен снаряд"}
{"url": "https://trud.bg/%d0%b0%d0%bd%d0%b3%d0%bb%d0%b8%d1%8f-%d0%bd%d0%b8-%d0%b2%d1%8a%d1%80%d0%bd%d0%b0-%d0%b5%d0%ba%d1%81%d1%87%d0%b5%d0%bd%d0%b3%d0%b5-%d0%b8%d0%b7%d0%b1%d1%8f%d0%b3%d0%b0%d0%bb%d0%be-%d0%be%d1%82-%d0%bf/", "text": "Шофьорска книжка го „вкарва в затвора“ Бивш полицай се качва на колата си доста пиян и помита със скорост от 124 км/час таксиметров шофьор, който след няколко месеца умира от травмите си. Виновният водач е осъден на 2 години затвор, книжката му е отнета за 5 години и е задължен да плати на съпругата на загиналия и на двегодишната му тогава дъщеричка обезщетения от по 100 000 лева. В деня на влизането на присъдата в сила полицаят бяга, напуска страната, качвайки се на самолет от летище Пловдив. Укрива се над 7 години от правосъдието. Но е заловен във Великобритания месец и 5 дни преди да изтече абсолютната давност за изтърпяване на наказанието. Английските власти го предават на българските, но докато той бъде изпратен в Пловдивския затвор, въпросният давностен срок е изтекъл. Поне това твърдят адвокатите му. Прокуратурата е на обратното мнение. Така изглежда странният случай на 34-годишния Никола Ерелийски, който в крайна сметка се намира в затвора, след като Пловдивският окръжен съд отказа да го пусне – въпреки че защитата му настоява, че той е задържан незаконно. Казусът е без прецедент в съдебната практика у нас. По него ще разсъждава и състав на Апелативния съд в Пловдив, защото адвокатите на Ерелийски ще обжалват. Ерелийски блъска с аудито си таксиметровия водач Радостин Николов на 30 август 2009 г. на кръстовището на „Пещерско шосе“ и ул. „Момина сълза“ в Пловдив. В кръвта на полицая, работещ към онзи момент в сектор „Охранителна полиция“ към Четвърто районно управление, са засечени 1,59 промила алкохол. Удареният Николов е откаран в болница, но на 13 ноември същата година умира. Делото срещу Никола Ерелийски протича при съкратено съдебно следствие. По тогавашната редакция на закона трябва да му бъде наложено наказание под минимума и така той получава 2 години затвор и остава без книжка за петилетка. Присъдата влиза в сила на 22 март 2011 г. Няколко часа по-късно Ерелийски вече е извън пределите на страната. Обявен е за общодържавно издирване и в продължение на 7 години е търсен само у нас – това е странно, защото е било ясно, че той е напуснал България от аерогара Пловдив. През цялото това време Ерелийски е бил полунелегален и – както се казваше в един стар виц за Тодор Живков, крил се, ама никой не го търсил. Или поне не където трябва. Европейската заповед за арест е издадена чак на 26 март 2018 г. Според адвокат Катина Бончева от кантората на известния юрист правозащитник Михаил Екимджиев това показва, че всичките тези години прокуратурата е симулирала дейност по издирването на Ерелийски. „Тогава сме получили информация къде се намира, тогава сме издали заповедта“, обяснява обаче прокурорът Георги Пенев. В седемте години, в които Ерелийски е бил в чужбина, баща му Петър системно е бил питан къде е синът му. Накрая човекът предположил, че може да е във Великобритания. Така била издадена Европейската заповед за арест и английската полиция си свършила работата. Дали, след като е било ясно, че осъденият е излетял от Пловдив в деня на влизане на присъдата в сила, е проверено докъде е бил полетът? За това няма данни. Броени месеци след издаването на Европейската заповед за арест – на 17 август т. г., английската полиция задържа Ерелийски. Следва кореспонденция между английските и българските съдебни власти. В крайна сметка съдът в Уестминстър екстрадира осъдения у нас и той е пратен в затвора в Пловдив. В съдебната зала присъстваше братът на убития таксиметров шофьор Васил Николов. „Трябва да си излежи присъдата, какво е това“, повтаряше той. От интерес дойде и защитникът на съпругата и детето на прегазения водач по наказателното дело срещу Ерелийски адвокат Димитър Бозуков. Той остана много доволен от решението на Пловдивския окръжен съд. И обясни, че след изчезването на Никола Ерелийски обезщетенията от по 100 хил. лв. са били изплатени от застрахователите. Сега, когато Ерелийски вече е у нас, те могат да заведат регресни искове срещу него, за да си върнат парите. Българското правосъдие обаче зацикля в правния спор за давността. В случая абсолютната давност е 7,5 г. и като се изчислява от влизането на присъдата в сила на 22 март 2011 г. тя изтича на 22 септември 2018-а. А Ерелийски е пратен в затвора на 1 октомври. Според прокуратурата задържането на Ерелийски във Великобритания е началото на изтърпяване на наказанието. Защитата обаче твърди, че задържането на база на Европейската заповед за арест е с единствената цел той да бъде предаден на българското правосъдие и то да преведе присъдата в изпълнение. Съдия Елена Захова, при която се падна делото, прие, че изтърпяването на наказанието тече от момента на задържането му. Намери обаче и друг аргумент да остави Ерелийски в затвора – че давността не е започнала да тече на 22 март 2011 г. Защото част от присъдата е изпълнена – книжката му е била отнета още след инцидента. А щом една част от присъдата е изпълнена, е в ход изпълнението на цялата. Това е своеобразен вид правна синекдоха – онази стилистична фигура, при която част от нещо се осъзнава като неговата цялост. Класическият пример за синекдоха в българската литература е стихът от Ботевото „На прощаване“ – „да гледа турчин, че бесней над бащино ми огнище“. За синекдохата в правото Пловдивският апелативен съд ще решава на 16 октомври.  ", "date": "2018.10.14", "title": " Англия ни върна ексченге, избягало от правосъдието\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%82%d1%80%d0%be%d1%8f%d0%bd-%d1%81%d0%b5-%d1%83%d1%82%d0%b2%d1%8a%d1%80%d0%b4%d0%b8-%d0%ba%d0%b0/", "text": "„Заедно днес ще отбележим една внушителна годишнина – 150 години от обявяването на Троян за град, който през годините се утвърди като вековно огнище на образование и култура, на буден дух и предприемачество, разцъфтяващо и днес. Всяко едно поколение продължава да развива традициите по уникален начин и аз приветствам ръководството на общината за усилията, които полага в търсенето на просперитет за този прекрасен край“. Това заяви днес президентът Румен Радев в Троян, където бе гост по повод празника на града. „Няма българин, който да не свързва името на града с поне няколко от неговите символи – опазените стари занаяти, автентичната троянска керамика и най вече Троянския манастир „Успение Богородично“, каза още Румен Радев и допълни, че благодарение на подобни духовни и национални крепости през вековете нашият народ е устоял на превратностите на времето и е съхранил своите език, вяра и историческа памет. В изказването си държавният глава подчерта, че когато говорим за Троян и неговите жители, няма как да не споменем и тълкувателя на българската народопсихология – Иван Хаджийски. „Който иска да разбере повече за нашите нрави, нека продължава да чете и препрочита написаното от него. А който иска да види най-доброто от България, нека заповяда в Троян“, допълни Румен Радев. В тържественото си слово президентът посочи, че величината на едно населено място не се измерва по неговите географски размери, а със силата на духа на неговите жители. „За да опознаеш всеки един край, трябва да срещнеш неговите хора, да усетиш техния дух, да видиш тяхното гостоприемство и усмивките на лицата им, затова не е изненада, че Троян печели все повече приятели от близо и далеч, които отново и отново се завръщат, за да усетят силата и величието на Балкана“, заяви още държавният глава. По време на тържествената празнична програма военнослужещи от Военно формирование 24430 изнесоха знамето на Троян под звуците на химна на града, изпълнен от Представителен духов оркестър на Сухопътните войски на Българската армия и Представителен общински младежки духов оркестър. По-късно флагът на града бе издигнат от кмета Донка Михайлова и военнослужещи. По случай празника на града Ловчанският митрополит Гавриил отправи благодарствени думи и благослови жителите на красивия планински град. Сред присъстващите на площад „Възраждане“ в Троян бяха народни представители, представители на местната власт, делегации от побратимени и партньорски градове от Германия, Русия, Франция, стотици граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Президентът Радев: Троян се утвърди като вековно огнище на образование и култура, на буден дух и предприемачество"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8%d1%8f%d1%82-%d1%84%d0%be%d1%82%d0%be%d1%80%d0%b5%d0%bf%d0%be%d1%80%d1%82%d0%b5%d1%80-%d0%b7%d0%b0-%d0%b7%d0%b0%d0%bf%d0%b0%d0%bb%d0%b5%d0%bd%d0%b0/", "text": "Това не беше сплашване, това беше опит за убийство, заяви пред   бургаският фоторепортер Борислав Пенков,  . В резултата на палежа възрастна жена е била обгазена, целият блок е останал без ток, а хората – евакуирани. Полицията задържа за разпит 37-годишния Петър Биберов. Според фоторепортера задържаният е свързан с инцидента. Пенков съдеше Биберов за побой, който му беше нанесен преди повече от година в Морската градина в Бургас, докато снима изгоряло заведение в района. Делото завърша със извънсъдебно споразумение – една година пробация за Биберов. Фоторепортерът твърди, че се е съгласил на споразумение, защото 37-годишният мъж е баща на две малки деца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Бургаският фоторепортер за запалената гума пред дома му: Това беше опит за убийство, не беше сплашване"}
{"url": "https://trud.bg/%d1%82%d1%8e%d1%82%d1%8e%d0%bd-%d0%b1%d0%b5%d0%b7-%d0%b1%d0%b0%d0%bd%d0%b4%d0%b5%d1%80%d0%be%d0%bb-%d0%bd%d0%b0%d0%bc%d0%b5%d1%80%d0%b5%d0%bd-%d0%b2-%d0%b1%d0%b8%d0%bb%d0%b5%d1%82%d0%b5%d0%bd-%d1%86/", "text": "Нелегална търговия с тютюн, извършвана в билетен център в Исперих, са разкрили полицаите от Разградско. В петък към 10 часа при специализирана полицейска операция, в билетен център в Исперих са намерени 400 грама нарязан тютюн без бандерол. Пунктът се стопанисвал от 54-годишна жена, която била криминално проявена и осъждана. От полицията не уточняват, но се предполага, че и преди е продавала такива стоки. При претърсване в дома на същата жена са били намерени още 3,100 кг тютюн от този вид. Полицаите открили обаче и 127 литра алкохол с неясен произход и без документи, който вероятно също е бил предназначен за продажба „на черно”. Всички нелегални стоки са иззети и е уведомена прокуратурата. Жената, която е държала тютюна и алкохола, е задържана в Районното управление на полицията в Разград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Тютюн без бандерол намерен в билетен център\t\t\t"}
{"url": "https://trud.bg/%d1%84%d0%be%d1%82%d0%be%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8%d0%ba%d0%b0%d1%82%d0%b0-%d0%b8-%d1%81%d1%8a%d0%b2%d1%80%d0%b5%d0%bc%d0%b5%d0%bd%d0%bd%d0%b8%d1%8f%d1%82-%d0%bd/", "text": "Началото на съвременната фотожурналистика е сложено през 1925 г. в Германия, когато е изобретена първата 35 мм камера. Този фотоапарат позволявал да се снима, без да се носи обемисто оборудване, светлини и стативи. Така вече било лесно да се правят снимки на хора по улиците, да се документират спортни и обществени събития. . Появата на Интернет и смартфоните прави все по-трудна възможността да се изкарват пари от фотография. Бих могъл да кажа обаче, че това си има своите ползи, тъй като качеството на изображенията се увеличава многократно. Въпреки милиардите изображения от мобилни телефони, публикувани във Facebook, Instagram и Flickr, огромното мнозинство от емблематичните снимки, които запечатват големи събития, са направени от професионални фотографи.   Когато говорим за професионални и качествени снимки не става дума за техническите параметри на едно изображение, а на историята, която те предават. През март 1993 г. Кевин Картър заминава за Судан. Близо до село Айод, Южен Судан, намира момиченце, което е спряло, за да си почине на път към центъра за храна на ООН. Докато момичето си почива, до нея каца лешояд. Фотографът изключително внимателно изчаква лешоядът да се приближи в продължение на 20 минути. Не е сигурно обаче какво се случва с детето след като е направена снимката. Според някой, фотографът гони лешоядът и спасява момичето. Според други обаче той не прави нищо, защото по това време в Судан има епидемия от болести и Кевин не рискува да се зарази.  След като снимката е публикувана в „Ню Йорк Таймс”, Кевин Картър е залят с въпроси защо не е помогнал на детето, а само го е използвал, за да го снима.  Тук е подходящ момент за въпросът   Фотожурналистът е награден с Пулицър за изображението, но скоро след това се самоубива. В предсмъртното си писмо той пише следното:  „  “. Фотожурналистите преминават отвъд собствения си живот за да уловят това, което човешкото око не може – или пренебрегва. Докато личната технология ни позволява да намерим зона за комфорт, фотожурналистите стъпват в неизвестното, за да ни позволят да откриваме нови светове, а не обикновеният, почти повтарящ се свят, който се вижда в потока на социалните мрежи. Един добър фотожурналист е наясно, че при заснемането на събитие той поддържа ниво на обществено доверие, което не бива да се нарушава. Следователно, неговите образи трябва да бъдат точни, навременни и визуално стимулиращи, за да помогнат на зрителите да се идентифицират с разказаната новина.  Задачата на фотожурналиста е да разкаже история с картини. Може би по-важното е, че целта му е да предаде истината чрез образите, които заснема с камерата. По-скоро неговата цел е да подчертае важни въпроси. Забележително е, че той често може да направи това с една снимка. Днес фотожурналистиката е в преход, предизвикан от цифровата революция. В много отношения това е освобождаващо, защото предлага нови възможности за развитие и на фотожурналистите, и на средата. Ролята на фотожурналистиката е голяма въпреки спада на доверие към традиционните медии, като нейната цел е да информира, а не да манипулира. С достатъчно източници на информация всеки човек може да си състави собствено мнение. Новите платформи за разпространение позволяват фоторепортерската работа да бъде по-независима от всякога. Това е и предизвикателство. Днес трябва да си и създател на видео, разказвач, на „ти“ със социалните мрежи. Информацията се пренася по-бързо и по-свободно от всякога, въпреки че цензурата продължава да съществува. Не всеки следи глобалните новинарски емисии или разбира техния език. Факт е, че с настоящите дигитални инструменти никога не е било по-лесно да направиш една снимка интересна. Ако си фотожурналист обаче, трябва да оставаш във връзка с реалността и да бягаш от изкушението да я пресъздаваш по-естетично. Реалността е достатъчно интересна и предизвикателството е да се улови с рефлексия върху проблема и уважение към хората, присъстващи на снимката. Добрите фотожурналисти не разчитат на трикове. Фотографията върви на ръба на егото и емпатията и го прескача в зависимост от това дали е посредствена или запомняща се. Затова и хората постоянно споделят снимки в социалните мрежи – фотографията е универсален език, форма на общуване. Професията на фотожурналиста е предизвикателство и за хората зад обектива, и за тези, които гледат снимките. Общото между тях е, че имат шанса заедно да променят света към по-добро.", "date": "2018.10.14", "title": " Фотожурналистиката и съвременният начин за общуване чрез изображения"}
{"url": "https://trud.bg/1-600-%d0%b4%d0%be%d0%bc%d0%b0%d0%ba%d0%b8%d0%bd%d1%81%d1%82%d0%b2%d0%b0-%d0%be%d1%82-%d1%82%d1%8a%d1%80%d0%b3%d0%be%d0%b2%d0%b8%d1%89%d0%ba%d0%be-%d1%81%d0%b5-%d1%81%d0%bd%d0%b0%d0%b1%d0%b4%d1%8f/", "text": "Приключват доставките на дърва за огрев за населението в община Търговище в общо 42 населени места, откъдето са подадени заявки в Държавното горско стопанство (ДГС). Около 1 600 домакинства в общината са избрали този начин на снабдяване с отоплителен материал, показва справката на Североизточното държавно предприятие (СИДП). Вече са доставени около 9 500 пространствени кубика дърва за горене. Изпълнени са заявките в 39 населени места, а в останалите се очаква да бъдат приключени в близките дни. До края на септември от ДГС в Търговище са отчели 98% изпълнение на планирания дърводобив за годината, като до края й ще бъде реализирано преизпълнение, отчитат още от СИДП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " 1 600 домакинства от Търговищко се снабдяват с дърва за огрев от горското"}
{"url": "https://trud.bg/%d0%b2%d0%b7%d0%b2%d0%be%d0%b4-%d0%be%d1%82-%d0%b7%d0%b2%d0%b5%d0%b7%d0%b4%d0%b8-%d0%ba%d1%80%d0%b0%d1%81%d0%b8-%d1%82%d0%b5%d0%b6%d0%ba%d0%b8-%d0%b2%d1%80%d0%b5%d0%bc%d0%b5%d0%bd%d0%b0/", "text": "Цветовата палитра пръска неонова носталгия Тежки времена в “Ел Роял” е една от най-любопитните, атрактивни и колоритни премиери на седмицата. Филмът на специализиралия в телевизията и хорър киното режисьор Дрю Годар има амбицията да разгърне сложна и секси нео-ноар история. Цветовата палитра пръска неонова носталгия, а кадрите са пълни с препратки и операторски хватки. Историята е за седем непознати, всеки със своите смущаващи тайни, чийто пътища се пресичат през 60-те години на миналия век край езерото Тахо в “Ел Роял” – хотел с лоша слава и още по-мрачно минало. Всеки от гостите в хотела не е това, за което се представя, и всички те се оказват замесени в една история, изпълнена с воайорство и насилие. Самото място, разположено на границата между Калифорния и Невада, доста наподобява на атмосферата в “Туин Пийкс”. В комерсиално отношение “Тежки времена в “Ел Роял” разчита на актьорския състав. Филмът разполага с цял взвод от звезди – Крис Хемсуърт, Джеф Бриджис, Дакота Джонсън, Джон Хам, Ник Оферман, Кейли Спейни, Луис Пулман и Синтия Ериво.", "date": "2018.10.14", "title": " Взвод от звезди краси „Тежки времена в „Ел Роял“\t\t\t"}
{"url": "https://trud.bg/%d0%bf%d0%b0%d0%bb%d0%b0%d0%bc%d1%83%d0%b4%d1%8a%d1%82-%d0%bf%d0%be%d0%b5%d0%b2%d1%82%d0%b8%d0%bd%d1%8f-%d0%bd%d0%b0-7-%d0%bb%d0%b2-%d0%b2-%d1%82%d1%83%d1%80%d1%86%d0%b8%d1%8f-%d1%81%d1%82%d1%80/", "text": "Въпреки голямото морско вълнение и лошо време през последните ден-два , пресен улов препълни голямата Рибна Борса във Варна. Цената на паламуда падна от 10 на 7 лв / кг през изминалата седмица, но пасажите се изнасят вече към Турция. Гемиите в южната ни съседка вадели по 400-500 т на ден и цената е паднала на 3 лв./кг. Рибарите край Несебър в момента се радват на най-богат улов, в Балчик и Каварна имат по-малко слука.Търговците на борсата предлагат кефал за 3 лв. на килограм, а хамсията струва с 1 лев повече. Барбуната се продава по 5 лв .на кило, сафридът върви по 7 лева, чернокопът по 5 лв., а едрият е на двойна цена. За това пък леферът-царят на рибите удари 30 лв. Лавракът е по 13 лева /кг, ципура по 15 лв. Калканът върви между 25 и 35 лв. 100 грама скариди се предлагат по 1.50 лв. Има прясна скумрия от Гърция по 10 лв./кг, замразената от Норвегия е два пъти по-евтина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.14", "title": " Паламудът поевтиня на 7 лв., в Турция струва 3 лв.\t\t\t"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d1%81%d1%8a%d0%b2%d0%b5%d1%82%d1%8a%d1%82-%d0%bd%d0%b0-%d0%b5%d1%81-%d1%89%d0%b5-%d0%b2%d1%8a%d0%b2%d0%b5%d0%b4/", "text": "Съветът на Европейския съюз ще утвърди нов план за санкции срещу Руската федерация във връзка с предполагаемо използване на химически оръжия. Това се казва в разпространено съобщения от Министерството на външните работи на Великобритания, предаде „Дойче веле“. Уточнява се, че документът може да бъде подписан още в понеделник, 15 октомври, когато в Люксембург ще заседават министрите на външните работи на страните от Европейския съюз. Сред предвидените мерки срещу Москва са ограничаване на влизането на територията на ЕС и замразяване на активите на ръководителите на руски разузнавателни служби и техни близки сътрудници, става ясно от документа, разпространен от Лондон. Новите санкции са предложени от Великобритания и Франция след предполагаемите химически атаки в Сирия и отравянето на бившия агент на ГРУ Сергей Скрипал и дъщеря му Юлия в Солзбъри. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.14", "title": " Великобритания: Съветът на ЕС ще въведе нови санкции срещу Русия"}
