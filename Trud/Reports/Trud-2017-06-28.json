{"url": "https://trud.bg/%d0%b9%d0%b5%d0%bd%d1%81-%d1%81%d1%82%d0%be%d0%bb%d1%82%d0%b5%d0%bd%d0%b1%d0%b5%d1%80%d0%b3-%d1%81%d1%82%d1%80%d0%b0%d0%bd%d0%b8%d1%82%d0%b5-%d0%be%d1%82-%d0%bd%d0%b0%d1%82%d0%be-%d1%89%d0%b5-%d1%83/", "text": "С изключение на Съединените американски щати, през 2017 г. партньорите от НАТО ще увеличат разходите си за отбрана с 4,3 %. Това заяви в сряда генералният секретар на западния отбранителен съюз Йенс Столтенберг, предава АФП. „През 2017 г. предвиждаме още по-голямо годишно увеличение от 4,3 %. Ние наистина се движим напред, тенденцията е към увеличение и възнамеряваме да я поддържаме“, увери норвежкият политик в навечерието на срещата на министрите на отбраната от НАТО в Брюксел.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " Йенс Столтенберг: Страните от НАТО ще увеличат разходите си за отбрана с 4,3 % през 2017 г. с изключение на САЩ"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d1%83%d0%b7%d0%b0%d0%ba%d0%be%d0%bd%d1%8f%d0%b2%d0%b0-%d0%b5%d0%b4%d0%bd%d0%be%d0%bf%d0%be%d0%bb%d0%be%d0%b2%d0%b8%d1%82%d0%b5-%d0%b1%d1%80%d0%b0/", "text": "Германският парламент може да гласува законопроект за узаконяване на еднополовите бракове още този петък, след като комисия в Бундестага включи обсъжданията в дневния ред, предаде АФП. „Пътят към равенството е отворен“, написа в социалната мрежа туитър фракционният лидер на „Зелени“ Ренате Кюнаст. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " Германия узаконява еднополовите бракове"}
{"url": "https://trud.bg/%d1%84%d0%b1%d1%80-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d1%87%d0%b0%d1%81%d1%82-%d0%be%d1%82-%d0%ba%d0%be%d0%bb%d0%b5%d0%ba%d1%86%d0%b8%d1%8f%d1%82%d0%b0-%d0%bd%d0%b0-%d0%bb%d0%b5/", "text": "Холивудската звезда Леонардо ди Каприо се оказа въвлечен във финансова измама заради подаръци получени от лица включени в разследване на ФБР, съобщава Artprice, цитира БГНЕС. Страстта на актьора към произведенията на изкуството е известна, нерядко той е забелязван на аукциони, а събраната от него колекция е значителна. Леонардо ди Каприо е предложил да предаде на ФБР колаж на Жан Мишел Баския на стойност 9 милиона долара и платно на Пабло Пикасо, струващо 3,2 милиона долара, които фигурират в измама с премиера на Малайзия и свързания с него финансист и колекционер Джо Лоу. Наскоро американското министерство на правосъдието публикува нови подробности за разследването на предполагаемата схема за пране на пари през Малайзия на стойност 4,5 милиарда долара, в която се оказа въвлечен финансистът и колекционер на изкуство Лоу Тек Джо, известен като Джо Лоу, а сега и кинозвездата Леонардо Ди Каприо. Според новото дело, заведено от прокуратурата на Калифорния, фондът Malaysia Development Berhard, основан от премиера на Малайзия през 2009 година, е харчил средства от бюджета за луксозни стоки за лично ползване от самия него, като сред тях са произведения на изкуството, частни самолети, недвижими имоти по цял свят и други луксозни стоки (например 23 бутилки шампанско Cristal на 23-тия рожден ден на актрисата Линдзи Лоън). Фактът, че незаконно присвоените пари са използвани за финансиране на заснемането на филма „Вълкът от Уолстрийт“ е бил известен по-рано. От новия иск става ясно, че подарените картини на ди Каприо „Натюрморт с глава на бик“ на Пабло Пикасо и „Червен човек едно“ на Жан Мишел Баския са придобити с тези пари. И двете произведения са били купени в галерия Helly Nahmad от финансовата корпорация Tanore, която се смята, че принадлежи на Джо Лоу и е получавала средства от Malaysia Development Berhard. В материалите по делото се подчертава, че тази корпорация е водила активна дейност по закупуване от нюйоркски аукциони от 2013 година насам. Ищецът твърди, че Tanore е придобила 5 произведения на изкуството на обща стойност 58,4 милиона долара – както се вижда от фактурите, например на благотворителни търгове организирани от ди Каприо на 13 май 2013 година. На вечерните търгове за следвоенно и съвременно изкуство на Кристис на 15 май 2013 година Tanore купува „Прашни глави“ на Жан Мишел Баскиа за 48,9 милиона долара (по това време рекордна цена за творба на художника), „Без име – стоящ мобил“ на Александър Калдер за 5,4 милиона долара, а също и „Морски шах“ за 3 милиона долара. Още през миналата година Лео ди Каприо разбра, че към Джо Лоу са предявени обвинения. Тогава той се обърна към министерството на правосъдието, а сега е готов да се откаже и от картините, които са веществени доказателства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " ФБР разследва част от колекцията на Леонардо ди Каприо"}
{"url": "https://trud.bg/%d0%ba%d0%b7%d0%ba-%d0%b3%d0%bb%d0%be%d0%b1%d0%b8-%d1%81-%d0%bf%d0%be%d0%bb%d0%be%d0%b2%d0%b8%d0%bd-%d0%bc%d0%b8%d0%bb%d0%b8%d0%be%d0%bd-%d0%bb%d0%b5%d0%b2%d0%b0-%d1%84%d0%b8%d1%80%d0%bc%d0%b0-%d0%bd/", "text": "Комисията за защита на конкуренцията наложи имуществена санкция на „Фармнет” АД в размер на 494 839 лв. за извършено нарушение по чл. 29 от ЗЗК (общата забрана за нелоялна конкуренция), съобщиха от ведомството. Преписката е образувана с решение на Комисията във връзка с постъпило от прокуратурата постановление, в което е посочено, че има данни за осъществена нелоялна конкуренция. В хода на проучването е установено, че „Фармнет“ АД в противоречие с добросъвестната търговска практика чрез използване на принуда и натиск от страна на представителите на дружеството – Веселин Марешки, Пламен Христов и Кръстина Таскова – Иванова, заставя търговци на дребно (аптеки) да закупуват от него лекарствени средства (  и главният прокурор поиска сваляне на имунитетите на тримата депутати от „Воля“, бел. ред.). Недобросъвестните действия на представителите на „Фармнет“ АД включват и отправяне на предупреждения към търговците на дребно за откриване в близост до техните обекти на аптеки, собственост на икономическата група на „Фармнет“ АД и на други приближени лица, които заради по-ниските цени на лекарствените продукти ще привлекат тяхната клиентела и собствениците им ще бъдат принудени да ги закрият. Всички установени в решението действия във връзка с търговската дейност на ответното дружество, разгледани в съвкупност, представляват един комплексен модел на поведение, извършван в разрез с добросъвестната търговска практика, изискваща привличането на клиенти да се осъществява чрез обичайните търговски способи – предоставяне на отстъпки и други по-добри условия. Вместо това ответното дружество чрез своите представители използва заплахи и принуда с цел да повлияе върху избора на доставчик на търговците на дребно (собственици на аптеки). По този начин се създава реална възможност за увреждане на конкурентите на „Фармнет“ АД, което си осигурява по нелоялен начин конкурентно предимство спрямо другите търговци и засяга конкуренцията на пазара на разпространение на лекарствени продукти на едро.", "date": "2017.06.28", "title": " КЗК глоби с половин милион лева фирма на Марешки за нелоялна конкуренция"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d1%80%d0%b5%d0%bc%d0%be%d0%bd%d1%82-%d0%bd%d0%b0-%d0%b4%d0%b5%d1%82%d1%81%d0%ba%d0%b8%d1%82%d0%b5-%d0%b3%d1%80%d0%b0%d0%b4%d0%b8%d0%bd%d0%b8-%d0%b2-%d0%b1/", "text": "АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " Започва ремонт на детските градини в Благоевград"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82-%d0%be%d1%82-%d0%b1%d1%81%d0%bf-%d1%81%d0%bf%d0%b0%d1%81%d1%8f%d0%b2%d0%b0-%d0%b3%d0%be%d1%80%d0%bd%d0%be%d0%be%d1%80%d1%8f%d1%85%d0%be%d0%b2%d1%81%d0%ba/", "text": "Народният представител от „БСП за България“ Явор Божанков започва подписка сред жителите на горнооряховското село Горски Долен Тръмбеш за изграждането на водопровод до селото. Проблемът с питейната вода е с давност поне три мандата назад във времето. Всяко лято селото остава без вода, заради ниското налягане в помпената станция. Решението според местните е да се прокара водопровод от близкото село Върбица, който да докара питейна вода от язовир „Йовковци“ до помпената станция на Горски Долен Тръмбеш. По предварителни данни строителството на подобен водопровод ще струва около 500 000 лева, а местното ВиК дружество е готово с идейния проект за него. За да се реши проблемът, депутатът Явор Божанков ще внесе подписка от жителите на селото при омбудсмана Мая Манолова. Наред с това младият социалист ще отправи въпрос от парламентарната трибуна към министъра на регионалното развитие и благоустройството. Ангажиментът той пое по време на среща с жителите на селото. „В Горна Оряховица за трети път се прави ремонт на площада, а за двайсет години в нито едно село не е направен ремонт“, ядосваха се присъстващите на срещата. Местният кмет Маринчо Маринов посочи, че трета поредна година му се отказва кметството да кандидатства по ПУДООС за нова детска площадка. Отсечката от пътя между селото и Горски Горен Тръмбеш и продължението й към стражишкото село Царски извор да се отвори за движение поискаха местните. „Господа управляващи, мислете за бъдещето на това село!“, призова една от присъстващите и посочи, че то е едно от малкото, в които ражданията са повече на брой от смъртните случаи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " Депутат от БСП спасява горнооряховско село от безводие"}
{"url": "https://trud.bg/%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d1%80%d0%b0%d0%b4%d0%b5%d0%b2-12-%d0%bc%d0%bb%d0%bd-%d0%bb%d0%b5%d0%b2%d0%b0-%d1%89%d0%b5-%d0%b1%d1%8a%d0%b4%d0%b0%d1%82-%d0%be%d1%82%d0%bf%d1%83/", "text": "12 млн. лв. ще бъдат отпуснати за сигурността по време на Българското председателство на Съвета на ЕС. Това съобщи на брифинг в МС министърът на вътрешните работи Валентин Радев. Те ще бъдат разпределени по следния начин – 9,5 млн. лв. за МВР, 500 000 лв. за ДАНС и 2 млн. лв. за Столична община, обясни Валентин Радев. „Беше прието предложение, дадено от мен, което касае сигурността по време на председателството на Европейския съвет, което започва в началото на следващата година. Дълго време в продължение на месец и половина се обсъждаше какви да са средствата, които да бъдат отпуснати за осигуряване на тази сигурност, която касае сигурността на летището, приемането на гостите, сигурността по трасетата, на НДК, вътре между обектите, хотелите и най-вече местата, където ще бъдат извършени заседанията. Направени бяха различни разчети, през това време бяха оптимизирани средствата няколко пъти“, каза още вътрешният министър. По думите му това ще бъдат средствата, които ще осигурят необходимата сигурност. До средата месец юли трябва да се обявят обществените поръчки за много от нещата, които трябва да бъдат закупени, а месец преди самото председателство да бъдат сработени помежду си всички системи за видеонаблюдение и радио връзка, уточни Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " Валентин Радев: 12 млн. лева ще бъдат отпуснати за сигурността"}
{"url": "https://trud.bg/4-%d0%b3-%d0%b7%d0%b0%d1%82%d0%b2%d0%be%d1%80-%d0%b8-20-000-%d0%bb%d0%b2-%d0%ba%d1%80%d1%8a%d0%b2%d0%bd%d0%b8%d0%bd%d0%b0-%d0%b7%d0%b0-%d0%b0%d0%b2%d1%82%d0%be%d1%80-%d0%bd%d0%b0-%d0%b7%d0%b2%d0%b5/", "text": "Окръжният съд във Велико Търново постанови 4 г затвор и 20 000 лв кръвнина за 49-годишния Красен З. от Горна Оряховица. Той бе арестуван през март тази година за извършен жесток побой н 10 април 2016 г. на гарата в железничарския град.Тогава без причина той пребил жестоко Пламен С. от село Козаревец. 39-годишният мъж е потрошен с удари с крака и ръце по тялото и главата. Целият в кръв и полумъртъв той успял да се покатери на покрив на къща в района,където е забелязан от живеещи наблизо,които потърсили помощ от тел.112. Пребитият мъж е закаран в болница,но въпреки усилията на лекарите и животоспасяваща операция на 21 май 2016 г.е издъхнал от травмите.Красен и Пламен се познавали бегло,но повод за свадата нямало. През този период Пламен не се прибирал в дома си в Козаревец,защото бил изпаднал в депресия . Няколко експертизи са били правени през следващата година и заради тяхното забавяне вината на шофьора с основно образование е била доказана едва през март тази година. Тогава той бе арестуван и оставен зад решетките с постоянна мярка. Близките на убития са предявили иск за претърпени неимуществени вреди от 50 000 лева, но съдът е приел само 20 000 лв.кръвнина. Шофьорът в голяма търговска верига в Горна Оряховица трябва да плати и 1600 лева такса върху уважения размер на гражданските искове ,и 1000 лева адвокатски хонорар. Присъдата не е окончателна и подлежи на обжалване пред Апелативния съд,а до нейното влизане в сила Красен З.остава в затвора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " 4 г затвор и 20 000 лв кръвнина за автор на зверско убийство"}
{"url": "https://trud.bg/%d0%b3%d0%bb%d0%be%d0%b1%d1%8f%d0%b2%d0%b0%d1%82-40-%d0%b4%d1%83%d1%88%d0%b8-%d0%b7%d0%b0-%d0%bb%d0%b8%d0%bf%d0%b0-%d0%be%d1%82-%d1%83%d0%bb%d0%b8%d1%86%d0%b8%d1%82%d0%b5-%d0%bd%d0%b0-%d1%88%d1%83/", "text": "Само за три дни в Шумен са засечени 40 „работливци“, които са кършили липови клони и са мели прашец от земята. На всички нарушители са съставени актове, съобщават от кметството. От общинската администрация напомнят, че санкциите са от 100 до 1 000 лева. Глобите са регламентирани в общинската Наредба №1. В нея се забранява кастренето и чупенето на клони от трайните насаждения, както и брането на плодове, кестени, липов цвят и други билки. Затова в момента общинските инспектори от дирекция „Устройство на територията“ извършват контрол по опазването на липовите дървета в града. Излизат и по общинските пътища извън населените места. Недопустимо и метенето на липов прашец с цел търговия, а такова усърдно се вихри из целия град. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " Глобяват 40 души за липа от улиците на Шумен"}
{"url": "https://trud.bg/%d0%be%d1%81%d0%b2%d0%be%d0%b1%d0%be%d0%b6%d0%b4%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%82%d1%8a%d1%80%d0%bd%d0%be%d0%b2%d0%be-%d0%be%d0%b6%d0%b8%d0%b2%d1%8f%d0%b2%d0%b0-%d0%bd%d0%b0/", "text": "Подготвят тържествено и подобаващо честване на 140-годишнината от Освобождението на Велико Търново. Голямото историческо събитие ще оживее пред жителите и гостите на старата столица благодарение на атрактивна възстановка. Пресъздадено ще бъде превземането на Конака, заедно с последната престрелка пред някогашния турски затвор, случила се на 7 юли  1877 г . Българските опълченци отново ще изнесат автентично бойно знаме от времето на Априлското въстание. Турският гарнизон ще признае своята капитулация пред генерал Йосиф Гурко, родните опълченци и руските войски, а около стария Конак ще отекнат възгласите „Свобода”, „Да живей”, „Ура”.  Навръх 7 юли в 18,30 ч. в парк „Марно поле” стартират изпълненията на Общинския Биг Бенд. В 19 ч. официалните лица, жителите и гостите на Велико Търново ще поднесат цветя пред монумента на генерал Гурко и пред паметника „Майка България”. В 19,45 ч. на площад „Цар Асен  концерт ще изнесат талантите от Професионален фолклорен ансамбъл „Искра”. В 21,00 ч. пред крепостта Царевец празнично слово ще произнесе кметът Даниел Панов, а вечерта ще завърши с военен ритуал и празнична заря. В 10,30 ч. започва голямото шествие по улица „Гурко”, което ще премине по цялата калдъръмена алея. Начело ще бъдат генерал Гурко, казашки офицери на коне, български опълченци и хайдути, руски войници, медицински сестри.  Сражението ще бъде разиграно пред музей „Възраждане и Учредително събрание”. Участват 70 реанактори, облечени в автентични униформи и въоръжени с пушки, пищови, саби и ками от края на  век. Участниците са от структурите на клуб „Традиция” в градовете Велико Търново, Панагюрище, Плевен, Стара Загора и Шумен.  Всеки може да разгледа уникалната изложба „Сабите на войводите”. В нея са изложени 44 хладни оръжия, притежавани от 38 войводи и хайдути. Сред тях са сабя, кама и щик на Апостола на свободата Васил Левски, оръжия на революционерите Христо Ботев, Георги Раковски, Филип Тотю, Панайот Хитов, Стефан Караджа, Хаджи Димитър, ятагана на отец Матей Преображенски. Експозицията е подредена в музей „Възраждане и Учредително събрание”. Организатори на честванията на 140-годишнината от Освобождението на Търново са Община Велико Търново, Регионалният исторически музей в старопрестолния град, Националният военен университет и клуб „Традиция”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " Освобождението на Търново оживява навръх 140-годишнината\t\t\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d0%bd%d0%b0-%d0%bb%d0%b5%d0%ba%d0%b0%d1%80%d0%b8%d1%82%d0%b5-%d0%b2-%d1%80%d0%b0%d0%b7%d0%b3%d1%80%d0%b0%d0%b4-%d0%b7%d0%b0%d1%80%d0%b0%d0%b4%d0%b8-%d0%be/", "text": "Протест пред болницата ще посрещне участниците в редовното Общо събрание на акционерите в МБАЛ“Св. Иван Рилски“-Разград, което ще се проведе днес в лечебното заведение. В него участват лекари, сестри и служители в болничната администрация, искането им е да остане на постовете си настоящето ръководство на болницата начело с д-р Марин Керчев, предаде „Дарик“. 40 молби за напускане вече са депозирани и от утре напускаме, това са половината лекари в разградската болница – обясниха протестиращите. Те няма да работят и днес, докато не приключи Общото събрание – обясни членът на Съвета на директорите д-р Драгомир Николов. Той увери, че са подготвени линейки, и ако в този период има спешни пациенти те ще бъдат транспортирани до болници от съседни градове, с които има предварителна договорка. Протестиращите смятат, че предстои смяна на ръководството на болницата по политически причини, категорични са, че д-р Керчев има принос за подобряване както на имиджа на разградската болница, така и за подобряване на условията за работа със закупуване на нова апаратура и ангажиране на специалисти в различните отделения. „Рядко се среща човек с такъв гений за мениджмънт“ – обяви д-р Кисова от Урологично отделение. Д-р Евгения Керчева от Детско отделение пък покани премиера Борисов и министъра на здравеопазването да видят как по време на управлението на д-р Керчев се е променила болницата в Разград. В официално обявения дневен ред на Общото събрание има точка за промяна в състава на Съвета на директорите, но тя е за председателя на директорския борд проф. Златица Петрова, която представлява държавата. Държавата е с основен дял в акционерното дружество „МБАЛ“Св. Иван Рилски“ с 83,96%, община Разград има 6,11%, община Исперих – 2,72%, останалите 5 общини в областта са с още по-малки дялове – между 0,90 и 2,51%.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " Протест на лекарите в Разград заради опасения за смени в ръководството на болницата\t\t\t"}
{"url": "https://trud.bg/%d0%b4%d0%b5%d0%bc%d0%be%d0%b3%d1%80%d0%b0%d1%84%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%82%d0%b8%d0%ba%d0%b0-%d0%b4%d0%b0-%d1%81%d1%82%d0%b0%d0%bd%d0%b5-%d0%bd%d0%b0%d1%88-%d0%bf/", "text": "В демографски план застаряването на населението е дълготраен и необратим социален процес за европейските страни, включително и за България. Според прогнозите на Евростат делът на населението в Република България на възраст над 65 години ще се увеличи от 17,4% през 2010 г. до 32,7% през 2060 г. България не прави изключение от тези демографски тенденции в развития свят. Както отбеляза тези дни ООН, в следващите години ще станем свидетели на бързо застаряване на населението в света. Броят на хората над 60 г. се очаква да нарасне двойно. Възрастното население, което сега е 962 милиона, ще се увеличи на 2,1 милиарда през 2050 г. и на 3,1 милиарда през 2100 г. Без имигранти населението на ЕС до 2050 г. се очаква да намалее с около 65 милиона жители, което означава, че пенсионната възраст трябва да се повиши на 73-74 г., за да се запази сегашното ниво на пенсиите. Проблемът при нас е в постоянния отлив на младо, активно население. И докато в останалата част на Европа първо си задържат младото население, а второ привличат такова чрез имиграцията, при нас положението със застаряването наистина е много сериозно. По последни данни на ООН България е на четвърто място в света по темпове на застаряване на населението. Същото може да се каже и за средната възраст на населението у нас, която е сред най-високите не само в Европейския съюз, но и в света. По прогнозните данни на Евростат през 2060 г. средната възраст на българското население ще превишава 50 г., при 47,8 г. средно за страните членки на ЕС. Друг специфичен акцент за България са драстичните териториални диспропорции и при този демографски процес. Застаряването е много интензивно в областите Видин, Монтана, Враца, Кюстендил, Габрово, Ловеч, където населението на 65 и повече години наближава 25%. В нашата страна работата по координиране на демографската политика и на политиката за активен живот на възрастните хора се извършва от Министерството на труда и социалната политика. Стратегическата рамка на българското правителство за насърчаване на активния живот на възрастните хора се съдържа в Националната концепция за насърчаване на активния живот на възрастните хора (2012 – 2030), която е развитие и продължение на едно от важните направления на Актуализираната Национална стратегия за демографско развитие на населението в Република България с хоризонт до 2030 г. – Преодоляване на последиците от застаряване на населението. Националната концепция за насърчаване на активния живот на възрастните хора предлага конкретна перспектива за посрещане на последствията от демографското застаряване на населението в контекста на интегриран подход за отразяване на конкретните специфики на застаряването. Целта на концепцията е създаване на условия за активен и достоен живот на възрастните чрез осигуряване на равни възможности за пълноценното им участие в икономическия и социален живот на обществото. Като заместник министър на труда и социалната политика смятам, че най-важните сфери за развиване на мерки в областта на активния живот на възрастните хора се отнасят до заетостта, финансова стабилност на пенсионната система, ограничаване на бедността, подобряването на здравните услуги, достъпа до образование и учене през целия живот, развитие и модернизиране на дългосрочните грижи, развитие на т.нар. „сребърна икономика, а също така и развитие на доброволчеството. Също така във връзка с постиженията на Европейската година на активния живот на възрастните хора и солидарността между поколенията (2012 г.) и приоритетните стълбове на Европейските „Ръководни принципи за активен живот на възрастните хора и солидарност между поколенията“, възникна необходимост да се разшири обхвата на ключови сфери от политиката, като се обърне специално внимание на заетостта, участието в обществения живот и независимия живот на възрастните хора. Тези ключови сфери са послужили като отправна точка при разработването на мерки в проекта на Национална цялостна стратегия за активен живот на възрастните хора в България. Проектът на стратегията е разработен като резултат от проведените анализи и 12 публични дискусии във всички райони на страната по проблемите за активния живот на възрастните хора. Тематичните области от европейските „Ръководни принципи за активен живот на възрастните хора и солидарност между поколенията“ кореспондират с тематичните области на индекса на активния живот на възрастните хора. Но, индексът на активния живот на възрастните хора измерва и възможностите за използване на потенциала на възрастните хора. Той очертава областите, в които България изостава в сравнение с другите страни от Европейския съюз и към които трябва да бъдат насочени специални мерки за повишаване на капацитета и възможностите за участие и подобряване живота на възрастните хора. Това са заетостта в по-високите възрастови групи (над 60 г.), насърчаването на доброволчеството, насърчаването на участието в политическия живот, използването на информационни и комуникационни технологии, преодоляването на бедността и подобряването на битовите условия за възрастните хора. Също така подобряването на здравния им статус и психичното им здраве, както и подобряване на личната физическа сигурност на възрастните. Тук можем да почерпим опит и от развитите европейски страни, където също се наблюдава процес на застаряване и се провеждат политики за ангажиране и използване уменията на хората в пенсионна възраст. Има примери за социални проекти, където се прави база данни за хора в пенсионна възраст, които желаят все още да работят. Техните услуги се предлагат на пазара на труда, като съответната агенция осъществява връзката между тях и желаещите да ги наемат и им поемат път и разходи, както и минимално заплащане. Така тези хора продължават да се чувстват полезни и да предават своя опит, като ефектът е двоен за хората в пенсионна възраст и за обществото, което може да продължи да ползва техният потенциал и натрупан солиден опит. Основен инструмент за насърчаване на активния живот на възрастните хора в България са схемите на Оперативна програма „Развитие на човешките ресурси“. Възрастните хора са включвани в програми и мерки за обучение за придобиване на знания и умения, които са търсени на пазара на труда. Друг инструмент за насърчаване на активността на възрастните в сферата на заетостта е Законът за насърчаване на заетостта, в който са регламентирани редица насърчителни мерки за заетост и обучение, насочени към стимулиране на работодателите да наемат безработни лица, в т.ч. и лица над 50 годишна възраст. В рамките на оперативната програма се развиват и програми за разширяване на социални услуги за възрастни. Министерството на труда и социалната политика подготвя доклад за отразяване на Националната концепция за насърчаване на активния живот на възрастните хора в секторните политики, който обхваща периода 2015 – 2016 г. Докладът ще представи основните тенденции, предизвикателства и предприети действия в областта на демографското застаряване на населението и насърчаването на активния живот на възрастните хора за посочения период. Мога да кажа, че първоначалният анализ показва необходимост от предприемане на интегрирани действия от страна на институциите за адаптиране на основни сектори като заетост, здравеопазване, образование, социалното осигуряване и социалното подпомагане към процеса на застаряване на населението. За нас е необходимо да се адаптираме успешно към съвременните демографски тенденции и тази адаптация да е в две посоки. Първо, да подобрим нарушената си възрастова структура чрез задържане на младото население в страната и привличане на такова от етнически български земи, които са извън сегашните граници на страната. Така ще можем да акумулираме за икономиката и социалните ни сфери активно население. И второ, да дадем възможност на възрастните хора да продължат да бъдат полезни на обществото със знанията и уменията, които притежават, а по този начин и самите те да имат самочувствието, че са полезни. Според нас е необходимо и университетите да се отворят по-широко към програмата за „учене през целият живот“ и да предлагат възможности на хора в горните възрастови групи да се обучават при тях по специални програми. Това ще даде възможност на възрастните хора да бъдат в час със съвременните икономически, технологични и научни тенденции, да се чувстват полезни и да продължат да бъдат полезни за обществото ни.", "date": "2017.06.28", "title": " Демографската политика да стане наш приоритет\t\t\t"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%b5%d0%b2%d1%80%d0%be%d0%bf%d1%80%d0%b5%d0%b4%d1%81/", "text": "* Интервюто е взето преди премиерът Борисов да се ангажира със спасяването на Мирослав Боршош – Предвиждаме като допълнение на програмата на председателската “тройка” (б.р. – Естония, България, Австрия) по общите въпроси засягащи дневния ред на ЕС да обърнем специално внимание на Западните Балкани и сътрудничеството в Черноморския регион. Формулирали сме три направления, по които да придвижваме тези идеи – консенсус, конкуретоспособност, кохезия. Консенсус, който ще търсим по важни въпроси като сигурност, миграция, релокация на бежанци, особено за региона на Западните Балканите. Макар и точно в тези области обща позиция да е трудна за намиране. По темата за конкурентоспособността планираме да се съсредоточим върху въпросите на дигитализацията и възможностите за сътрудничество и развитие. Що се отнася до кохезията, там разговорите ни ще бъдат съсредоточени върху икономическите предизвикателства, многогодишната финансова рамка на ЕС. Особено внимание ще искаме да обърнем върху възможностите за сътрудничество в Черноморския регион. Темата е заложена и като част от регионалните стратегии, които ще следваме в рамките на “тройката”. Този приоритет е заложен и в Дунавската стратегия на ЕС и ще има пълна приемственост и в рамките следващото, след нас, австрийско председателство, а и на идващото по-късно румънско. Тук разбира се говорим за обсъждане на Дунавската стратегия на макрорегионално ниво, което е и фокусът на дебатите за бъдещето на ЕС. И тук намесваме отново Черноморското сътрудничество. Догодина – 2018 г. – ще се навършат 10 години от лансирането на програмата за “Черноморска синергия”. Последната не даде кой знае какви резултати и затова искаме да отворим дебата върху въпроса какво повече можем да направим отвъд “синергията”, в името на общия интерес – опазване на околната среда, пречистване на водите, въвеждане на единни стандарти и критерии, подобряване на инфраструктурата – особено от гледна точка на фериботни терминали, пристанищни връзки и оттам газови хъбове и други. – Последното, в частност от страните от Черноморския басейн. – Дали ще е обща декларация на Съвета на ЕС или част от заключенията на председателството ни, които ЕС ще приеме. Но ще очакваме темите, които сме повдигнали да бъдат включени в общите макрорегионални рамки. Дунавската стратегия е взаимосвързана с политиката на ЕС в Черно море, най-малкото по географски признак, затова че река Дунав се влива в него и смятаме, че едната политика трябва да е естествено продължение на другата. – В това направление планираме на първо време да сме инициаторите на среща на върха между ЕС и лидерите на страните от Западните Балкани, на която България да е домакин. Подобен формат на разговорите ще даде много по-широка основа за сътрудничество. Още повече, че в рамките на българското председателство, през март 2018 г., се очаква общия доклад на Европейската комисия за процеса на разширяване, който особено ще засяга региона на Западните Балкани. Не трябва да забравяме, че различните страни от региона се намират на различен етап готовността и преговорите си за членство в ЕС. Затова ще настояваме за ясно определяне на европейската перспектива на всяка една от държавите от региона – къде се намира една Сърбия, спрямо една Албания и колко можем да сме от полза ние. – Искаме да акцентираме върху темата “свързаност” на Балканите. Да стимулираме лансирането на директни самолетни, железопътни и магистрални връзки между столиците от региона. Да обсъдим възможностите за обща регионална роуминг тарифа. От друга страна, когато говорим за региона на Балканите, въпросите за сигурността са с приоритет. Затова и започваме още през октомври тази година в София със среща на съвета на министрите по правосъдие и вътрешни работи на ЕС и колегите от Западните Балкани. Основен фокус на разговорите ще бъдат именно темите за сигурността и миграцията през призмата на регионалните предизвикателства. Това разбира се е планирана среща – ние искаме да разширим тези разговори, което ще се случи на базата на заключенията, които ще извадим от първата среща в София. – Не можем на този етап да имаме очаквания, преди ясно да сме си извадили заключения, какви са нуждите. В зависимост от тях вече ще може по-ясно да определим какви да са следващите постъпки. – По никакъв начин не мога да кажа това. Даже напротив – смятам че доста приятно изненадахме европейските ни партньори. Защото председателството по никакъв начин не се заключва само в ремонта на НДК. Става въпрос за политическа подготовка, която върви в точен ритъм. Само за последната седмица успях да проведа работни срещи в Люксембург и Брюксел, а следващата съм на консултации с Европейския парламент в Страсбург. Поддържаме активни контакти със секретариатите на Съвета и Европейската комисия. Постоянното представителство в Брюксел е комплектовано с необходимите експерти, тези които ще ни трябват на национално ниво в България завършват курсовете си за обучение, имаме програма и готов календар на председателството. От 1 юли нашите експерти ще участват заедно с естонските си колеги в консултациите с европейските институции, в рамките на “тройката” и ще наблюдават отвътре, “в сянка”, както е термина, всички процедури. – Спрямо установеният в ЕС подход имаме право да потърсим предварително помощта и сме заявили 11 експерти, които работят в европейските институции, които да се включат с експертна помощ и съвет, спрямо нуждите на страната ни. По правило те може да са българи или граждани на други държави, утвърдени като специалисти в конкретни области, в които се търси тяхната помощ. Ориентирали сме да търсим допълнителна експертиза в области както финанси, митници, междуинституционална кординация … . – По въпросите на имиджа и комуникацията сме заложили на друг подход. Искаме да създадем политически консултативен съвет на високо равнище към министър-председателя. Вече са отправени покани към неговите потенциални членове – срлед тях са Жан-Давид Леви, политически съветник на бившия френски президент Никола Саркози; първият председател на Европейския съвет Херман ван Ромпой; бившия председател на Европейския парламент Ханс-Герт Пьотеринг … – Точно така. Очакваме и от други утвърдени европейски политици в скоро време да потвърдят желанието си да се включат в този съвет. Надяваме се тези личности да бъдат не само съветници, но и посланици на България – за приоритетите й, за имиджа й като държава-член и председател на ЕС. – Те ще работят напълно безвъзмездно. – Стараем да се вместим. При всички положения ако се наложи ревизия, тя ще е в края на периода, в средата на 2018 г. – Спрямо тези, с които правихме анализ можем да кажем че се вместваме напълно в средата на очакванията. Още повече, че техните разходи често пъти не включват ремонти на сгради, каквито се наложи да предвидим ние. – Сградата на НДК беше определена като основна за председателството. В нея ще се провеждат всички срещи, които са извън Брюксел. Правителството отпусна целеви средства чрез увеличаване капитала на НДК, за да може сградата да отговаря на изискванията. Средствата са за ремонтно-монтажни дейности, за озвучаване, окабеляване. От това което заварих и като принципал на дружеството виждам, че управлението на НДК и най-вече договорите, които са сключени от изпълнителния директор на НДК страдат от много пороци, извършени са много незаконосъобразни действия и има пълен отказ от г-н Боршош да изпълнява задълженията си като възложител по договорите. Първо, да ги управлява адекватно и законосъобразно, второ, да предоставя на мен като принципал на дружеството информация и трето, да си изпълнява задълженията. – Изисках четири проверки. Едната – на ДНСК приключи, имам предварителен доклад от външния одит, а другите две продължават. От вече бившият изпълнителен директор Боршош имам пълен отказ да предоставя справки и информация. Говоря за официална кореспонденция. И не само това. С борда на директорите направихме цялостната картина в няколко направления. От гледна точка на търговското дружество, Управителният съвет изиска и не получи бизнес план, без правила за работа и за възлагане на обществени поръчки, без оздравителна програма. Това е установено и от външния одит. В предварителния доклад е посочено, че поръчките са проведени без ясна процедура и има незаконосъобразни действия от страна на изпълнителния директор. Одитът трябва да установи и дали са изразходвани предоставените целеви средства от държавния бюджет с увеличението на капитала на НДК със 17 млн. лв. Това, което виждаме е че не са изразходвани целево. Вместо за ремонт Боршош е давал от тези пари за покриване на стари задължения и за текущи разходи на НДК. – Главният инспекторат на Министерски съвет със заповед на министър-председателя прави цялостна проверка. Тя също е фокусирана върху това, че търговското дружество със 100 % държано участие не се управлява целесъобразно. Дружеството е на минус. През 2015 г. е на минус 9,2 млн. лв., през 2016 г. на минус 8,6 млн. лв., а през 2017 г. за първите пет месеца е на минус 3,4 млн. лв. счетоводна загуба. Няма оздравителен план как тази счетоводна загуба ще се компенсира. – Установено е, че с държавни пари се продуцират филми и театрални спектакли, спонсорира се издаването на книги, без това да има икономическа обосновка. Това са част от резултатите, които излязоха от одита. Излезе наяве и отказът на изпълнителния директор да разработи бизнес план, оздравителен план и инвестиционен план. Изпълнителният директор дали преди аз да съм станала принципал на дружеството освен незаконосъобразно проведените поръчки, които доведоха до оскъпяване с милиони левове на ремонтните дейности е забавил съществено и преустройството на НДК. Още преди предоставянето на финансирането от МС, Боршош е подготвил искания до Агенцията за обществени поръчки да му се гласува анексирането и съответно сключването на допълнителни договори и дейности. В същото време, през последния месец той категорично ми отказваше да изпълнява функциите си на възложител. Имам официални писмени жалби от изпълнителя (”Галчев инженеринг” ЕООД), че не може да работи и излиза далеч извън срока на договора, поради това, че въобще не са му възложени дейностите, които трябва да извършва по ремонта на НДК. Той още няма сключени договори. – Седем месеца откакто е сключен договорът за строително-монтажни работи все още няма одобрен проект и още няма издадено разрешение за строеж за дейностите, които изискват такова разрешение. Да, има дейности по текущ ремонт, които са изпълнявани, но без инвеститорски контрол от името на възложителя в лицето на Боршош. – Напротив, реагирал е. Изискал е проверки, отчети и като принципал не му е подписал част от докладите. – Вече е твърде късно. Два месеца Боршош нищо не възлагаше, не робатеше и не правеше, а само обясняваше, че някой му е виновен за нещо. Осигурихме и допълнителни 28 млн. лв., той пак не възложи нищо. В момента единственият ни шанс е изпълнителят да си свърши работата. Като му се дадат законоустановените документи, анекси и договори. – Когато встъпих, беше краят на октомври, но понеже не се е работило трябва да видим какъв ще е новият краен срок. Това ще стане когато сключим договор и възложим на изпълнителя работа. Нямаме възлагане. Имаме пълен отказ, създаване на пълен хаос и пълен саботаж от страна на изпълнителния директор. Два месеца той нарочно изнудва. Това е чисто изнудване!   Лиляна Павлова е родена в София. Завършва УНСС със степен бакалавър по „Международни икономически отношения” и Варненски свободен университет със степен магистър по „Публична администрация и европейска интеграция”. Има докторска степен по икономика. През 2011 г. Павлова е посочена от премиера Бойко Борисов за министър на регионалното развитие и благоустройството на мястото на подалия по-рано оставка във връзка с кандидатирането си за президент Росен Плевнелиев. Тя е министър и във второто правителство на Борисов. От 4 май 2017 г. е министър за Българското председателство на Съвета на Европейския съюз. Владее английски и руски език.", "date": "2017.06.28", "title": " Лиляна Павлова, министър на европредседателството пред „Труд“: Политическата ни подготовка е в точен ритъм*\t\t\t"}
{"url": "https://trud.bg/%d1%82%d0%b5%d1%80%d0%be%d1%80%d0%b8%d0%b7%d0%bc%d1%8a%d1%82-%d0%b3%d0%b5%d0%be%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b0-%d1%87%d0%b0%d0%bb%d0%b3%d0%b0-%d0%bd%d0%b0-%d0%b3/", "text": "Националните държави продължават да са бариери срещу експанзията на международния тероризъм. Преднамереното им отслабване в угода на либералния глобализъм беше грешка, а може би и стратегическа диверсия от края на 80-те години на миналия век. Това като че ли бе реверанс към религиозно мотивирания тероризъм, зародил се в началото на същото десетилетие. Той бе взет на въоръжение от сили, които си представяха, че ще могат да дестабилизират световната икономика контролирано и безнаказано с амбицията за хиперпечалби. Но забравиха, че и в кибернетиката, и във вихъра на политическите промени властва законът за неочакваните последици. За разлика от студената война, войната с тероризма е не просто срещу противник, който следва друга идеология. Сега противникът е цивилизационно различен, колкото и да го отричат политически коректните глашатаи на клептокрацията. Глобалната власт на мега-крадците гледа на ставащото само като на бизнес. Тя е в основата на най-големите терористични формати, които странно как продължават да съществуват въпреки военните действия, водени срещу тях от много години. Но това е съвсем разбираемо, ако се гледа на тероризма като бизнес-инвестиция. Тогава „чадърът“ опънат над него естествено се интерпретира като защита на инвестициите. И всичко си отива по местата – всичко освен жертвите сред населението и страха, който вече комплексира западното общество. Обаче то е подложено на цялостно психо-икономическо въздействие, което създава своеобразен чалга-ефект. Хората привикват към „ритъма“ на банални послания, реагират елементарно на повтарящи се до втръсване внушения. Възприемат сериозно смехотворни обяснения за света и за силите, които ги водят към социално корабокрушение. Хващат се „като удавник за сламка“ за измислени авторитети и забравят, че са мислещи същества с капацитет за критично мислене. Развиват симптомите на Стокхолмския синдром – онази парадоксална зависимост на заложниците от похитителя им. Така започват да приемат и неща, които са по принцип неприемливи за цивилизованото европейско съзнание. И както чалгата притъпява музикалния усет и взискателността на публиката, така случващото се по линия на терора притъпява социалната взискателност на данъкоплатците. Забравят за кражбите и политическите перверзии на клептокрацията. Привикват към ежедневна несигурност и се захласват по култа към лесните пари. Живеят в пазарен концлагер, но си го представят като кварталната кръчма. Ето едно нетривиално обяснение за терористичната война, водена срещу Европейския континент. Повтарям, става дума за нов тип тероризъм, който е подбуда към култови войни. И с това е изключително опасен, дори когато „Ал Кайда” или „ИДИЛ“ бъдат разпуснати по волята на кукловодите, които ги създадоха. Те може да се прегрупират, да сменят името си и региона на интензивните бойни действия. Но ще остане почеркът на съвременния тероризъм – агресия срещу уязвимите „меки цели”. Това, което стана на националния празник на Франция в Ница, на концерта в Манчестър или на коледния базар в Берлин, на летищата в Брюксел и Истанбул, в метрото на Санкт Петербург и Лондон, е потвърждение на казаното по-горе. А как реагира европейският политически елит? Меко казано – инфантилно…С цветя и бодряшки думички срещу самонарастващия ужас?! Струва ми се неадекватно. В този ред на мисли следва да се запитаме какво става с европейските служби за сигурност. И тук верният отговор е, че те съвсем не са кьопави. Не са! Дали част от политическата класа не оказва натиск върху тях да не си вършат работата? Едва ли – така би казал политически коректният коментатор. Аз не правя коментари, а анализирам предприеманите досега полумерки, увъртолени в бюрократичен жаргон. В крайна сметка оставам с впечатление, че на службите в Европа се пречи да си вършат работата с последователността и със замаха, който голямото предизвикателство изисква. С досегашните средства проблемът може да се окаже нерешим…По стара традиция специалните служби в Европа си пазят източниците и агентите, пазят си информацията и системите за комуникация. Затова е нереалистично да се разчита на системен обмен в международната разузнавателна и антитерористична общност. Изключения се правят, но те само потвърждават правилото. Повече от 10 години не спирам да повтарям, че е необходимо в Европа да има единна структура за противодействие на терора. Необходима е Европейска антитерористична агенция. Нужни са про-активни действия, а не просто реакции на вече случили се терористични нападения. Превенцията срещу терора и подхранващата го радикализация в крайна сметка е цивилизационна задача, а не бюрократична „дъвка“ за чиновници. Цинизмът е в това, че политическата класа се окопава, докато (волно или неволно) отклонява терористичната агресия в посока на слабите и незащитените граждани…   Европейската сигурност трябва да се модернизира, включително и чрез създаването на Общоевропейска антитерористична агенция. Съвсем естествено е инициативата за това да е по време на българското председателство на Съвета на Европейския съюз в началото на 2018 г. България пази не само външните граници на Европейския съюз и с това има правото на компетентен глас по въпросите на сигурността. Държавата България пази и модела за мирно съвместно съществуване между различни етноси и вероизповедания. Страната ни пази противоотрова срещу подстрекаваната от тероризма радикализация. И затова е в правото си да настоява ЕС най-после да създаде нова структура за антитерористична превенция.", "date": "2017.06.28", "title": " Тероризмът – геополитическа чалга на глобализацията\t\t\t"}
{"url": "https://trud.bg/%d0%b4%d0%b5%d1%86%d0%b0-%d0%b4%d0%b5%d0%bc%d0%be%d0%bd%d1%81%d1%82%d1%80%d0%b8%d1%80%d0%b0%d1%85%d0%b0-%d0%bd%d0%b0%d1%83%d1%87%d0%b5%d0%bd%d0%be%d1%82%d0%be-%d0%bf%d0%be-%d0%bf%d1%80%d0%be%d0%b5/", "text": "Празничен концерт сътвориха децата от Начално училище „Иларион Макариполски“ в Елена, с който потопиха всички присъстващи във вълшебния свят на приказките, песните и танците. С тази публична изява под надслов „Играем, учим, творим“ школото представи дейностите по проект „Твоят час“, финансиран от Оперативна програма „Наука и образование за интелигентен растеж“. През учебната година под ръководството на своите учители по проекта работиха 78 ученици, разпределени в седем групи за извънкласни дейности по интереси и една група за обучителни трудности. Децата от арт ателието и групата „С фантазия и сръчност да сътворим красота“ подредиха пъстра изложба във фоайето на градското читалище, която се хареса на родители, съученици и гости на събитието. Вълнуващият спектакъл на сцената, пресъздаващ творческите чудеса в училище, беше изненада и за самата Алиса от страната на чудесата. Своите умения да учат, творят и спортуват показаха участниците от групите за модерни танци „Дъга“ и народни танци „Фолклорна магия“, вокална група „Звънчета“ и групите по английски език,  „Пиша и чета добре“ и „Млад турист-изследовател“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " Деца демонстрираха наученото по проекта „Твоят час”"}
{"url": "https://trud.bg/%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%b3%d0%b5%d1%80%d0%b1-%d0%b4%d0%b0-%d0%bf%d0%be%d0%b5%d0%bc%d0%b5-%d0%be%d1%82%d0%b3%d0%be%d0%b2%d0%be%d1%80%d0%bd%d0%be%d1%81%d1%82-%d0%b8%d0%b7/", "text": "Остро поставяме въпроса за акта от вчера и призоваваме най-голямата политическа сила в Парламента да поеме своята отговорност и да предприеме всички необходими адекватни действия за наказване на извършителите. Това каза председателят на ПГ на ДПС Мустафа Карадайъ в декларация от името на групата по повод нападението над семейството на заместник-главния мюфтия вчера. „Вчера беше регистрирана поредна проява на ислямофобия. Изключително дръзко, нагло и безпардонно едни лица нападнаха беззащитни жени в европейска София, само защото са носели забрадка и изповядват ислям“, обясни той. „Налагането на езика на омразата, насаждането на омраза, превръщането на представителите на мюсюлманската религия в еквивалент на проблеми, на врагове, е тревожно явление и някой трябва да каже стоп“, заяви Мустафа Карадайъ. Според него, ако днес все още е време за оценки и реакции, утре може да е късно за каквито и да са действия. „Последният случай е показателен – независимо от законовата дефиниция на забранени атрибути в облеклото, общественото съзнание не разграничава традиционната в исляма и не само в исляма забрадка и я приема като забранена със закон“, обясни лидерът на ДПС и допълни, че не е нормално носенето на забрадка да е проблем. Съпругата на заместник-главния мюфтия е нападната вчера заради това, че носи забрадка. Атаката се е случила пред магазин в столичния кв. „Свобода”.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " Карадайъ: ГЕРБ да поеме отговорност извършителите на поредната проява на ислямофобия да бъдат наказани\t\t\t"}
{"url": "https://trud.bg/%d1%87%d0%b5%d0%b7-%d1%81-%d0%b8%d0%b7%d0%b2%d1%8a%d0%bd%d1%80%d0%b5%d0%b4%d0%b5%d0%bd-%d0%be%d1%82%d1%87%d0%b5%d1%82-%d0%bd%d0%b0-%d0%b5%d0%bb%d0%b5%d0%ba%d1%82%d1%80%d0%be%d0%bc%d0%b5%d1%80%d0%b8/", "text": "„ЧЕЗ Разпределение България“ АД започва извънредно отчитане на електромерите на клиентите във връзка с новите цени на електроенергията, които влизат в сила от 1 юли, съобщиха от пресцентъра на дружеството. Графикът на извънредния отчет ще бъде публикуван на сайта на дружеството www.cez-rp.bg. Информация ще може да се получи също в центровете за обслужване на клиенти на ЧЕЗ и на денонощната телефонна линия 0700 10 010. С цел да се обезпечи бързото и качествено отчитане на електромерите, компанията ангажира допълнително 328 служители. Те ще работят с удължено работно време, както и в почивните дни – на 1 и 2 юли. Поради физическата невъзможност всички електромери да бъдат отчетени в един и същи ден, месечните сметки на клиентите ще бъдат преизчислени към датата на въвеждане на новите цени. С цел гарантиране на максимална коректност при таксуване на консумираната електроенергия, клиентите имат възможност сами да отчетат показанията на електромерите си на 30 юни 2017 г. Самоотчитането е по желание и не отменя извършването на месечен отчет от страна на дружеството. Клиентите, които желаят да се възползват от тази възможност, трябва да направят своя отчет на 30 юни и да подадат данните към компанията между 1 и 5 юли на телефонната линия 0700 10 010 (меню 2), на zaklienta@cez.bg, през уеб-сайта www.cez.bg, меню „Самоотчет“ и в центровете за обслужване на клиенти на ЧЕЗ. Те трябва да посочат данните от електромера по всички тарифи, клиентски номер, трите имена на титуляра и адреса на обекта, за който се декларират показания. Подадените данни за самоотчет през този период се считат за отчетено потребление към 30 юни, включително. Фактурите през месец юли ще съдържат две стойности за използваната електроенергия – по стари и по нови цени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " ЧЕЗ с извънреден отчет на електромерите във връзка с новата цена на тока"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba-%d0%bd%d0%b0-%d0%be%d1%80%d0%b0%d0%bd%d0%b6%d0%b5%d1%80%d0%b8%d1%8f-%d1%81-%d0%ba/", "text": "Оранжерия от канабисови насаждения откриха полицаи от Пето РУ-Бургас в поморийското с. Лъка, съобщиха от пресцентъра на МВР. Специализирана полицейска операция за противодействие на отглеждането на наркокултури предприеха вчера служители от Пето РУ- Бургас, съвместно със служители от отдел «Криминална полиция» и Специализираните полицейски сили към ОДМВР. Екипът проверил имот в с. Лъка, община Поморие. При претърсването в дома на 37-годишния криминално проявен А.Б. на ул. «Стара планина» служителите на реда открили специално пригодено помещение, оборудвано с халогенни лампи, термометри, релета и вентилатори, както и 33 саксии със засадени растения канабис в различен стадий на растеж. Намерени са и пет пакетчета със суха зелена листна маса марихуана, електронна везна, компютърна конфигурация и чувал със суха зелена листна маса марихуана, съобщиха от пресцентъра на МВР. Общото количество на иззетата марихуана е около 1 кг. А.Б. е задържан за срок от 24 часа. Работата по цялостното документиране на престъпната дейност на 37- годишния мъж продължават служители от Пето РУ – Бургас под наблюдението на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " Откриха оранжерия за канабис край Поморие"}
{"url": "https://trud.bg/%d1%88%d0%b5%d1%81%d1%82%d0%b8%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b8-%d0%bf%d1%80%d0%b8-%d0%be%d0%bf%d0%b5%d1%80%d0%b0%d1%86/", "text": "28-годишен мъж с испански паспорт е арестуван от германските власти в Дортмунд, провинция Северен Рейн-Вестфалия, в рамките на  , проведена на територията на Германия, Испания и Великобритания, съобщава националният ежедневник Die Frankfurter Allgemeine Zeitung. Мъжът е бил обявен за издирване от властите в Мадрид по подозрение за подкрепа на терористична групировка, поясни говорител на прокуратурата в Хам. Към момента обаче няма доказателства, че задържаният е подготвял терористичен атентат на територията на Германия. Предстои да бъде взето решение дали мъжът да бъде екстрадиран в Испания. По-рано От Министерството на вътрешните работи на Испания поясниха, че следователите са успели да задържат четирима заподозрени в Палма де Майорка. Един предполагаем ислямист е арестуван и във Великобритания. Според разследващите органи шестимата са част от клетка на „Ислямска държава“ в Европа. В радикално видеообръщение те са изказали подкрепа за извършването на самоубийствени атентати на територията на Стария континент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.06.28", "title": " Задържаният в Германия ислямист бил обявен за издирване в Мадрид"}
