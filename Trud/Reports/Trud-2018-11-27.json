{"url": "https://trud.bg/%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8-%d0%bf%d1%80%d0%b0%d0%bd%d0%b3%d0%b8-%d0%b7%d0%b0-%d1%87%d0%b8%d0%bd%d0%be%d0%b2%d0%bd%d0%b8%d0%ba%d0%b0/", "text": "Включването в системата означава да получаваме на мейл фишове и глоби До дни ще можем да следим в интернет какво е свършил чиновника по нашите сигнали, запитвания или искания. Това ще става чрез Системата за сигурно електронно връчване (е-Връчване), в която до петък (30 ноември) е длъжна да се включи цялата държавна администрация. Системата дава възможност за обмен на документи по електронен път между граждани, бизнес и институции. Достъпът до нея става чрез еднократна регистрация с квалифициран електронен подпис или ПИК на Националния осигурителен институт. Системата за е-Връчване дава възможност за получаване на известия по електронна поща и с SMS за изпратени и връчени документи. Всеки може да провери кога чиновникът е отворил документа. От този момент той се смята за връчен. Ако чиновникът не ни отговори в законните срокове, той подлежи на административни наказания. При системни нарушения може да бъде уволнен дисциплинарно. Проверка на „Труд” установи, че към 26 ноември 2018 г. пет министерства, както и администрацията на Министерски съвет, все още не са се включили в системата за е-Връчване. Последният момент чакат МВР, екоминистерството, здравното и правосъдното ведомство, както и министерството на българското европредседателство. Централната администрация на изпълнителната власт, което е задължена до 30 ноември да се включи в системата за е-Връчване, включва 18 министерства, 11 държавни агенции, 5 държавни комисии, 17 структури, създадени с постановление на Министерски съвет и 45 структури, създадени със закон. Дни преди крайния срок от 11-те държавни агенции само 3 са включени в системата. Това са Държавната агенция „Електронно управление”, ДАНС и НСИ. Агенциите за бежанците, за българите в чужбина, както и Държавна агенция „Разузнаване” все още нямат профили. До момента общият брой регистрирани потребители в системата за е-Връчване е 12 500, от които 355 профила са от държавната администрация, а 198 са от организации, предоставящи обществени услуги. Изпратените съобщения са 24 300. Всеки, който се регистрира в системата за е-Връчване трябва да знае, че освен сигналите, които той може да подава, администрацията по електронен път ще му изпраща актове, фишове и наказателни постановления по смисъла на Закона за административните нарушения и наказания. От агенцията за е-управление уточняват, че за разлика от държавната администрация българите не са длъжни да използват системата и могат да продължават да чакат по гишета, за да получат на хартия необходимите им документи, както и наказателни постановления.   Над 4,3 млн. справки са направени по електронен път Само за една година централните администрации са извършили над 4.3 милиона справки по служебен път, чрез обмен на данни между регистрите. 61 052 заявки са направени от Община Пловдив, следвана от Троян. С най-много заявки през RegiX (системата за служебен обмен между държавните регистри) за година е Министерството на финансите с над 1.2 милиона заявки. Следва Агенцията за социално подпомагане – 995 294 за година. Най-много справки се извършват към Регистър на задълженията към митническата администрация (РЕЗМА), поддържан от Агенция „Митници”, с над 1.2 млн. справки.   Контролираме използването на лични данни През Системата за сигурно е-Връчване всеки гражданин може да получи информация за заявени и предоставени справки от администрациите, във връзка с които са използвани негови данни. Чрез системата се влиза в много регистри, най-често използваните от които са тези на Агенция за социално подпомагане, на митниците- за справки за наличие или липса на задължение, в Търговския и Имотния регистър. МВР предоставят достъп до регистъра за български лични документи, МРРБ до справки за настоящ адрес, за родственост, за семейно положение и др.   Учрежданията сменят 130 000 компютъра на 4 г. Годишно се купуват по 30 000 нови машини В държавната администрация има 129 985 персонални компютъра (съгласно Доклад за състоянието на администрацията през 2016 г.). При среден темп на подмяна 4 години, следва годишно да се подменят около 30 000 компютъра, което надвишава 30 млн. лв. годишно. Това е необходимата сума, без да се отчитат разходите за поддръжка, лицензи, софтуер и т.н. За първи път със създаването на ДАЕУ е въведена пълна отчетност и прозрачност на всички планирани и реализирани проекти и разходи за е-управление, както и пълен бюджетен контрол на разходите за електронно управление по Бюджет 2018.   Пестим 100 тона хартия Премахването на хартиената администрация би довело до спестяване на 100 т хартия годишно, сочат данни на Държавна агенция „Електронно управление“ (ДАЕУ). Средно по 2 300 писма месечно обменя всяка централна администрация с други институции. Обичайно писмата се състоят от два листа, а това означава, че всяко ведомство изразходва 4 и половина пакета хартия за месец само за обмена на документи с други структури и потребители на услуги. От 1 ноември 2018 г. над 800 административни структури – централни, областни и общински – спряха хартиения обмен на документи помежду си. От ДАЕУ са категорични, че така се пестят пари от куриери, както и време на данъкоплатците. И дават пример с придвижването на хартиени документи, за което са необходими най-малко 6 дни. За електронен обмен са необходими максимум 24 часа. През 2019 г. се очаква през един сайт да бъде осигурен достъп до всички електронни услуги, предоставяни от администрацията.   Вече не ни искат 12 удостоверения За 1422 услуги трябваха 5985 документа За 1422 административни услуги, които предоставят, чиновниците изискваха 5985 документа. За да се премахне изискването само на 12 хартиени документа, се наложи изменение на над 70 закона и повече от 100 подзаконови нормативни актове. Причината е, че в голяма част от законите е записано, че даден документ се издава на хартиен носител, подпечатан с мокър печат. Към момента 11 удостоверения вече се издават по служебен път. Това са: – Удостоверение за вписани в регистър БУЛСТАТ обстоятелства, издавано от Агенция по вписванията;  – Удостоверение за вписванията, отбелязванията или заличаванията по партида на физическо/юридическо лице в Имотния регистър;  – Удостоверение за актуално състояние от Търговския регистър;  – Удостоверение за наличие или липса на задължения за публични държавни вземания, събирани от митническите органи, издавано от Агенция „Митници”;  – Удостоверение за семейно положение, издавано от общинска администрация;  – Удостоверение за съпруг/а, деца, издавано от общинска администрация;  – Удостоверение за брак, издавано от общинска администрация;  – Удостоверение за наличието или липсата на задължения, издавано от Национална агенция за приходите;  – Удостоверение обр. УП-7 за размер и вид на пенсия/и и добавка/и, издавано от Националния осигурителен институт;  – Удостоверение обр. УП-8 за доход от пенсия/и и добавка/и, издавано от Националния осигурителен институт;  – Удостоверение за признаване на придобито висше образование в чужбина, издавано от Националния център за информация и документация. Свидетелство за съдимост от 1 март 2018 г. държавните органи нямат право да изискват. Обстоятелствата се установяват единствено по служебен път. Все още бизнесът, обаче продължава да изисква такива удостоверения от служителите, които наема. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Електронни пранги за чиновника\t\t\t"}
{"url": "https://trud.bg/%d0%b7%d0%be%d0%bd%d1%82%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d1%82%d0%b0%d1%80%d1%82%d0%b8%d1%80%d0%b0-%d0%be%d1%82-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80/", "text": "Зонта България даде старт от старопрестолния Търновград на тържествата по случай 100 годишнината на Зонта интернешънъл: ноември 2018 – ноември 2019. Проявите започнаха с откриването на пътуваща изложба Зонта алея, разказваща за развитието на статута на жената за последните 100 години. Върху 20 пана, разположени през Факултета по изобразително изкуство клубовете от арията са представили колажи и снимки, характеризиращи техните проекти и историческо развитие. Всеки месец експозицията ще гостува в София, Пловдив, Ст.Загора, Бургас, Варна, Русе, Скопие, Букурещ, Плоещ и Валей Праховей Национален лекоатлетически турнир под надслов „Заедно срещу насилието“ организират зонтианките на стадион „Ивайло“ на 1 декември, съвместно с община В.Търново и Спортен клуб „Етър Академик“. Същият месец дамите от старата столица ще проведат в училищата серия образователни лекции, касаещи насилието над жени и неговото противодействие. Богата е програмата на Зонта Велико Търново за идващата 2019 г. През февруари клубът ще работи по Проект – „100 х 100 по здрави“ с организиране безплатни медицински прегледи. През март Зонта отново ще връчи Приза „Кавалер на жълтата роза“. Пейки под формата на женски фигури ще бъдат поставени през април на подходящи оживени туристически места край Велико Търново. Под надслов „Грийн Зонта“ ще бъдат посадени 100 дръвчета. Предстоят и образователни лекции от проекта „Училище на живота“ за правата на жените и децата, защитата и противодействие на отрицателните явления в училища, които ще обхванат Медицински колеж, ВТУ, НВУ и др. Една от кулминациите на честването на 100-годишнината на дамската организация ще е Балканският маратон. Зонтианките ще преминат с леки коли през 11 града в три държави, като турът ще стартира от Скопие и ще завърши на 20 октомври 2019 г. във Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Зонта България стартира от Велико Търново честването на 100-годишнината си"}
{"url": "https://trud.bg/%d0%b1%d1%81%d0%bf-%d1%89%d0%b5-%d0%b2%d0%bd%d0%b5%d1%81%d0%b0%d1%82-%d0%b7%d0%b0%d0%ba%d0%be%d0%bd%d0%b0-%d0%b7%d0%b0-%d0%b1%d1%8e%d0%b4%d0%b6%d0%b5%d1%82%d0%b0-%d0%bd%d0%b0-%d0%bd%d0%b7%d0%be%d0%ba/", "text": "БСП ще внесат Законопроекта за бюджета на НЗОК в Конституционния съд. Това съобщи председателят на ПГ на „БСП за България“ Корнелия Нинова от трибуната на Народното събрание. „С този закон се променят 18 закона през преходни и заключителни разпоредби на специален закон, какъвто е бюджетът на НЗОК. И ако в някои от тези промени просто сменяте имената на агенциите, то с текстовете се прави коренна промяна в системата чрез промени в Закона за здравето. Чрез промени на преходни и заключителни разпоредби на Касата променяте Изборния кодекс, Закона за обществените поръчки, Закона за данъците върху доходите на физическите лица, Закона за закрила на детето и така 18 закона. Това е звучен шамар върху българското право, това е тежък удар по българския законодателен процес и петно върху лицето на българския парламент. Ето защо на основание на Закона за нормативните актове, правилника за неговото приложение и Конституцията на България „БСП за България“ внасяме Закона за бюджета на НЗОК в Конституционния съд“, заяви Нинова. Лидерът на БСП коментира, че в програмата на правителството пише, че здравеопазването е сред приоритети номер едно. „Ето как се пази той – 4 часа дебати, едно изказване на ГЕРБ и нула на „Обединени патриоти“. Представям си ако не ви беше приоритет, какви дебати щяха да се водят. Второто твърдение на управляващите е, че няма алтернатива. 41 алтернативни предложения на този закон има от БСП“, заяви Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " БСП ще внесат Закона за бюджета на НЗОК в Конституционния съд"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%bd%d0%b5-%d0%b5-%d0%b2%d1%8f%d1%80%d0%bd%d0%be-%d1%87%d0%b5-%d0%be%d1%82%d1%80%d0%b0%d0%b1%d0%be/", "text": "Не е вярно, че отработеното ядрено гориво през последните 2-3 години се трупа на площадката на АЕЦ „Козлодуй”. Това заяви пред   министърът на енергетиката Теменужка Петкова в отговор на запитване от евродепутата Светослав Малинов. Темата, свързана с отработеното ядрено гориво, представлява част от нашата национална сигурност и всяка една интерпретация е меко казано нежелателна и опасна, заяви министърът. България има договор, горивото се извозва на определена периодичност, имаме договор с Русия, това не е тайна, и спазваме всички изисквания на ЕС. Тази периодичност е такава, каквато налага спецификата на самото извозване на отработеното ядрено гориво, допълни енергийният министър. Българските граждани трябва да бъдат абсолютно спокойни, категорична беше Теменужка Петкова. „България повече от 40 години успешно управлява своята атомна централа, тя е една от най-сигурните в Европа, издържали сме най-високите стрес тестове и сме за пример пред останалите ядрени държави по отношение на това как се справяме и с отработеното ядрено гориво, и с управлението на нашата централа”, каза Теменужка Петкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.27", "title": " Теменужка Петкова: Не е вярно, че отработеното ядрено гориво през последните 2-3 години се трупа на площадката на АЕЦ „Козлодуй”"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d1%81%d0%bb%d0%b8%d0%b2%d0%b5%d0%bd-%d0%bf%d0%be%d0%bb%d1%83%d1%87%d0%b8-%d0%ba%d0%be%d0%bc%d0%bf%d1%8e%d1%82%d1%80%d0%b8-%d0%be%d1%82/", "text": "Компютърна техника за 17 хил.лева получи от общината Районното управление на МВР в Сливен. 14-те компютъра, два принтера и два тонера ще бъдат предоставени за нуждите на оперативните работници и инспекторите от Детската педагогическа стая. Оборудването бе връчено от кмета Стефан Радев на среща с ръководството на полицията. Средствата са осигурени чрез общината с отпуснатите й от държавата пари. Кметът Радев съобщи, че се обмисля изграждането на система за видеонаблюдение, обслужвана от контролен център в местната администрация, както и монтирането на камери с лицево разпознаване на възлови места в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Полицията в Сливен получи компютри от общината"}
{"url": "https://trud.bg/%d0%be%d1%82%d1%80%d0%b8%d1%86%d0%b0%d1%82%d0%b5%d0%bb%d0%bd%d0%b8-%d0%bb%d0%b8%d1%85%d0%b2%d0%b8-%d0%bf%d0%be-%d0%b4%d0%b5%d0%bf%d0%be%d0%b7%d0%b8%d1%82%d0%b8-%d0%bd%d0%b0-%d1%84%d0%b8%d1%80%d0%bc/", "text": "Потребителските заеми са по-изгодни Средната лихва по новите депозити на фирмите, договорени в евро, е отрицателна – минус 0,2%, сочат данните на БНБ за октомври. Това се случва за първи път. Причината е, че фирмените влогове в редица банки са с нулеви лихви. А една от големите банки прилага отрицателна лихва за средства на фирми и еднолични търговци – за суми над 3 млн. лв. взима такса за съхранение на парите от 0,6% годишно. Таксата бе въведена заради отрицателната лихва на БНБ по свръхрезервите на банките. Така средната лихва по спестяванията на фирми е отрицателна. Друга от големите банки в страната събира такса за внасяне по депозит на суми под 200 хил. лв. За влогове със срок 12 месеца таксата е 24 лв. Любопитно е, че в редица банки лихвите по фирмените депозити в долари са по-високи от тези в левове и евро. В един от трезорите лихвата по фирмени доларови депозити стига до 1,1%, което е много високо ниво. Кредитите за домакинствата продължават да поевтиняват като жилищните заеми са рекордно евтини. Годишният процент на разходите (ГПР), който включва лихвата и всички такси и комисионни, по левовите жилищните кредити се понижи до 3,59%, което е нова най-ниска стойност. ГПР на евровите заеми за покупка на апартамент падна до 4,30%. Хората с високи доходи могат да договорят доста по-ниска лихва тъй като при тях рискът, че няма да върнат заема е по-малък. Потребителските заеми за граждани също поевтиняват. ГПР за левовите потребителски кредити е 10,65%, а за тези в евро е 4,50%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Отрицателни лихви по депозити на фирми\t\t\t"}
{"url": "https://trud.bg/%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%b2-%d0%b8%d1%82-%d1%81%d1%84%d0%b5%d1%80%d0%b0%d1%82%d0%b0-35-%d0%bf%d1%8a%d1%82%d0%b8-%d0%bf%d0%be-%d0%b2%d0%b8%d1%81%d0%be%d0%ba%d0%b8/", "text": "Заплатите в ИТ индустрията са 3,5 пъти по-високи от средната за страната и доближават стандарта на работещите в същия бранш в Германия и Англия, обявиха от Българската асоциация на софтуерните компании (БАСКОМ). Над 30 хил. души са заети в сектора, а всяка втора софтуерна компания ще набира кадри през 2019 г. Очаква се ръстът на работещите в индустрията да достигне 10%, като само през 2017 г. броят на наетите е нараснал с 15%. Според проучване на организацията близо 60% от българите искат да работят в ИТ сферата, но само една трета имат нужната квалификация. Приходите на фирмите от бранша през миналата година са 2,54 млрд. лв. или двойно повече спрямо 2012 г. Но секторът може да забави развитието си заради липсата на работна ръка, каза членът на УС на асоциацията Георги Захариев. Вдигането на максималния осигурителен доход от 2600 на 3000 лв. ще се отрази на бранша. През 2017 г. внесените осигуровки на ИТ специалистите са 70,6 млн. евро. През 2019 г. фирмите ще трябва да платят 15 млн. евро повече. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.27", "title": " Заплатите в ИТ сферата 3,5 пъти по-високи от средната\t\t\t"}
{"url": "https://trud.bg/%d0%bf%d1%8a%d1%82%d0%bd%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d1%81%d1%8a%d0%b2%d0%b5%d1%82%d0%b2%d0%b0-%d0%bf%d0%be%d0%b5%d0%bc%d0%b0%d0%b9%d1%82%d0%b5-%d0%bd%d0%b0-%d0%bf%d1%8a%d1%82/", "text": "Времето осезателно се промени днес, за утре се очакват значителни валежи от дъжд в южните райони, и от сняг – в останалата част на страната, като в Източна и Централна България ще има и силен вятър. Това налага водачите да са подготвени, ако им предстои пътуване. Най-добре да се поема на път със зареден резервоар гориво. Водачите трябва да заредят незамръзващи течности в охладителната система на автомобила и за чистачките. Желателно е да носят със себе си вода, топли дрехи, одеяло. Нека телефоните им са заредени и да носят зарядни, които да ползват по време на път. ПРЕПОРЪКИ ЗА ДВИЖЕНИЕ ПО ПЪТИЩАТА ПРИ НИСКИ ТЕМПЕРАТУРИ ПЕШЕХОДЦИ • Излизайте навън само ако това е абсолютно наложително • Движете се само по тротоарите, използвайте подлезите и надлезите за пешеходци • Извън населените места се движете СРЕЩУ АВТОМОБИЛНИЯ ПОТОК по банкета • Обличайте се с топли дрехи • Обуйте здрави зимни обувки, при възможност с дълбок грайфер • Ако сте с шапка, при пресичане се огледайте няколко пъти, преди да стъпите на улицата. Шапката помага против студа, но в известна степен пречи на слуховото възприятие • Дори да сте на пешеходна пътека, огледайте се и само ако автомобилът е далече, преминете • Слушалките в ушите и силната музика пречат на възприятията • Ако има поледица или сняг, върнете се и изчакайте, докато снегът бъде почистен и бъде опесъчено ВОДАЧИ • Ако не се налага непременно да пътувате, отложи заминаването до нормализиране на обстановката • Преценете дали се налага на път да тръгне цялото семейство. Особено важна е преценката, ако имате малко дете • Ако все още не сте сменили гумите, не губете време – незабавно ги подменете с гуми за зимни условия • Всички течности в системите на автомобила трябва да са подменени с незамръзващи • Проверете: o налягането на гумите o работят ли чистачките o в изправност ли са всички светлинни източници – фарове, мигачи, аварийни светлини, габарити o работи ли отоплителната система на автомобила • Заредете достатъчно гориво • Преди път извън населено място се осведомете: o за прогнозата за времето o за временни или постоянни ограничения по набелязания маршрут • Въоръжете се с търпение, ако попаднете в „тапа“ • Поставете в колата: o вериги за сняг o буксирно въже, лопата o зарядно за акумулатор o мобилно зарядно за телефон o дебело одеяло o вода и суха храна o проверете и обновете съдържанието на автоаптечката o вземете достатъчно лекарства, ако си на лечение • При попадане в рискова ситуация сигнализирайте първо на телефона за спешни случаи 112, след това потърсете за съдействие близки и приятели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Пътна полиция съветва: Поемайте на път добре подготвени"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%be%d0%b1%d1%81%d1%8a%d0%b4%d0%b8-%d1%81-%d0%bc%d0%b8%d0%bd%d0%b8%d1%81%d1%82%d1%8a%d1%80%d0%b0-%d0%bd%d0%b0/", "text": "В Министерство на здравеопазването се проведе среща между кмета на Свищов Генчо Генчев и министъра на здравеопазването Кирил Ананиев, които заедно с председателя на надзорния съвет на НЗОК Жени Начева и народните представители Цветан Цветанов и Станислава Стоянова обсъдиха повишаването на лимитните средства и финансовото състояние на свищовската болница МБАЛ „Д-р Димитър Павлович“. Генчо Генчев запозна министър Ананиев с реалната ситуация и мерките, които общинското ръководство и ръководството на болницата е предприело в подкрепа на дейностите в лечебното заведение. Те обсъдиха и новите предизвикателства, пред които е изправена МБАЛ „Д-р Димитър Павлович“ с Бюджет 2019. По време на разговора бяха набелязани конкретни мерки, чрез които в лечебното заведение да се подобрят възнагражденията на медицинския персонал, нивото на обслужване на пациентите и отоплението през зимния сезон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Кметът на Свищов обсъди с министъра на здравеопазването съдбата на местната болница"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%bd%d0%b0%d0%bf%d1%80%d0%b5%d0%b6%d0%b5%d0%bd%d0%b8%d0%b5%d1%82%d0%be-%d0%bc%d0%b5/", "text": "Ситуацията с напрежението между Русия и Украйна е тежка, като международната общност и България призовава за бърза деескалация и освобождаването на пленените украински моряци и кораби, както и за разрешаване на цялостния конфликт. Това заяви яред БНТ вицепремиерът и министър на външните работи Екатерина Захариева. Тя коментира и напрежението между Сърбия и Косово. По думите й правата на българските граждани след Брекзит са гарантирани. Според нея напрежението между Русия и Украйна е резултат заради все още продължаващия конфликт за Крим, но може да има и вътрешнополитически причини. Тя припомни, че има договор за свободен достъп до Азовско море и Керченския проток, както и международна конвенция за морско право на ООН. „Международната общност призовава и военното положение да не накърнява гражданските свободи в районите, където то е обявено“, припомни Захариева и добави, че засега няма данни за нарушаване на правата на българите в тези райони. Тя допълни, че това ще бъде тема на срещите на НАТО и на външните министри в началото на декември. „Призивът е за успокояване на ситуацията и връщане на масата на преговорите. Българската позиция, в съответствие с общоевропейската, е че Косово трябва да свали наложените търговски тарифи“, заяви Захариева по въпроса с напрежението между Сърбия и Косово. „Пътят за успокояване на това напрежение и мотивацията за него е членството в ЕС“, добави тя. „Идеята за прекрояване на границите на Балканите се лансира в публичното пространство за разрешаване на конфликта между Белград и Прищина, но пътят за постигането на трайното разрешаване на конфликтите е „помирение в сърцата“, без което дори размяна на територии не би било трайно решение“, заяви Захариева. Тя допълни, че все пак е опасно да се говори за прекрояване на границите на Балканите, за да не се стигне до ефект на доминото. „По изрично настояване на България, има специален фокус за правата на европейските граждани във Великобритания, така че българите ще могат да кандидатстват за статут за уседналост“, заяви вицепремиерът Захариева. Според нея някои условия обаче ще се променят. „Българските граждани, които пребивават от пет години във Великобритания към датата на изтичане на преходния период до 2020 г., ще имат право на статут за уседналост. Тези, които нямат такъв период, ще могат да кандидатстват за временен статут, за да направят тези пет години. Процедурата трябва да бъде евтина и сложна, като по първоначална информация тя ще се извършва онлайн, но и на хартия“, обясни външният министър. По думите ѝ българските граждани трябва да имат международен паспорт с биометрични данни, а тези, които нямат такъв, трябва да си издадат такива. „Разбира се, ще окажем пълно съдействие на българските граждани, заради което подобряваме конкулското обслужване. Това, което е важно за България, присъства в декларациите за Брекзит“, каза още Екатерина Захариева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.11.27", "title": " Екатерина Захариева: Напрежението между Русия и Украйна е тежко, България призовава за бърза деескалация"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d0%b7%d0%b5%d0%bb%d0%b5%d0%bd%d0%b8-%d1%83%d0%bf%d0%be%d1%82%d1%80%d0%b5%d0%b1%d1%8f%d0%b2%d0%b0%d1%82-%d0%b1%d1%8a/", "text": "Групата на „зелените“ в Европейския парламент ще сезира Съда на Европейския съюз, „ако не им хареса“ решението на българските върховни магистрати за Пирин – тази заплаха отправи холандецът Бас Ейкхаут. Той е депутат в ЕП от Зелените/Европейски свободен алианс и е в България, откъдето започва кампанията си като кандидат за председател на Европейската комисия. Другият номиниран от зелените в ЕП е германката Ска Келер която в началото на годината беше в страната ни и се превърна в първия чужденец, предвождал протест за оставката на българското правителство. Тогава проявата й предизвика остра реакция от формацията на Валери Симеонов – НФСБ, като оттам призоваха тя да бъде изгонена заради намеса във вътрешните ни работи. Сега по същия начин се държи и Бас Ейкхаут, който употребява България за политически цели – стартира кампанията си тук и се опитва да влияе на съдебно решение. Холандецът даде пресконференция в партийната централа на една от формациите в зелено-червеното-ляво обединение „Демократична България“, част от която е и тукашната партия „Зелените“. Тя е едно с коалицията „За да остане природа в България“. По време на брифинга Ейкхаут обяви, че единственото правилно съдебно решение в случая с частичното изменение на действащия План на Национален парк „Пирин“ е то да бъде обявено за незаконно. „Труд“ потърси за коментар евродепутата Ангел Джамбазки и доскорошния вицепремиер и вече народен представител Валери Симеонов, които нееднократно са се противопоставяли на „еколозите“. „Тези хора атакуват България, защото служат на чужди интереси. Защо не казват колко лифтове са изградени в Германия, какъв е техният брой в Австрия или Италия? Вместо това се опитват да вземат хляба на българските региони. Това е зелен рекет, защото тези партийни „еколози“ дървета не садят. Те са измекяри – стара турска дума, която значи наемник. Използват Съда на Европейския съюз като лост и чук. Питал съм Ска Келер колко лифта са построени в Германия и тя не може да ми каже“, обясни Джамбазки. Валери Симеонов бе категоричен, че държавата и съда не изобщо не трябва да се притесняват от заплахите на „еврозелените“. „Като сезират какво ще стане – абсолютно нищо. Точно като своите приятелчета тук, европейските зелени имат деструктивна роля. В другите европейски държави тамошните зелени пазят 10-11% защитени територии, а тук става дума за 34%. Ако Ска Келер отново дойде, ще й препоръчам същото, като предишния път“, каза Симеонов.    ", "date": "2018.11.27", "title": " Европейски „зелени“ употребяват България\t\t\t"}
{"url": "https://trud.bg/%d0%b0%d0%bf%d0%b8-%d0%bf%d0%be%d0%b4%d0%b3%d0%be%d1%82%d0%b2%d0%b5%d1%82%d0%b5-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b8%d1%82%d0%b5-%d0%b7%d0%b0-%d0%b7%d0%b8%d0%bc%d0%bd%d0%b8/", "text": "Шофьорите, на които им предстои пътуване през следващото денонощие да тръгват с автомобили, подготвени за движение при зимни условия. Прогнозата на метеоролозите е за сериозно застудяване, като на много места дъждът ще се усили и ще преминава в сняг, предупреждават от Агенция „Пътна инфраструктура“. Необходимо е да се кара внимателно, със съобразена скорост, да се спазват правилата за движение, необходимата дистанция и да не предприемат резки маневри. Блокирането на движението от превозни средства, които не са подготвени за движение при зимни условия, затруднява работата на снегопочистващата техника и възпрепятства пътуването на всички останали шофьори. На директорите на областните пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места. В поддържането на 20 000 км републикански пътища през зимните месеци ще участват около 3000 снегопочистващи машини – снегорини, техника за разпръскване на пясък и т. н. По опорните пунктове са осигурени необходимите количества сол, пясък, луга и химически вещества. Всички граждани и транспортни фирми могат да получават информация за актуалната пътна обстановка и зимното поддържане на републиканската мрежа от  , както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.11.27", "title": " АПИ: Подгответе автомобилите за зимни условия, ще вали сняг"}
{"url": "https://trud.bg/%d1%81%d1%8a%d0%b4-%d0%bf%d1%80%d0%b0%d1%82%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d1%83%d0%ba%d1%80%d0%b0%d0%b8%d0%bd%d1%81%d0%ba%d0%b8-%d0%bc%d0%be%d1%80%d1%8f%d1%86%d0%b8-%d0%be%d0%b1/", "text": "ФСС показа признания на задържаните, че са извършили провокация Трима от задържаните в неделя 24 украински моряци остават в предварителния арест за срок от два месеца по обвинение в незаконно пресичане на руската граница, постанови съд в Крим, предаде АФП. Очаква се арест да бъде наложен и на още 10 от моряците. Мерките на останалите задържани, които са офицери, ще бъдат определени утре. 24-мата бяха на борда на трите военни украински кораба, които Русия арестува, след като опитаха в неделя да преминат през Керченския проток. Според Москва незаконно, тъй като не е била подадена предварително информация за движението на корабите, които освен това не са се подчинили на предупрежденията на руските гранични сили. Те откриха огън, за да възпрат флотилията, при което трима от украинците бяха ранени. Русия определи инцидента като “провокация”. Киев обаче твърди, че е уведомил предварително за движението на корабите и определи действията на руската страна като “акт на агресия”. Днес Федералната служба за сигурност (ФСС) на Русия разпространи видеозаписи от разпитите на 3-ма от задържаните украинци, в които те признават, че са били наясно с “провокативния характер” на действията си и че са игнорирали предупрежденията на руските сили, че нарушават държавната граница на Русия. Шефът на украинския военноморски флот Игор Воронченко отсече, че въпросните признания са фалшиви и са дадени под принуда. Късно в понеделник парламентът в Киев утвърди предложението на президента Петро Порошенко за въвеждане на военно положение. То започва утре, ще продължи 30 дни и обхваща 10 гранични области на страната. Докато действа военното положение, ще бъде въведен строг контрол над медиите и правото на демонстрации, заради което противници на Порошенко го подозират в предизборни трикове преди вота за държавен глава на 31 март догодина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.11.27", "title": " Съд прати в ареста украински моряци (обзор)\t\t\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8-%d1%81-%d0%bf%d0%b8%d1%81%d0%bc%d0%be-%d0%b4%d0%be-%d0%bf%d0%be%d1%81%d0%bb%d0%b0%d0%bd%d0%b8%d0%ba/", "text": "Писмено обръщение на хората от населените места край находището “Белащица” бе прието от служителите на швейцарското посолство в София, които се ангажираха да го предадат на посланичката Мюриел Берсе Коен. Представители на инициативните комитети, които са срещу работата на кариерата, взета на концесия от швейцарския холдинг “Холсим”, се събраха вчера пред сградата на чуждестранната мисия с плакати в ръце. С тях беше и председателят на Политически клуб “Екогласност” Емил Георгиев, който е сред подписалите обръщението. В текста хората от селата Белащица, Гълъбово, Марково, Брани поле и Цар Калоян, подкрепени от кметовете, търсят помощ от Мюриел Берсе Коен. Те казват, че откакто кариерата за инертни материали действа, “рязко са се увеличили респираторните заболявания сред населението, включително сред децата”. Служителите на посолството, приели писмото обещаха, че дипломатката ще приеме хората за разговор най-късно до 25 декември.", "date": "2018.11.27", "title": " Протестиращи с писмо до посланик"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%82%d0%b0%d0%ba%d1%81%d0%b8%d0%bc%d0%b5%d1%82%d1%80%d0%be%d0%b2%d0%b8%d1%82%d0%b5-%d1%88%d0%be%d1%84%d1%8c%d0%be%d1%80/", "text": "Минималната тарифа трябва да гарантира сигурността, качеството и комфорта на таксиметровата услуга. Това заяви председателят на БСП – София и на групата на социалистите в СОС Калоян Паргов след срещата с представители на различни организации и съюзи в таксиметровия бранш. Тя се състоя по негова покана, след като преди седмица на редовното заседание на Комисията по транспорт и туризъм бяха неглижирани проблемите им и присъстващите представители на таксиметровите шофьори не бяха изслушани. На срещата в залата на БСП – София присъстваха народният представител Александър Паунов, който е член на Парламентарната комисия по транспорт, както и експертите Петър Мутафчиев, бивш министър на транспорта, и Християн Кръстев. Според Паргов трябва да започне ясен и конкретен разговор между Сдружението на общините и таксиметровия бранш. В резултат да бъдат формулирани конкретни предложения, които да бъдат отнесени към правителството и Народното събрание. „Таксиметровите шофьори представиха много проблеми, решенията на някои от тях са концептуални, коментира Калоян Паргов, който е заместник-председател на Комисията по транспорт и туризъм в СОС. – В крайна сметка те се обединиха около 4 ключови въпроса. Предупредих ги, че трябва да бъдат единни в исканията си, защото само тогава ще могат да ги отстояват и да постигнат резултат“. Основният въпрос, който таксиметровите шофьори поставиха, е свързан с регламентиране на минималния праг на превозните цени. „Разбрах, че браншовите организации подготвят декларация, която ще представят на вниманието на Столична община. В нея те ще обосноват искането си за тази минимална цена на километър и ще застанат твърдо зад нея, добави Калоян Паргов. – Второто искане, около което се обединиха, е да получат разрешение да използват бус лентите, когато возят клиенти. Третият проблем е отдавнашен – този със стоянките. В „синята“ и „зелена зона“ Столична община не дава места за стоянки на такситата. Разбрах, че таксиметровите шофьори са имали среща с ЦГМ и представители на ГЕРБ от Комисията по транспорт и туризъм, което за мен беше изненада, и дори са получили обещание за разрешаване на този проблем. Предложението на таксиметровите шофьори е 2% от местата в „синя зона“, 4% от тези в „зелена“ да бъдат заделени за стоянки на такситата. На мен това предложение ми звучи разумно, но ще го обсъдим с нашите експерти“. Председателят на групата на БСП в СОС се изненада от едно от предложенията на таксиметровите шофьори, свързано с желанието им за добавяне на условие за задължителна уседналост от 5 години в София при получаване на разрешително за каране на такси. „Ако това предложение беше излязло от мен, сигурно щяха да ме обвинят, че искам да прекроя бранша, коментира Калоян Паргов. – Те поискаха да има по-строги изисквания към желаещите да карат такси. Освен уседналостта от 5 години, за да може добре да познаваш голям град като София, искат категоризация на автомобилите, използвани за таксита. Като цяло, проблемите са много, голяма част от тях са концептуални и са свързани с цялостното развитие на бранша. Предстои много работа, за да бъдат решени“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Калоян Паргов: Таксиметровите шофьори трябва да се обединят около разумни искания, за да постигнат успех"}
{"url": "https://trud.bg/%d1%80%d1%83%d1%81%d0%ba%d0%b8%d1%8f%d1%82-%d1%81%d1%8a%d0%b4-%d0%b0%d1%80%d0%b5%d1%81%d1%82%d1%83%d0%b2%d0%b0-12-%d1%83%d0%ba%d1%80%d0%b0%d0%b8%d0%bd%d1%81%d0%ba%d0%b8-%d0%bc%d0%be%d1%80%d1%8f%d1%86/", "text": "Районният съд в Симферопол във вторник арестува за два месеца 12 от 24 украински военни моряци, задържани около Кримския полуостров за нарушаване на границите на Русия, предава кореспондент на ТАСС от съда. Сред арестуваните е също командирът на украинския малък брониран катер „Бердянск“ Роман Мокрюк. ТАСС припомня, че на 27 ноември Върховната рада утвърди указа на президента Петро Порошенко за въвеждане на военно положение в страната от 28 ноември за срок от 30 дни. То се въвежда във Винницка, Луганска, Николаевска, Одеска, Сумска, Харковска, Черниговска, Донецка, Запорожка и Херсонска области във вътрешните води на Украйна в Азовско-Керченската акватория. Повод за решението за обявяване на военно положение в Украйна стана инцидент в района на Керченския пролив, където на 25 ноември три кораба от Военноморските сили на Украйна, плаващи от Одеса към Мариупол, незаконно пресякоха държавната граница на Русия, влязоха в руските териториални води и започнаха да осъществяват опасни маневри. Корабите от ВМС на Украйна са игнорирали нееднократните предупреждения и искания да спрат, което е принудило руската страна да използва оръжие за тяхното принудително спиране, отбеляза агенцията. Всичките три кораба са задържани, трима украински военнослужещи са ранени в хода на инцидента, оказана им е медицинска помощ и живота им не се намира в опасност. За нарушението на държавната граница на Русия е възбудено наказателно дело, припомня още ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.27", "title": " Руският съд арестува 12 украински моряци за нарушение на границите на страната"}
{"url": "https://trud.bg/%d0%ba%d1%80%d1%83%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b2%d0%b5%d0%bb%d0%b8%d1%87%d0%b8%d1%8f%d1%82%d0%b0-%d0%bf%d0%be-%d1%81%d0%ba%d0%be%d0%bf%d1%81%d0%ba%d0%b8/", "text": "До баналност повтарят Македония няма да е същата, а тя си е все там и все същата Какво нещо е масовият страх. И как бързо той се преодолява, когато изчезне причината за него. Попитайте сега всеки обикновен македонец, независимо от коя етническа общност е, дали някога по времето на управлението на Никола Груевски си е помислял, че ще дойде един ден, в който той, Груевски, ще е беглец от Македония, а Сашо Миялков ще бъде в скопския предварителен арест. Отговорът може да бъде само един – ироничен смях, вероятно и типичното завъртане на палец по челото, знак, че нещо си слънчасал ли, откачил ли, или нещо друго такова. Името на Миялков, прословутият шеф на тайните служби в Скопие, докато първият му братовчед Груевски беше премиер, се произнасяше шепнешком на ухо, а за някои дори мисълта за Миялков ги караше да тръпнат от страх. Колегите журналисти бяха пределно предпазливи в епизодичните информации или текстове за него, а сега, като гледам, слушам и чета, как изведнъж се разприказваха и разписаха за Началника (така се обръщаше към него от екрана на ТВ „Сител“ онзи тръбач на сърбизма в Македония Драган Павлович-Латас в изтеклите записи от подслушването: Началниче – това, Началниче – онова…), хем се радвам на свободата им, но пък и се питам – а къде гледахте и къде бяхте преди това. Преди Груевски да не е вече премиер, преди Миялков да е подал оставка като шеф на македонското контраразузнаване след скандалния случай в Ново Населье в Куманово през май 2015, преди той да бъде изключен от ВМРО-ДПМНЕ защото внасял разкол в партията, и особено сега, преди да бъде открит и задържан в леговището си в суперлуксозния хотел „Мариот“ в самото сърце на Скопие, за който със сигурност се твърди, че си е просто собственост на Миялков… Истината е простичка, макар и изразена с баналния за такива случаи израз – след бягството на Никола Груевски в Будапеща и получаването там на политическо убежище, и след ареста на Сашо Миялков – Македония вече не е същата. Банално, банално, колко да е банално, след като съм го чувал при толкова много случаи, минали ми пред очите, работейки в Скопие. Македония няма да е същата след опита за атентат срещу първия президент Киро Глигоров в първите дни на октомври 1995 година, при който Глигоров като по чудо оцеля, за да изкара още дълги години като формален и неформален център на властта в държавата. Македония няма да е същата казаха след бежанското цунами от Косово, което заля страната през пролетта и лятото на 1999 година, когато току що сформираното коалиционно правителство на Любчо Георгиевски бе подложено на невиждан натиск, но издържа… Македония няма да е същата и след кризата през лятото на 2001 година, когато държавата бе пред разпад заради конфликта, който и до сега не може да бъде дефиниран точно и окончателно – сблъсък, агресия от протектората Косово, гражданска война или нещо друго… Македония няма да е същата, рецитираха за пореден път и през есента на 2004 година, когато с референдум и под натиска на международния фактор бе приет закон за повече права на местното самоуправление, което си беше първата крачка към федерализацията на страната. И още колко пъти бяха казани втръснали до баналност думи, а Македония си е все там и все си е същата, като предпочита да вкарва публичната си енергия в парата и да я изпуска често без да вижда смисъл в това. И дълбокият демократичен дефицит си е там, и правовата държава е все така далече като оазис в пустинята – колкото повече приближаваш, толкова повече той се отдалечава, и междуетническото равновесие продължава да бъде на кантар, което пък дава на албанците в държавата да използват заплахата от неговото нарушаване при всеки удобен случай. И ако има някаква постоянна обществена и политическа линия, която да е следвана последователно и настъпателно от някого в Македония – това е линията на поведение на партиите на албанската общност, които използват всеки момент на слабост в управлението, за да поискат нещо повече от властите – я някакво колективно право, я някакви изгоди от управлението, я някой и друг пост в институциите, и така нататък. Както казваше приживе големият мислител на всички албанци на Балканите, независимо в които граници те живеят – Арбен Джафери: „Не мога да ги разбера тези наши съграждани, македонците, когато им казвам, хей, приятели, дайте ни това малко, което искаме днес, защото утре ще ни молите да вземем много повече, ама ние ще се назландисваме… И сега – Македония нямало да е вече същата. Казват това, колкото и да е банално, и вече броят и класифицират негативите, които бягството на Груевски донесе. На първо място, то сложи край на романтичната представа на Зоран Заев и на неговото обкръжение за начина, по който една държава се управлява. Сурова работа е политиката, а още по сурова е македонската действителност след десетгодишното управление на Груевски. Обещаха да правят от Македония правова държава по европейски стандарти и в този си стремеж отидоха до там, че тъкмо стриктното спазване на правилото полицията да не се намесва в работата на правосъдието, значи, да не арестува Груевски преди да има заповед от съда, му отвори широко вратата да избяга по начин, който сега кара да се поставя под съмнение коректността от страна на четири съседни държави, три от които членки на НАТО. Да не говорим за Сърбия, която първо отрече, че Никола е минал през нейна територия, хвърли вината към албанците (разбира се, към кого друг?!), после се наложи президентът Вучич да потвърждава, че Груевски е влязъл при маджарите тъкмо от техен граничен пункт със Сърбия. Но нещата около Вучич са лесни – при положение, че, меко казано, управлява страната си автократично, без да има конституционни пълномощия за това, ще провокира поредното конфликтче с ниска интензивност с Косово, ще се хвърли като Матросов на амбразурата да защитава правата на сърбите там, ще си даде вид на го-о-о-лям патриот и в крайна сметка ще отклони вниманието от скандала с Груевски. Бива го за тези неща, школата, от която произлиза, също не е за подценяване… Да, цялата история с пътуването на Груевски до Будапеща постави под съмнение високия рейтинг на доверието на македонците в евроатлантическия път на страната. А последвалите арести, дошли като затихващи трусове от политическото земетресение, предизвикано от бягството, още повече усложниха ситуацията. Колкото и да ни убеждават, че когато стане нужда да се гласуват конституционните промени с мнозинство от две трети, подкрепата щяла да бъде много по-широка, отколкото онези рискови 80 гласа, с които процедурата започна. Откараха Сашо Миялков в следствения арест в Шуто Оризари, първата нощ го заключиха в килия с други затворници, но на другата сутрин се досетиха, или някой внуши на директора на затвора да премести бившия страховит шеф на тайните служби в така наречената „хагска килия“. Значи, килия, обзаведена по стандартите на Международния трибунал в Хага, където „лежаха“ всички обвиняеми и осъдени за престъпленията в бивша Югославия. Начело със Слободан Милошевич, разбира се… Самият директор аргументира своето решение по простичък и достатъчно наивен начин – когато Миялков беше шеф на контраразузнаването, много хора пострадаха от действията му под негово ръководство. В това число и такива, които сега са в Шутка. И в името на неговата сигурност, преди още да е получил присъда, така де… Публична тайна в Скопие е, че онези осем депутати, които осигуриха мнозинството от две трети, са „хора на Миялков“. И сега властите, колкото и да не искат да го признаят, треперят от страх, че уж развенчаното величие Сашо Миялков, може да щракне с пръст от „хагската си килия“ и да обърне гласуването…    ", "date": "2018.11.27", "title": " Крушението на величията по скопски\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bd%d0%b0%d0%bf%d1%80%d0%b5%d0%b6%d0%b5%d0%bd%d0%b8%d0%b5%d1%82%d0%be-%d0%bc%d0%b5%d0%b6%d0%b4/", "text": "Призоваваме за сдържаност, разум и възможно най-бърза деескалация на напрежението между Русия и Украйна. Това обяви президентът Румен Радев на съвместната пресконференция с полския държавен глава Анджей Дуда, която се провежда на „Дондуков” 2. По думите му въпросът трябва да се реши чрез диалог, без употреба на сила и с гарантиране на свободата на гражданското мореплаване. „Обсъдихме с тревога ескалацията на напрежението между Русия и Украйна в Черноморския регион. Призоваваме за сдържаност, за разум, за възможно най-бърза деескалация чрез диалог, без употреба на сила, при гарантиране на свободата на гражданското корабоплаване, с незабавно връщане и освобождаване на моряците и корабите от страна на Руската федерация. За нас като страни в този регион е изключително важно да не допуснем по-нататъшна ескалация“, подчерта българският президент. Анджей Дуда също акцентира върху проблемите в Азовско море: „Голяма част от разговора беше посветена на Украйна. Трудно ни е да пренебрегнем това, което се случи и няма съмнение, че трябва деескалация и връщане на украинските моряци, които бяха пленени, и трябва да бъдат върнати военните кораби на Украйна. Това е състояние, което не можем да приемем. Нямаме никакви съмнения, че са необходими по-нататъшни действия, че в тази част на Европа ще приключат тези военни конфликти и са свързани със спазването на Минските споразумения. Полша ще се включи в действията на международната общност за бързо приключване на този конфликт. Няма съмнение, че Русия е агресор и за пореден път нарушава споразумението за мореплаването в Азовско море”. Попитан дали санкциите делят Полша и България, Дуда заяви, че Полша ще участва в тези инициативи. Там където загиват хора и има опасност за живота им, трябва да има действия за решаване на конфликта, отговори полският държавен глава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.27", "title": " Президентът Радев: Призоваваме за незабавно освобождаване на украинските моряци и кораби от страна на Русия"}
{"url": "https://trud.bg/%d0%b4-%d1%80-%d0%b8%d0%b2%d0%b0%d0%bd-%d0%b8%d0%b2%d0%b0%d0%bd%d0%be%d0%b2-%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb-%d0%bd%d0%b0-%d0%bc%d0%b1%d0%b0%d0%bb-%d1%81%d0%b2-%d0%b8/", "text": "„Няма нищо лошо един лекар да е богат. Но богатството на един лекар се измерва най-вече с неговите пациенти“, казва д-р Иван Иванов. С него разговаряме за състоянието на болниците в България. Като бивш ръководител на Здравната каса и лекар с дългогодишен административен опит той коментира трудностите, пред които са изправени работещите в здравните заведения и какви са механизмите за преодоляването им. – Д-р Иванов, как ще коментирате въвеждането на новите минимално-осигурителни прагове в здравеопазването? – На практика няма болница в страната – държавна или общинска, която да се е съобразила и да спазва тези прагове. Това е така, защото всяка от болниците има парични задължения, част от които са просрочени и докато не бъдат изчистени, не може да се достигнат тези минимално-осигурителни прагове. Втората важна причина е свързана с начина на формиране на приходите на лечебните заведения за болнична помощ. Но най-съществената причина са клиничните пътеки, по които работим. Нашите приходи като общинска болница на 90% се формират от това, което получаваме от НЗОК, като изработено по клиничните пътеки. Така заплатите и осигуровките възлизат на около 70-75% от разходите на лечебното заведение. А за да увеличим този разход, трябва да имаме по-висок приход, иначе това би било станало за сметка на другите разходи – за медикаменти, консумативи, което автоматично ще вкара болницата в задължения и ще бъде под въпрос съществуването и. Мисля, че се забрави как бяха формирани навремето цените в здравеопазването, когато се създаваше здравно-осигурителния модел преди 18 г. И най-вече цените в болничната по­мощ. – Как? – Тогава цените на клиничните пътеки включваха заплатите и преките разходи за лечението – медикаменти и консумативи. Всичко останало, т.нар. непреки разходи – горива, ремонти, осветление, отопление, инвестиции, апаратура и обзавеждане, трябваше да се поемат от собственика на лечебницата, а не от клиничната пътека. Тъй като нищо не се промени до момента, сега преките разходи на една болница – заплати, медикаменти и консумативи формират около 80% от бюджета на болницата. Остават 20%, които болницата трябва да осигури. Тези пари са свързани с другите разходи, които са абсолютно задължителни, тъй като без тях здравното заведение не може да съществува и които общината като собственик пък няма право да ги плати. Принципалът няма право да ни издържа, дори да иска и да има финансова възможност. Общината няма право да го прави, защото болницата е търговско дружество. Затова ние с други приходи извън здравната каса, като платени услуги, платено лечение, потребителски такси, наеми от помещения и т.н., покриваме още около 9-10% от разходите. Но остават още 10%, които реално няма как да ги покрием. И за да затворим кръга и да не трупаме разходи, тези средства идват от труда на персонала. Спестяваме от всяко едно нещо, за да имаме баланс на приходи и разходи. Не се заплаща достатъчно на целия медицински персонал. Реално на нас ни трябват точно толкова приблизително около 10-15% още фонд „Работна заплата“, за да можем да постигнем тези минимални осигурителни прагове. Не ни трябват много, но и не можем да набавим тези пари. – Тогава? Каква е вашата рецепта за справяне в този омагьосан кръг? – Промяната трябва да дойде от остойностяването на клиничните пътеки и да е ясно какви суми включва всяка от тях и какви стойности са предвидени за труд, и други разходи. Защото сега никой не знае какво включва тази клинична пътека, болницата получава тези пари и с тях е принудена да покрие всички разходи, които прави. Когато се получи реалното формиране на тези цени, ние ще можем реално да постигнем необходимите суми за минималните осигурителни прагове. Другият вариант е, ако остане и се каже ясно, че клиничната пътека покрива само преките разходи. Но това трябва някой да стане и да го каже, а не да се крие зад гърба на другите. Да се даде възможност на собствениците да покрият остатъка за текущи материални разходи. Иначе няма откъде да дойдат тези пари. Трябва да се има предвид и че повечето от общинските болници са в такива райони на страната, където лекуват население с нисък социален и финансов статус. Много от болните не плащат дори потребителска такса, а има и здравно неосигурени – тяхното лечение им е за сметка на болницата, защото не можем да върнем пациент в нужда. Загубите на болницата в Горна Оряховица от лечението на здравно-неосигурени са около 300 000 лева годишно. Когато постъпи неосигурен пациент, уведомяваме социалните служби и те правят анкети. Техните критерии обаче са такива, че много често отказват да платят клиничната пътека на съответния пациент, защото се оказва, че той има някаква собственост- къща, земи и др. – Имате опит и като управител на здравната каса, и като управител на на болници. Имате ли идея как да се подходи в създалата се ситуация? – Смутен съм от подхода и в двата варианта, които предлага министърът на здравеопазването, те не ми харесват. Ясно е, че средствата, които влизат в системата, са недостатъчни и няма държава, в която да стигат напълно. Очевидно е, че няма как здравната вноска да не расте. Въпросът е всички пари, които се акумулират в системата на здравеопазването как се разпределят и къде отиват. Подходът в случая не е променян, откакто съществува НЗОК. През изминалите 18 години имаме разпределяне на остатъчен принцип. Имаме бюджет, имаме статистика, която показва каква е потребността от всички видове дейности, които се извършват в здравеопазването – прегледи, консултации. Сядат едни финансисти и на базата на бюджета правят деления и получават окончателната цена на един преглед, изследване или клинична пътека. Тази цена обаче все повече няма нищо общо с реалността, защото е формирана по този начин. Когато е създаван здравно-осигурителният принцип в развитите държави като Германия, Франция и др. е взета реалната цена на дейностите, които се извършват в здравеопазването. Например в Германия още по времето на Бисмарк са започнали да създават Здравно-осигурителната здравна каса и в самото начало се е плащало само за вадене на зъб, не е имало пари за друго. След като забогатява здравната каса, започва да плаща за все повече процедури. Трябва да има реални цени, близки до пазарните. Като невролог ще дам пример с изследването „електромиография“. За извършването му здравната каса плаща 16 лева, докато в частните кабинети цената е най-малко 30 лева, а има места където това изследване струва 80 и дори 100. Това показва, че има огромно разминаване между пазарните и реалните цени. Когато през 2000 г . са направени ценовите разчети, е имало по-голяма близост между определените от касата стойности и пазарните, но сега разликата е в пъти. – Има ли опасност от затваряне на болници? – Ако не се намери нов подход, има вероятност и до това да се стигне. Няма как държавата да продължава административно да определя цените. Да вземем протестите с цената на горивата и да си представим, че държавата законодателно определи цена на бензина 1 лев за литър. На следващия ден няма да има бензиностанции и всички ще търсят на черно да си купят гориво за 3 лева. Същото в по-плавна, но необратима посока се случва и в здравеопазването. Заради това оставаме и без кадри, и ще започнем да затваряме болници. Има методика за определяне на цените в здравеопазването, която реално да остойности трудът, който се полага. Така на базата на тези реални цени и като знаем с какво разполагаме, ще знаем какво ни е необходимо. Може да се окаже, че имаме 4 млрд. лева, а ни трябват 6 млрд. лева. Тогава здравната каса може да каже, че със средствата, с които разполага ще покрие 70% от разходите и ще може да провежда и политика в стратегически посоки. Например искаме да намалим случаите на мозъчно-съдова болест и заради това ще плащаме тези пътеки на 100%, докато други пътеки, по които лечението не е животоспасяващо, няма да се плащат или ще се финансират 20% от тях. Драстичен е случаят с педиатричните пътеки, които са много евтини и затова държавата остана без педиатри. Това е реалната политика, която може да провежда държавата чрез здравната каса, а не с отчисления на остатъчен принцип. – Далновидна ли е кадровата политика в здравеопазването? – Влагат се много инвестиции за изграждането на един лекар специалист и е жалко той да бъде загубен като кадър за системата. Мотивацията у лекарите не е свързана единствено със заплатите. Нужни са комплексни мерки, като условия на работа, възможности за професионално развитие, удовлетвореност от това, което медикът постига. Аз удовлетворение изпитвам, когато дойде пациент и каже: „Потърсих ви, защото ми препоръчаха да дойда при вас“. – Коментирайте по-подробно кадровия дефицит в болниците? – Кадровият дефицит се превръща в проблем №1. Най-възрастният практикуващ лекар в болницата в Горна Оряховица е на 74 г. За последните 10 г. средната възраст на лекарите и медицинските сестри е нараснала в пъти. През 2008 г е била 50 г за лекарите, а 44 г. за медицинските сестри, докато през 2018 г. средната възраст на лекарите е вече 57 г., а на медицинските сестри – 54 г. Правил съм изчисления,, че за да постигнем баланс с лекарския състав, трябва всяка година да назначавам от 5 до 7 новозавършили лекари. А за 3 години съм назначил едва трима доктори, по един на година. Този проблем измества финансовия и изисква промени на най-високо ниво в държавата. Много млади лекари предпочитат да заминат да практикуват извън страната, други са изкушени от частни лечебни заведения и големи университетски болници. Много малко от тях търсят работа в общински болници. В същото време работата в тях е много полезна, защото се трупа богат професионален опит. Възхищавам се на малкото млади медици, които идват да практикуват в общинските болници, въпреки че условията на работа и възнагражденията не са атрактивни, меко казано. – Каква е политиката ви за привличане на млади доктори? – Имаме договор с Медицинския университет в Плевен и поемаме разходите на новозавършилите медици по специализацията им. С всеки, който прояви желание да работи при нас, сключваме договор, като ние поемаме разходите по обучението му в специалност, а той се задължава да работи в болницата 5 г. Такъв тип договор прилагаме и към медицинските сестри, защото проблемът с липсата им е отчайващ. Имаме съдействие от общинската управа за уреждане на битовите въпроси и най-вече за предоставяне младите лекари на общински жилища срещу приемлив наем. – Какви са финансовите показатели на болницата, която ръководите? – За 9-месечието отчетът показва, че финансовите показатели са подобрени спрямо миналата година. Болницата е постигнала повече приходи, отколкото разходи и е формирана текуща печалба около 260 000 лева. Имаме увеличение на приходите по клинични пътеки с 3 718 000 лева или с 13%. Повече от два пъти е увеличението на другите приходи-дарения, платени услуги и др. Увеличение бележи и субсидията от Министерството на здравеопазването, която е с 5% за дейности на Спешна помощ. Но тези приходи формират едва 9% . Това ни позволи да увеличим тази година заплатите на персонала на болницата с 10%. Намалихме просрочените задължения с 25% от 610 000 на 453 000 лева. Конкретно за медикаменти и консумативи са стопени с 37% и остават за изплащане 232 000 лева. Това ни дава глътка въздух, за да не ни притискат доставчиците с трупане на лихви, блокиране на сметки. – Какви дарения е получила болницата през тази година? – Получихме нов ехограф за АГ- отделението от „Зонта клуб“ във Велико Търново, на стойност 21 000 лева. Друго съществено дарение е от немска благотворителна организация, която от 2 г. подпомага болницата – 16 000 евро. С тези пари направихме ремонт в детското отделение. В болницата тече основно реновиране на три отделения по проекта „Красива България“ за около 260 000 лева. Надявам се този ремонт да продължи по тази програма и през следващата година и да бъдат обновени още две отделения. – Каква е ролята на общинската управа за оцеляването на здравното заведение? – Нито една общинска болница без активното съдействие на съответната община, не би могла да съществува. Имаме изключително добра комуникация с общинската управа в Горна Оряховица и над 80% от инвестициите за апаратура и за ремонти, са от общинската хазна. Закупен бе нов компютърен томограф, няколко много важни апарата за очно отделение, оборудване за УНГ-отделението , за лапараскопска хирургия и др. Предвиждаме в идната година да купим нов рентген – имаме предложение от холандска благотворителна организация да ни го дари. Ако това не се осъществи, абщината има готовност да ни финансира – един нов рентген струва около 120 000 лева. Нашият гост  Д-р Иван Иванов е специалист по нервни болести с 33 години стаж. Най-напред е работил в общинската болница в родния си град Елена. Бил там е 4 години общопрактикуващ лекар, а после управител на местната болница. От 2009 до 2013 г. е ръководил Регионалната здравно-осигурителна каса във Велико Търново. След това е практикувал в неврологичното отделение на болницата „Д-р Стефан Черкезов” в старата столица. От 3 години е управител на общинската болница в Горна Оряховица.            ", "date": "2018.11.27", "title": " Д-р Иван Иванов, управител на МБАЛ „Св. Иван Рилски“ в Горна Оряховица, пред „Труд“: Оставаме без лекари и сестри, ще затваряме болници\t\t\t"}
{"url": "https://trud.bg/%d0%b3%d1%80%d0%b0%d0%b4%d0%be%d0%b2%d0%b5-%d0%bd%d0%b0-%d0%b1%d0%be%d0%b9%d0%bd%d0%b0%d1%82%d0%b0-%d1%81%d0%bb%d0%b0%d0%b2%d0%b0-%d0%ba%d0%be%d0%b8-%d0%b8-%d0%b7%d0%b0%d1%89%d0%be/", "text": "След Добрич и Тутракан, Сливница е на път да придобие званието „Град на Българската бойната слава“. Комисията по отбрана подкрепи единодушно предложението на вицеадмирал от запаса Пламен Манушев и група депутати и след гласуване на Народното събрание третият „Град на Българската бойната слава“ у нас ще бъде факт. Мотивите са свързани с участието на населението от района в Сръбско-българската война преди 133 години. Тази високо патриотична инициатива се радва на парламентарен консенсус, какъвто почти не виждаме у нас. Така беше през септември в пленарна зала, когато званието получаваха Добрич и Тутракан по повод 100 години от Първата световна война. Така ще бъде и за Сливница, макар че този град заслужаваше да бъде първи. От тук нататък обаче следват въпроси, които бяха повдигнати и на последното заседание на Комисията по отбрана. Те са свързани със статута на званието и процедурата, която води до парламентарното решение. На този етап има извървян донякъде път. Началото поставят съответните общински съвети със свои решения. След това се намират няколко депутати, които приемат присърце инициативата. Те обикновено са от тамошния избирателен район. Внасят проекторешението, минава през комисията без проблеми и стига до дневния ред на Народното събрание. Макар, че и процедурата не е напълно уеднаквена. В Сливница, например, Общинският съвет взема решение след предложение на Областния управител. За Добрич и Тутракан предложението е на общинските съвети, казва народният представител адмирал Пламен Манушев. Те са писали писма до президента, до премиера, до председателя на Народното събрание, но правно основание няма, за да получат това звание. Тази е причината да се отиде на парламентарно решение, което не поражда никакви финансови и административни последици. Макар, че и тази позиция подлежи на дискусия. Въпросите опират най-вече до критериите и статута. Може ли всеки град да претендира за това звание? Ако Общинският съвет гласува подобно предложение, това задължава ли Народното събрание да вземе решение? На този етап от Министерството на отбраната поеха ангажимента и заместник-министър ген. Атанас Запрянов не отклони молбата на депутатите да инициира разработването на подобен нормативен документ, който, очевидно, трябва да бъде междуведомствен. Засега е ясно, че като основен критерий се очертава местното население да е участвало активно в боевете на територията на съответния град. Той на практика е водещ при обсъждането и гласуването на решенията за Добрич, Тутракан и Сливница. Исторически факт е, обаче, че в момента има градове, които отговарят на това изискване, но не са в границите на днешна България. Но пък има градове, които са носители на българската бойна слава по други критерии. Според данни на изследователи само до края на Първата световна война под знамената са свикани близо 900–950 хил. души. Това е 20 процента от цялото население. Почти във всеки град имаме военен паметник с имената на загинали воини за освобождението и обединението на България. Нима те не са носители на бойна слава? Сигурно, да! През октомври Общинският съвет на Стара Загора даде съгласие Стара Загора да бъде обявен за „Град на Българската бойна слава“. Тук мотивите за свързани с битката по време на Руско-турската освободителна война през юли 1877 г. и за участието на 3500 български опълченци, както и с опожаряването безмилостното избиване на над 14 500 българи. Още повече, че, като казва, народният представител доц. Милен Михов, В черквата „Свето Успение Богородично“ в Стара Загора на 5 октомври 1912 г. цар Фердинанд прочита манифеста за обявяване на война на Османската империя. Тук критериите са малко по-различни, но те са определени на местно ниво. Инициативата действително заслужава адмирации. Тя е привлекателна и е логично да последват решения и на други общински съвети. Подобно предложение, например, скоро имаше от общински съветник в Петрич. Но, както казва, бившият вътрешен министър, сега народен представител, Валентин Радев, трябва да се сложи ред. Дори, продължава той, да се изучи международният опит и да се подреди системата. Така топката остава в полето на изпълнителната власт, по-точно на Министерството на отбраната. То се занимава с военно-патриотичното възпитание, с военните паметници, защо да не поеме и градовете на българската бойна слава. Има достатъчен опит и капацитет, за да бъде водещо при изготвянето на съответните документи.   Защо да не приемем закон? Европейският шампион по бокс Тервел Пулев участва във възстановката на героичните боеве на сливнишките позиции по повод 133 години от Сръбско-българската война. За какво ли не се приемат закони у нас. За патриотизма и за бойната ни слава, обаче няма. В този смисъл може да има Закон за градовете на българската бойна слава. С критериите за обявяване и със съответните последици. Сега, за да няма перипетии, казваме, че не става въпрос за финансови средства. Дали, обаче е достатъчно, на входа на града да сложим табела с надпис „Град на българската бойна слава”? Защо да не се отделят повече средства от бюджета за съхраняване на военната памет на тези градове? И за възраждане на забравената в други.      ", "date": "2018.11.27", "title": " Градове на бойната слава. Кои и защо?\t\t\t"}
{"url": "https://trud.bg/%d1%81-800-%d0%bc%d0%bb%d0%bd-%d0%bb%d0%b2-%d0%bf%d0%be%d0%b4%d0%be%d0%b1%d1%80%d1%8f%d0%b2%d0%b0%d1%82-%d0%b2%d0%b8%d0%ba-%d0%b8%d0%bd%d1%84%d1%80%d0%b0%d1%81%d1%82%d1%80%d1%83%d0%ba%d1%82%d1%83/", "text": "Модернизират пречиствателните станции за питейни води в „Бистрица“ и в „Панчарево“ В следващите 5 г. във ВиК-инфраструктура на Столична община ще бъдат направени инвестиции на стойност над 800 млн. лв., стана ясно днес по време на комисията по инженерна инфраструктура в Столичния общински съвет. Пред общинските съветници беше представен проект на Регионално прединвестиционно проучване (РПИП) за изграждане на ВиК-мрежа.  В последната година Столична община подготви проучването, което е необходимо условие за финансиране на проекти за изграждане на ВиК-мрежа по оперативна програма „Околна среда“ 2014-2020. С разработката му е анализирана съществуващата ВиК-мрежа в столицата и предстои да се направят и актуализират, съществуващите проекти, като и да се определят такива приоритетни за реализация. За изграждане на определените от РПИП приоритетни проекти ще бъде изготвен и формуляр за кандидатстване за финансиране по ОПОС 2014-2020. През този програмен период допустими за финансиране по ОПОС са агломерации с население над 10 000 еквивалент жители. Консултантът, изготвял РПИП, е идентифицирал две такива агломерации – „София“ и „Кремиковци“. В агломерация „София“ влизат: в район „Панчарево“ – с. Герман, с. Лозен, с. Панчарево, с. Бистрица, с. Кокаляне, с. Кривина и с. Казичене; в район „Нови Искър“ – гр. Нови Искър, с. Чепинци, с. Негован, с. Световрачене, с. Кубратово; в район „Искър“ – кв. „Абдовица“, кв. „Миленков“ и с. Бусманци; в район „Банкя“ – гр. Банкя и с. Иваняне; в район „Младост“ – кв. „Горубляне“ и кв. „Американски колеж“, кв. „Враждебна“ от район „Кремиковци“; в район „Надежда“ – кв. „Требич“; в район „Връбница“ – с. Волуяк и кв. „Обеля“; в район „Лозенец“ – кв. „Кръстова вада – изток“ и кв. „Витоша ВЕЦ Симеоново“; в район „Овча Купел“ – кв. „Овча купел“ , кв. „Горна Баня“, кв. „в.з. Горна Баня“, кв. „Суходол; в район „Триадица“ – кв. „Манастирски ливади – изток“ и „кв. „Кръстова вада – запад“; в район „Витоша“ – кв. „Манастирски ливади – запад“, кв. „Карпузица“, кв. „Симеоново“, кв. „Княжево“, кв. „Драгалевци“, кв. „Бояна“, кв. „Гърдова глава“, кв. „Кино център“, в район „Сердика“ – кв. „Бенковски“ и кв. „Орландовци“. В агломерация „Кремиковци“ влизат – кв. „Кремиковци“, кв. „Сеславци“, кв. „Челопечене“, кв. „Ботунец“, с. Долни Богров, с. Горни Богров, с. Яна и гр. Бухово. Подготвен е разширен списък с обекти на територията на цялата община, от които ще бъдат избрани приоритетни обекти на обща стойност над 500 млн. лв. за финансиране по Оперативна програма „Околна среда“. От тях 400 млн. лв. безвъзмездни европейски средства и 100 млн. лв. съфинансиране от бюджета на Столична община. До края на годината Столичният общински съвет ще разгледа списъка с допустимите и приоритетни обекти, с които София ще кандидатства по ОПОС. С проекта се предвижда да бъдат реконструирани и модернизирани и двете пречиствателни станции за питейни води „Бистрица“ и „Панчарево“ и да се увеличи капацитетът на стопанството за третиране на утайките от пречиствателната станция за отпадъчни води „Кубратово“. В момента 100% от питейната вода на София се пречиства. 76% от територията на общината е покрита с канализационна мрежа, като поред анализите на експертите с реализацията на обектите по ОПОС този процент ще достигне 90%. Чрез инвестиционната програма на дружеството „Софийска вода“ и Предприятието за управление на дейностите по опазване на околната среда (ПУДООС) ще бъдат изграждани обектите, които не са включени за финансиране по ОПОС. В последните години размерът на направените инвестиции във ВиК инфраструктурата на Столична община е над 500 млн. лв. Те са вложени в реконструкция и доизграждане на ВиК мрежа в райони, където е построена частично или изцяло липсва. Средствата бяха от инвестиционната програма на „Софийска вода“ АД, от „ОПОС 2007 – 2013“, програма ИСПА, ПУДООС и бюджета на СО. За периода от 2009 г. до сега са изградени и реконструирани над 200 км ВиК мрежа. По предварителни разчети на експертите, за изграждане и рехабилитация на ВиК-мрежа на цялата Столична община, ще са необходими над 2 млрд. лв., в които не се включват средствата, необходими за отчуждаване на частните имоти, през които минават трасетата на колекторите, и за градоустройствени процедури. „С реализацията на проекта по ОПОС 2014-2020 Столична община ще направи голяма крачка за постигане на съответствие с директивите на ЕС за пречистване на питейните и отпадъчни води“, съобщиха от Столичната община. В момента се изгражда и разширява канализационната мрежа в кварталите „Симеоново“, „Бенковски“, „Модерно предградие“, „Горна баня“, м. „Сливница“ в район „Люлин“, Горубляне и Овча купел, и се реконструира канализационната мрежа в централна градска част.  ", "date": "2018.11.27", "title": " С 800 млн. лв. подобряват ВиК инфраструктурата на София\t\t\t"}
{"url": "https://trud.bg/%d0%ba%d1%80%d0%b0%d0%b4%d0%bb%d0%b8%d0%b2-%d0%bf%d1%80%d0%be%d0%b4%d0%b0%d0%b2%d0%b0%d1%87-%d0%be%d1%82%d0%b8%d0%b2%d0%b0-%d0%bd%d0%b0-%d1%81%d1%8a%d0%b4/", "text": "30-годишен работник в магазин за цигари и алкохол е предаден от Варненската районна прокуратура на съд за присвояване на пари. На 18 април миналата година Мартин П. бил назначен като продавач-консултант в обекта. Още от първия си работен ден той започнал да прибира част от оборота. Маркирал закупена стока, оставял парите в касата, но вместо да приключи сметката, изтривал маркираното изделие и не издавал касов бон. След това прибирал сумата в джоба си. По този начин до 8 май присвоил 1040 лв. Разкрила го негова колежка, която установила липса на цигари. Подала сигнал на отговорника за видеонаблюдението на магазина и чрез записите от камерите Мартин бил уличен в кражба. Първоначално той си признал пред колегите си и пред повиканите полицейски служители. В хода на разследването обаче обявил, че е невинен. За извършеното от него деяние законът предвижда до 8 г. лишаване от свобода, конфискация на имущество и лишаване на осъдения от право да упражнява дадена професия, уточниха от прокуратурата.", "date": "2018.11.27", "title": " Крадлив продавач отива на съд"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d1%87%d0%b5-%d0%be%d1%81%d0%bd%d0%be%d0%b2%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b0%d0%bb%d0%b8%d0%b1%d0%b0%d0%b1%d0%b0-%d0%b4/", "text": "Джак Ма – основателят на китайския технологичен гигант „Алибаба“, е сред най-богатите хора в света, но сега се оказа, че е и в редиците на 89-милионната Китайска комунистическа партия (ККП), предаде  Членството на милиардера в компартията бе разкрито от партийния официоз „Пийпъл дейли“ в статия, която хвали хората, допринесли за развитието на Китай. В статията в официоза в понеделник пише, че Джак Ма е партиен член, изиграл важна роля за придвижване на китайската глобална инициатива „Един пояс, един път“ за търговия и инфраструктура. Този проект е любим на президента Си Цзинпин, посочва АФП. И други супербогати китайски капиталисти са комунисти, включително милиардерите Ху Цзяин, който се занимава с недвижими имоти, и основателят на „Ванда груп“ Ван Цзянлин. Партийната принадлежност на Джак Ма не бе широко известна досега, а той по-рано е казвал, че предпочита да стои далеч от политиката. Ма е наречен още един от „изтъкнатите строители на социализма с китайски характеристики в провинция Чжъцзян, където е базирана „Алибаба“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.27", "title": " Разкриха, че основателят на „Алибаба“ Джак Ма е член на Китайската комунистическа партия"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d0%bd%d0%b5%d0%be%d0%b1%d1%85%d0%be%d0%b4%d0%b8%d0%bc%d0%b8-%d1%81%d0%b0-%d0%bd%d0%b0%d0%b4-28-%d0%bc/", "text": "На България ще са нужни над 2,8 млрд. лева за изграждане на нова газова инфраструктура, така че да отговори адекватно на новите газови потоци в региона. Това заяви по време на изслушване в парламента енергийният министър Теменужка Петкова, която маркира основните промени в актуализираната енергийна стратегия на страната до 2020 година, предаде БГНЕС. Средствата са за новите газови тръби са основно в посока от компресорната станция в Петрич по посока Провадия и към Сърбия. Очаква се след 2020 година по тези тръби да идва газ поне от три независими източници, както настоява директивата не ЕК. Енергийният министър съобщи още пред депутатите от ресорната енергийна комисия, че в спешен порядък до края на годината „Булгартрансгаз“ ще пусне електронна борса за търговия на природен газ. Държавният преносен оператор е направил 2 пазарни теста, които са показали, че при изграждането на новата инфраструктура ще има интерес от страна на фирми. Предстои до 3 декември да се проведе 3 фаза, на която ще се сключат обвързващи оферти. Енергийният министър съобщи още, че ако се спазят всички стъпки в изменената енергийна стратегия, държавната компания „Булгартрансгаз“ ще излезе на приходи в размер на 4, 350 млрд. лева. В случай, че държавата не направи нищо и не положи нова инфраструктура- приходите ще бъдат едва 1,092 млрд. лева. Теменужка Петкова съобщи още, че с оглед на изменената ситуация на газовия пазар в региона, предстои да се води предоговаряне на дългосрочния договор с „Газпром“ с оглед на евентуалното освобождаване на капацитет по Трансбалканския тръбопровод след пускането на „Турски поток“. По изменението на енергийната стратегия Министерството на енергетиката работи от няколко месеца, след като стана ясно, че след 1 януари 2020 г. се очаква промяна в маршрутите на доставка на природен газ през територията на България, както и възможно намаляване на транзитираните през страната количества. Документът разглежда изграждането на ключови газови проекти на Балканите като „Турски поток“, „Южен газов коридор“, Трансанадолски газопровод, Трансадриатически газопровод, междусистемната връзка Гърция-България, както и проектът за нов терминал за втечнен газ в Александруполис, в който „Булгартрансгаз“ ще участва с миноритарен дял. Стратегията обхваща още и изграждането на електронна борса за търговия, на газоразпределителния хъб „Балкан“. Като основни източници за неговото захранване е посочено – от Русия, местен добив от България и Румъния, природен газ от Южния газов коридор, от САЩ, Катар, Алжир, Египет през съществуващи и нови терминали за втечнен природен газ. Паралелно с актуализирането на настоящата стратегия, Министерството на енергетиката работи по изготвянето на нова с хоризонт до 2050 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.27", "title": " Министър Петкова: Необходими са над 2,8 млрд. лв. за изграждане на нова газова инфраструктура у нас"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-18-%d0%b3%d0%be%d0%b4%d0%b8%d1%88%d0%bd%d0%b0-%d0%ba%d1%80%d0%b0%d0%bb%d0%b0-%d0%bf%d0%b0%d1%80%d0%b8-%d0%be%d1%82-%d0%ba%d1%8a%d1%89%d0%b8/", "text": "18-годишна крадла, задигнала над 300 лв. от домовете на трима свои възрастни съселяни, задържа полицията в Търговище. Кражбите са от май и септември, но след последните момичето заминало скоростно за Франция и криминалистите дебнели връщането му вкъщи, за да го арестуват. 18-годишната Г.А. от търговищкото село Буховци обикаляла къщите на възрастни самотни свои съселяни и си намирала повод да влиза в домовете им. Завързвала приятелски разговори, като оглеждала наоколо. После издебвала кога стопаните не са вкъщи и взимала пари, оставени в домовете им. От 68-годишен мъж през май откраднала 240 лв. В средата на септември от къщата на 82-годишна жена изчезнали 38 лв., а седмица по-късно от дома на 79-годишна още 45 лв. На младото момиче са повдигнати обвинения, съобщиха от полицията. Г.А. имала и други кражби, докато била непълнолетна. В началото на годината задигнала от мъж, в чиито кола се качила на стоп, около 150 лв., припомнят криминалисти. Преди това имала и други прояви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Задържаха 18-годишна, крала пари от къщи на възрастни съселяни\t\t\t"}
{"url": "https://trud.bg/%d0%b0%d0%bd%d0%b4%d0%b6%d0%b5%d0%b9-%d0%b4%d1%83%d0%b4%d0%b0-%d0%bf%d0%be%d0%bb%d1%88%d0%b0-%d1%89%d0%b5-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%b5%d0%b2%d0%b5%d0%bd%d1%82%d1%83%d0%b0/", "text": "Ако има международни инициативи за по-нататъшни санкции спрямо Русия, Полша ще участва в тях. Това заяви президентът на Полша Анджей Дуда на брифинг след среща с българския си колега Румен Радев. „Ако има международни инициативи като например по-нататъшни санкции, Полша ще участва в тях. Защото ние сме готови на всички действия, които ще доведат до решение на конфликта между Русия и Украйна. Защото там, където загиват хора и където има опасност за живота, там трябва да се вземат важни решения“, каза Дуда. „Украинските моряци, които бяха пленени от руските войски, трябва да бъдат освободени. Това е състояние, което ние не можем да приемем. И ние с президента Радев нямаме съмнение, че са нужни по-нататъшни действия тези конфликти да приключват. И с всички сили призоваваме за това, добави държавният глава на Полша. „Няма съмнение, че Русия е агресор и за пореден път се случва нарушаване на споразуменията, сключени между Русия и Украйна. И това не може да се приеме“, добави Дуда.    ", "date": "2018.11.27", "title": " Анджей Дуда: Полша ще подкрепи евентуални нови санкции срещу Русия"}
{"url": "https://trud.bg/%d1%81%d1%8a%d0%b4%d1%8f%d1%82-%d1%88%d0%be%d1%84%d1%8c%d0%be%d1%80-%d0%bf%d1%80%d0%b8%d1%87%d0%b8%d0%bd%d0%b8%d0%bb-%d1%81%d1%80%d0%b5%d0%b4%d0%bd%d0%b0-%d1%82%d0%b5%d0%bb%d0%b5%d1%81%d0%bd%d0%b0/", "text": "Районна прокуратура – Велико Търново внесе в съда обвинителен акт срещу шофьор, нарушил правилата за движение и причинил катастрофа с пострадал моторист. Обвинението срещу И. Т. е за това, че на 15.05.2016 г. на път София – Варна, в землището на с. Шереметя, общ. Велико Търново, при управление на лек автомобил „Джип Чароки”, нарушил правилата за движение, като преди започване на маневра пресичане на северната пътна лента, не се убедил, че няма да създаде опасност за участниците в движението, които минават покрай него /движещият се със скорост 74 км/час в полагащата му се лента за движение посока гр. В. Търново мотоциклет „Ямаха“, управляван от И. С./, в резултат на което блъснал мотоциклета и по непредпазливост причинил на И.С. средна телесна повреда. На 15.05.2016 г. обвиняемият управлявал лек автомобил „Джип Чароки”. В землището на с. Шереметя, след като бил спрял в района на крайпътно заведение, решил да предприеме неразрешена маневра, за да продължи движението си в обратна посока към Варна.  Започнал маневра пресичане на северната пътна лента, без да се огледа и да проследи движението отдясно и отляво. В същото време по лентата се движил мотоциклет, управляван от пострадалият И.С. Когато видял навлизането на автомобила в полагащата му се лента за движение, пострадалият се опитал да избегне удара, отклонявайки се наляво и се пристроил в средната лента за движение. Тъй като обвиняемият продължавал да не отчита приближаването на мотоциклета, И.С. продължил отклонението си наляво, но на непрекъснатата разделителна линия бил блъснат челно с предната част на лекия автомобил. Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Съдят шофьор, причинил средна телесна повреда на моторист в Търновско"}
{"url": "https://trud.bg/2200-%d1%88%d1%83%d0%bc%d0%b5%d0%bd%d1%87%d0%b5%d1%82%d0%b0-%d1%81%d1%82%d0%b0%d0%bd%d0%b0%d1%85%d0%b0-%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80%d0%b8-%d0%bf%d0%be-%d0%ba%d0%be%d0%bb/", "text": "Иницитива за безопасно пътуване в автомобилите на община Шумен, отговорни частни фирми, полицията и инспектората по образование произведе в инспектори по коланите близо 2200 деца от втори до четвърти клас. Толкова момичета и момчета бяха обучени за два месеца в кампанията „С предпазен колан на задната седалка“ от доброволци, които влизаха в класните стаи. Догодина занимателните и полезни часове продължават, но ще включват и деца от първи клас. По време на обучението децата са попълвали и анонимни анкети, от които става ясно, че половината новопроизведени деца – инспектори никога не са сядали на повдигаща седалка в колата. От 2 118 анкетирани, 1 050 не сядат никога, 404 ползват понякога, а 157 винаги. „Голяма част от децата не използват повдигащи седалки, а това е опасно, защото коланите не са сложени правилно. Ненапразно законът изисква, когато децата са под 1,50 м, да използват повдигаща седалка, защото има опасност при внезапно спиране, да бъдат наранени“, каза Елена Захариева от фирма „Херти“ АД. Тя коментира, че отговорите в анкетите показват как да продължи обучението. От детската искреност става ясно, че малък процент от учениците се возят на предната седалка, а някои посочили, че родителите им не ползват предпазни колани. Наблюденията на полицията са, че най-много колани използват малките ученици – първокласниците. В четвърти клас обаче, явно са придобили самочувствие и броят на неизползващите е 4 пъти по-голям, коментира и комисар Йордан Дундаков, началник отдел „Охранителна полиция“ в ОДМВР-Шумен. Той отчете, че за първи път се обръща внимание на децата извън автомобила в учебна форма. Най-хубавото е, че в края на обучението има ефект. „Усетихме промяна в нагласата на децата не само да знаят правилата, но и да съблюдават тяхното спазване по време на движението и да носят отговорност за себе си и за своите близки. Това успяхме да постигнем и сме щастливи. Имаме увереност, че се движим по правилен път“, каза Мая Блъскова от фирма „Алкомет“ АД. Кметът на Шумен Любомир Христов благодари на всички съпричастни към нетрадиционната форма на обучение и обяви, че финалът на първия етап на кампанията е на 13 април с празненство край „Арена Шумен“. Той покани и други фирми да се включат в инициативата. До момента в нея участват Алкомет АД, Херти АД, Рока България, Теси, Примекс, Телепол, Unicredit Bulbank. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " 2200 шуменчета станаха инспектори по коланите\t\t\t"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%be%d1%82%d0%bd%d0%be%d0%b2%d0%be-%d1%89%d0%b5-%d0%b7%d0%b0%d1%81%d0%b8%d1%8f%d0%b5-%d0%b7%d0%b0-%d0%ba%d0%be%d0%bb%d0%b5%d0%b4/", "text": "Започва монтирането на коледната елха на централния площад в Благоевград. Тази година тя е изкуствена, с цел опазване на природата. Елхата ще бъде монтирана, традиционно пред сградата на Община Благоевград, съобщиха от местната администрация. В момента се украсява центърът на града, кварталите и кръговите кръстовища, както и се поставят традиционните разноцветни светлини по сградите на институциите. За предстоящите празници община Благоевград подготвя богата културна програма и запомнящи се изненади за малки и големи. Коледните светлини и елхата ще бъдат запалени на 5 декември, в 18.30 часа на площад „Георги Измирлиев“. За запалването на тържествените светлини е планирана и специална празнична церемония. Тържествената вечер ще бъде водена от изключителната Мария Силвестър, която ще се погрижи за доброто настроение на жителите и гостите на Благоевград.", "date": "2018.11.27", "title": " Благоевград отново ще засияе за Коледно-новогодишните празници"}
{"url": "https://trud.bg/%d1%82%d0%be%d1%80%d0%bd%d0%b0%d0%b4%d0%be-%d1%83%d0%b4%d0%b0%d1%80%d0%b8-%d1%85%d0%b8%d0%b6%d0%b0-%d0%ba%d0%be%d0%bc-%d0%be%d1%82%d0%bd%d0%b5%d1%81%d0%b5-%d0%bf%d0%be%d0%ba%d1%80/", "text": "Среднощна буря удари хижа „Ком” над Берковица и срути част от покрива й. При инцидента няма пострадали хора. Туристите в предбалканския град са се заели с ремонта на сградата и търсят помощ. Бедствието връхлетяло балканската хижа в нощта срещу понеделник, вятърът бил с огромна сила и отвял като торнадо покрива за минути, разказаха очевидци. ”Гради, ламарини и обшивки са изкъртени и захвърлени като сламки. Пораженията са големи. Две трети от хижата е без покрив”, сподели шефът на туристическото дружеството в Берковица Красимир Статков. По времето на бурята в сградата са били само хижарите, които изгасили тока, за да не пламне и пожар.Торнадото е ударило само хижа „Ком”, другите две хижи в района, както и ски влековете не са засегнати. „Балканът е непредвидим, не за първи път се извиват такива бури, но през последните години боровете край хижата, които я защитаваха, изсъхнаха и затова щетите сега са сериозни”, каза Статков. Според експерти ремонтът ще струва над 25 000 лева, но туристическото дружество не разполага с толкова средства. Берковските планинари са отправили зов за помощ и събират доброволци за ремонт на сградата преди началото на ски сезона. Хижа „Ком” разполага със 100 места, а край нея има писта с дължина 1,2 км. През зимните месеци много любители на белите спортове от региона и страната се събират за отдих и спускания под балканския връх. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Торнадо удари хижа „Ком”, отнесе покрива й (СНИМКИ)"}
{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d0%ba%d0%bd%d1%81%d0%b1-%d0%b2%d1%81%d0%b5%d0%ba%d0%b8-%d1%80%d0%b0%d0%b1%d0%be%d1%82%d0%b5%d1%89-%d0%b1%d1%8a%d0%bb%d0%b3%d0%b0%d1%80%d0%b8/", "text": "Всеки работещ българин трябва да поиска поне 10% увеличение на заплатата, иначе няма да изкараме. Това заяви във Варна лидерът на КНСБ Пламен Димитров. „Навсякъде хората трябва да разберат едно – независимо от протестите, на които казват, че искат по-достойно заплащане, ако не настояват за това пред своя работодател, няма кой да им вдигне заплатите“, добави Димитров. Той дойде в морската столица заради обявената стачна готовност в порт Варна-запад. Докери, механизатори и кранисти там негодуват, че са по-натоварени от колегите си във Варна-изток и настояват за финансово разделяне на двете части на пристанището. „За такава децентрализация не бива да се говори. Но е факт, че 70% от заплатите на 580 работници се формират от заработената норма, а разценките за обработка на тон товари не са пипани от 2011 г.“, обясни Димитров. След преговори с ръководството на порта и местните синдикални лидери той заяви, че има обещание за 10% ръст на разценките и поне 5% увеличение на основните заплати на нормените работници в пристанището. Работни групи ще подготвят и нова методика за заплащане на отделните категории работещи в държавното предприятие. Увеличението ще струва около 2 млн. лв. и не е непосилно при очакваната близо 12 млн. лв. печалба, но докато парите не бъдат осигурени и преговорите не приключат, стачната готовност остава под въпрос, стана ясно от думите на Димитров. Той добави, че за 2019 г. КНСБ ще преговаря с община Варна и за 10-12% среден ръст на заплатите на работещите в „Градски транспорт“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Лидерът на КНСБ: Всеки работещ българин трябва да иска 10% увеличение на заплатата си\t\t\t"}
{"url": "https://trud.bg/20-%d1%81%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d0%bf%d1%80%d0%b8-%d1%81%d0%bf%d0%b5%d1%86%d0%be%d0%bf%d0%b5%d1%80%d0%b0%d1%86%d0%b8%d1%8f%d1%82%d0%b0-%d1%81%d1%80/", "text": "Днес, 27 ноември 2018 г., в ранните часове на деня, стартира съвместна операция на ГДБОП, Специализираната прокуратура и  престъпна група за разпространение на наркотици на територията на Бургас и София, съобщиха от пресслужбата на държавното обвинение. Общо 20 лица – 12 в морския град и 8 в столицата, са задържани с полицейска заповед за срок до 24 часа. Продължава събирането на доказателства, предстоят и разпити на свидетели. След преценка на доказателствата, наблюдаващият делото прокурор ще определи какви обвинения и на кои лица да бъдат повдигнати. По-подробна информация по случая ще бъде предоставена най-рано на 28 ноември 2018 г.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.27", "title": " 20 са задържаните при спецоперацията срещу наркоразпространението в София и Бургас\t\t\t"}
{"url": "https://trud.bg/%d0%be%d0%b1%d0%bd%d0%be%d0%b2%d1%8f%d0%b2%d0%b0-%d1%81%d0%b5-%d0%b5%d0%bc%d0%b1%d0%bb%d0%b5%d0%bc%d0%b0%d1%82%d0%b8%d1%87%d0%bd%d0%b8%d1%8f%d1%82-%d0%bf%d0%b0%d1%80%d0%ba-%d0%b1%d0%be%d1%80/", "text": "Тече обновяване на емблематичния парк „Борово око” в Търговище, съобщиха от местната администрация. Рехабилитацията на площите и съоръженията се извършва от общинско предприятие „Флора”. В момента се прави асфалтиране на централата алея. Изграждат се три нови градински пространства в центъра й. Предстои там да бъдат монтирани малка сцена и седящи места, които ще бъдат с височина, подходяща за деца на възраст до 6 години. Предвидена е и възможност за озвучаване, за да се провеждат различни детски спектакли и представления, посочват от кметството. На централната алея ще бъдат поставени нови пейки, както и нова чешма, която ще има и специално обособено място за домашни любимци. В рамките на обновяването на парка е планирано и преасфалтиране и на т.нар. „Алея на занаятите“, където се провеждат част от културните прояви в седмицата на Традиционния пролетен панаир през май. Паралелно общинското предприятие започна и обновяване на настилката около езерото „Борово око“. По предписание се премахват и опасни стари тополи около езерото, за които има издадена експертна оценка от ландшафтен архитект, че са опасни за премиващите в близост граждани. На мястото на тополите ще бъдат засадени нови върбови дървета, посочват още от местната администрация. Ръководството на Общината продължава да търси варианти за възстановяване на водоподаването към езерото. Съвместно със специалисти се правят проучвания за различните възможности за изграждане на алтернативна връзка с водоизточник, което да бъде извършено преди новия пролетно-летен сезон при спазване на техническите и финансови ограничения. Всички ремонтни дейности по обновяването на емблематичния за Търговище парк се извършват в зависимост от метеорологичните условия и ще продължат и през следващата година. От Община Търговище припомнят, че още в началото на този мандат бяха монтирани осветителни тела в парка и започна изграждането на система за видеонаблюдение. Следващата година ще бъдат поставени допълнителни камери в обновените зони. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Обновява се емблематичният парк „Борово око” в Търговище"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%bb%d1%88%d0%b0-%d0%b5-%d0%b2%d0%b0%d0%b6%d0%b5%d0%bd-%d1%84%d0%b0%d0%ba%d1%82%d0%be/", "text": "Министър-председателят Бойко Борисов се срещна с полския държавен глава Анджей Дуда, който е на официално посещение в България. Двамата акцентираха върху отличното състояние на двустранното сътрудничество и приветстваха 100-годишнината от установяването на дипломатически отношения между България и Полша, съобщиха от правителствената информационна служба. По време на срещата бе отбелязан и интензивният политически диалог на всички равнища, който спомага за конструктивното взаимодействие и сходните позиции на България и Полша по редица въпроси от европейския и международния дневен ред. „Страните ни споделят сходни позиции за ролята на Кохезионната политика и Общата селскостопанска политика, които са от ключово значение за целия ЕС и са важен инструмент за растеж, конкурентоспособност и създаване на работни места“, каза премиерът Бойко Борисов. Той допълни и че Полша е значим партньор на България в областта на търговията и инвестициите и изрази увереност, че това сътрудничество ще продължава да се задълбочава. Премиерът Борисов и полският президент Анджей Дуда изразиха и тревогата си от напрежението между Украйна и Руската федерация в Азовско море. „В интерес на всички е напрежението да бъде преодоляно с диалог”, подчерта Борисов. Той посочи и че Полша е важен фактор за сигурността в Европа и близък съюзник в рамките на НАТО. „Установили сме добро сътрудничество в сферата на отбраната, което се осъществява както в рамките на ЕС и НАТО, така и на двустранна основа“, каза още българският министър-председател.  ", "date": "2018.11.27", "title": " Премиерът Борисов: Полша е важен фактор за сигурността в Европа и близък съюзник"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b5%d0%b9-%d1%82%d1%80%d0%b8%d1%84%d0%be%d0%bd%d0%be%d0%b2-%d0%b5-%d0%bd%d0%be%d0%b2%d0%b8%d1%8f%d1%82-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5/", "text": "Съдийската колегия на Висшия съдебен съвет избра с 9 гласа Алексей Трифонов за председател на СГС. Опонентът му Евгени Георгиев бе подкрепен от 4-ма членове на ВСС. Четиримата членове на съдийската колегия на ВСС, които подкрепиха Евгени Георгиев, бяха председателят на ВКС Лозан Панов, Красимир Шекерджиев, Цветинка Пашкунова и Олга Керелска. Преди гласуването по време на дебата Лозан Панов заяви, че подкрепя съдийското самоуправление. Той припомни, че от всички участници в общото събрание на съдиите от СГС 59 са подкрепили Георгиев, а 28 – Трифонов. Заради това самият той гласува и за Георгиев. „Ако на първото изслушване той се представи отлично, сега беше брилянтен“, коментира Панов. Олга Керелска определи визията на Трифонов за бъдещето на СГС като практична, а тази на Евгени Георгиев като романтична. За Трифонов подкрепата си по време на дебата изказаха Боян Магдалинчев и Севдалин Мавров. Според тях Трифонов има изключително задълбочен поглед над проблемите в СГС, макар че е работил там преди 9 години, а сега е в САС. Олга Керелска го определи като външен кандидат, за когото трябва да бъде дадена ясна мотивация защо е подкрепен и предпочетен пред Георгиев. Севдалин Мавров от своя страна коментира, че съдиите от общото събрание на СГС са подкрепили познатият колега, с когото работят, но изборът на Алексей Трифонов не означава, че се пренебрегва мнението на съдиите от общото събрание. По време на изслушването на Трифонов стана въпрос и за това, че член на съдийската колегия е водил разговор с него дали би се кандидатирал за поста. „Никой не ме е мотивирал. Никой нищо не ми е обещавал. Беше обикновен човешки разговор с колега, но не е етично да споменавам името му“, коментира пред журналисти съдия Трифонов минути след като бе избран. Той подчерта, че не се чувства външен за съда и дори му е обидно, че го наричат така, тъй като е работил 5 години в СГС, а сега един етаж го дели от градските съдии. Той коментира и темата за работата си в ЦИК преди 8 години като подчерта, че не е политически зависим и обвързан с никоя политическа сила, макар че тогава е бил от квотата на ДПС. Евгени Георгиев все още не е решил дали ще обжалва пред административния съд този избор и гласуването. По време на изслушването му той каза, че има съмнения и поиска отвод на Боян Новански заради изказванията му за акциите на Георгиев в КТБ. Освен това подложи на съмнение дали изборът е легитимен, след като с Трифонов е говорил член на съдийската колегия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Алексей Трифонов е новият председател на Софийския градски съд"}
{"url": "https://trud.bg/20-%d1%82%d0%be%d1%82%d0%be-%d1%8e%d0%b1%d0%b8%d0%bb%d0%b5%d0%b9%d0%bd%d0%be-%d0%b8%d0%b7%d0%b4%d0%b0%d0%bd%d0%b8%d0%b5-%d0%bd%d0%b0-%d0%ba%d0%b0%d0%bb%d0%b5%d0%bd%d0%b4%d0%b0%d1%80%d0%b0-%d1%81/", "text": "По традиция с тържествено удряне на гонга в музея „Стара Варна“ неговият собственик хаджи Ламбрин Сотиров обяви на бял свят издадения от него 20-ти юбилеен календар за новата 2019 г., който поема към всички краища на света, където живееят българи и варненци. И този път календарът „Стара Варна 2019″ съдържа неизвестни и непоказвани досега стари фотографии от живота на морската столица. На корицата е легендарната машинна команда на парахода“Варна“, с който през далечната 1922 г. са пристигнали от Марсилия първите туристи на море у нас. Поясът на екипажа от снимката се пази в колекцията на музея. Фотографии има на корабите „Борис“ и „България“, като годината 1915 г. е посочена на запазена новогодишна картичка с пожелания за „добър успех, късмет и здраве“. Снимка на една панорама към морето е запечатала пристигането и на първия самолет във Варна през 1922 г. Друга любопитна фотография показва седянка на млади хора в двор на къща, които пеят и свирят, а трета- тържественото откриване на Морските бани през 1926 г., сложили началото на курортния град. На нея се вижда тогавашната плажна мода на костюми до врата, глезена и китките на ръцете, когато мъже и жени се къпят отделно в морето, а между тях полицай в бяла униформа следи за реда и морала. След това започва рязко скъсяване на костюмите и събличане за огромно удоволствие на двата пола, върна времето назад хаджи Ламбрин Сотиров. В календара са подбрани фотографии за гроздобера в царската резиденция Евксиноград, на който се е пеело, за да пее после и виното, както и на гроздолечението в най-стария морски курорт“Св.Св.Константин и Елена“, където са идвали за здраве и хубост знатни дами от Европа, а господата с тях са наблягали на ферментиралата напитка. 20 години хаджи Ламбрин Сотиров издава луксозния календар“Стара Варна“от богатия си архив с над 5000 снимки, документи, събирани през последните 60 години от мазета, трезори, виенски магазини, дори от контейнерите за боклук, както казва той. Заявки за последното издание има в Азия, Америка, Африка и цяла Европа.", "date": "2018.11.27", "title": " 20-тото юбилейно издание на календара „Стара Варна“ тръгва по света\t\t\t"}
{"url": "https://trud.bg/%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b0%d0%bb%d0%b5%d0%bd-%d1%84%d0%b8%d0%bb%d0%bc-%d0%b7%d0%b0-%d1%81%d0%be%d0%bd%d1%8f-%d0%b9%d0%be%d0%bd%d1%87%d0%b5%d0%b2%d0%b0-%d0%b5-%d0%bd%d0%b0/", "text": "Кметът на София Йорданка Фандъкова поздрави световноизвестната българска певица Соня Йончева на световната премиера на документалния филм за нейния живот, която се проведе в зала „Люмиер“, съобщиха от Столична община. Соня Йончева е сред най-известните български творци по света. Многобройни са нейните международни признания, награди и престижни роли в световни опери като „Метрополитън“, „Ла Скала“, Кралската опера в Лондон, Мюнхенската опера, Берлинската опера, Виенската опера, Парижката опера и др. Тя е талантлив български творец, но и най-разпознаваемото лице от съвременните творци по света. Част от филма е и концертът на певицата от юни миналата година в София. Филмът проследява напрегнатото ежедневие на Соня и триумфалното ѝ шествие по най-големите сцени. В снимачна площадка се превръщат хотелската стая, гримьорната, бащината къща, влакът и някои от най-големите оперни театри в света като „Метрополитън“, „Ковънт Гардън“, „Ла Скала“, Щатсопера във Виена. Соня Йончева допуска екипа в един много съкровен свят на нейния живот, семейство, професионални и лични приятелства. Освен самата Соня в продукцията участват още Пласидо Доминго, Антонио Папано, Валерий Гергиев, Масимо Дзанети, Майкъл Фабиано, Томъс Хемпсън, Теменуга Йончева. Определяна от специалисти и критици за певица от ранга на Мария Калас, Соня Йончева е единственият артист в историята на „Метрополитън“, който в един сезон участва в три спектакъла, всеки един от които предавани на живо в 2000 кинотеатъра по целия свят. Режисьор и продуцент на филма е Георги Тошев, оператори са Румен Василев, Иво Стайнов и Николай Барулов, режисьор на монтажа и съсценарист, заедно с Георги Тошев е Ема Константинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Документален филм за Соня Йончева е направен по Столичната програма „Култура“"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b4%d0%b2%d0%b0%d0%bc%d0%b0-%d0%bf%d0%b5%d1%82%d1%80%d0%b8%d1%87%d0%b0%d0%bd%d0%b8-%d0%b7%d0%b0-%d0%bf%d0%be%d0%b1%d0%be%d0%b9-%d0%bd%d0%b0%d0%b4-%d1%81%d0%b5%d0%bc/", "text": "Районна прокуратура – Петрич обвини в хулиганство двама мъже, които нанесли побой на съпрузи в присъствие на тяхното дете и удряли по автомобила на пострадалите. Обвиняемите И.К. и С.Я. живеят в гр. Петрич и са криминално проявени. Единият от тях – И.К., е осъждан девет пъти за престъпления против собствеността и притежание на наркотични вещества. Сутринта, около 07:30 ч., на 05 юни семейство М. излязло от дома си заедно с малолетния им син, когото трябвало да закарат с лек автомобил в училище. Излизайки от жилищен комплекс „Изток“, те следвало да се включат за движение по главна улица, поради което скоростта била намалена от водача, като той подал мигач за завиване наляво. В този момент пред автомобила застанал гол до кръста С.Я., когото семейството не познавало. Мъжът разтворил ръце и им казал да се върнат обратно в циганската махала и че нямат право да минават оттам. Запитан за причината на постъпката С.Я. се качил на предния капак на колата, оттам на тавана и започнал да скача. След като слязъл, обвиняемият нанесъл силен удар с крак по предния десен калник, който се деформирал от това. В хулиганската проява се включил И.К., който започнал да отправя цинични ругатни и заплахи, както и да нанася удари на двамата съпрузи. Свидетел на случващото бил единадесетгодишния им син, който плачел в автомобила. След това обвиняемият К. застанал на отсрещния тротоар и започнал да хвърля камъни в посоката на пострадалите и автомобила им. Той отново се приближил до колата им и нанесъл удар с крак по страничното огледало, което се счупило. Всичко това се развило в непосредствена близост до училището и станало достояние на ученици, работещи в учебното заведение и живеещи в района. Още в началото на скандала започнали да излизат много хора – имало съседи по терасите и по прозорците, в училищния двор имало деца и педагози, но всички стояли отстрани, гледали и никой не се намесил. В резултат на обаждането на телефон 112, на място пристигнали служители на РУ на МВР – гр. Петрич. И.К. и С.Я. били задържани. В изготвената в хода на досъдебното производство съдебномедицинска експертиза е посочено, че пострадалите съпрузи получили контузии и кръвонасядания по различни части на тялото и лицето. Предстои съдът да насрочи разпоредително заседание по делото.", "date": "2018.11.27", "title": " Съдят двама петричани за побой над семейство и улична агресия"}
{"url": "https://trud.bg/%d1%80%d0%b5%d1%81%d1%82%d0%b0%d1%80%d1%82%d0%b8%d1%80%d0%b0%d1%82-%d0%ba%d0%be%d0%bd%d0%ba%d1%83%d1%80%d1%81%d0%b0-%d0%b7%d0%b0-%d0%bf%d0%b0%d0%bc%d0%b5%d1%82%d0%bd%d0%b8%d0%ba%d0%b0-%d0%bf%d1%80/", "text": "Конкурсът за възстановяване на паметника на загиналите войници от Първи и Шести пехотни полкове пред НДК в София ще бъде възобновен с по-висок награден фонд. Това става ясно от писмо на заместник-кмета по култура на столична община Тодор Чобанов до Здравко Здравков, главен архитект на общината. С решение от 12 ноември на направление „Архитектура и градоустройство“ на Столична община е прекратена процедурата по провеждане на открит конкурс с предмет „Изработване на проект за изграждане на мемориал на загиналите войници от първи и шести софийски пехотни полкове“. Сред причините за прекратяването е, че проектите не съответстват на изискванията, посочени в Техническото задание на конкурса и не отговарят на предварително зададените в него условия. От цялостната композиция преди година бе възстановен само лъвът, който държи картата на Българската екзархия. Липсват, обаче паметните плочи на загиналите от оригиналния мемориал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Рестартират конкурса за паметника пред НДК с по-висок награден фонд"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%81%d1%8a%d0%b7%d0%b4%d0%b0%d0%b2%d0%b0%d0%bc%d0%b5-%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%86%d0%b8%d1%8f-%d0%b7%d0%b0-%d1%80/", "text": "Горенето на дрехи за битово отопление влошава значително качеството на въздуха, който всички дишаме. Затова създаваме организация за разделно изхвърляне на старите дрехи в специални контейнери. Така ще предотвратим повторното им събиране и нерегламентирано изгаряне. Това съобщи във фейсбук столичният кмет Йорданка Фандъкова. По мое предложение до края на 2018 г. такива специализирани контейнери за текстил ще се разположат на територията на Столична община и ще се обслужват от организациите по оползотворяване на текстил, казва Фандъкова. През септември стартирахме пилотно събирането на стари дрехи и обувки в стационарни контейнери и мобилен пункт и за по-малко от месец събрахме 4,5 тона стар текстил. Част от дрехите бяха използвани от дизайнери, които създадоха специална модна колекция. Вчера тя беше представена в рамките на модния форум Green Fashion Days. Целта ни е да повишим вниманието на повече хора към значението от разделното събиране на текстилни отпадъци, както и към това, което всеки от нас може да направи, за да подобряваме качеството на въздуха, който дишаме, съобщава още столичният кмет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Фандъкова: Създаваме организация за разделно изхвърляне на старите дрехи в специални контейнери"}
{"url": "https://trud.bg/%d0%bf%d0%be%d0%bb%d0%be%d0%b6%d0%b8%d1%85%d0%b0-%d0%b3%d0%b8%d0%bb%d0%b7%d0%b8-%d1%81-%d0%bf%d1%80%d1%8a%d1%81%d1%82-%d0%be%d1%82-%d0%ba%d0%b0%d0%b9%d0%bc%d0%b0%d0%ba%d1%87%d0%b0%d0%bb%d0%b0%d0%bd/", "text": "Две гилзи с пръст от връх Каймакчалан и височина Калатепе бяха ритуално положени в мраморен саркофаг в криптата на храм „Свети Седмочисленици”, разположен в двора на Националния военен университет „Васил Левски”. „Там са се водили битките през Първата световна война. Особено емблематична е битката на Дойран, където ген. Вазов успява да спре настъплението на гръцки и френски дивизии”, обясни подполковник Евгени Пенчев. В криптата са подредени гилзи с пръст от бойни полета, военни гробища и военни гробове на територията на Румъния, Добруджа, Македония, Унгария. Пръстта обикновено се пренася от офицери и съмишленици. От връх Каймакчалан е предадена от членове на дружество „Традиция” в Троян, каза подполковник Пенчев. Идеята за изграждането на криптата е на великотърновския митрополит Григорий, а превръщането й в сакрално място се решава от ръководството на висшето училище. Храмът „Свети седмочисленици” и морената на възпитаниците в Националния военен университет са предложени да влязат в регистъра на военните паметници, съобщи подполковник Евгени Пенчев. По-късно академик Георги Марков стана новият почетен доктор на НВУ „Васил Левски”. Инсигниите бяха връчени от началника на висшето училище бригаден генерал Пламен Богданов на официална церемония в Дома на културата. „За мен да бъда Доктор хонорис кауза на военния университет е особено ценно, защото аз съм написал шест книги за история на войните. Това са двете балкански войни и двете световни войни. Възпоменал съм подвизите на българските воини”, сподели акад. Георги Марков. Ученият отбеляза, че неговият дядо от град Елена е загинал на 34 г. по време на Балканската война при Бунар Хисар, а баща му се ражда четири месеца след смъртта му като трето дете в семейството. „Израснал съм с разказите за войната, имам 20 книги, но най-държа на шестокнижието си за войните и се радвам, че моите колеги от Националния военен университет са оказали такава чест. Надявам се, че ще продължавам да работя за историята на военното ни дело”, каза акад. Марков.", "date": "2018.11.27", "title": " Положиха гилзи с пръст от Каймакчалан и Калатепе в криптата на „Свети Седмочисленици“"}
{"url": "https://trud.bg/%d1%88%d0%be%d1%84%d1%8c%d0%be%d1%80%d0%ba%d0%b0-%d0%b1%d0%b5%d1%80%d0%b5-%d0%b4%d1%83%d1%88%d0%b0-%d1%81%d0%bb%d0%b5%d0%b4-%d1%83%d0%b4%d0%b0%d1%80-%d0%b2-%d1%81%d1%82%d1%8a%d0%bb%d0%b1/", "text": "29-годишна варненка е настанена в МБАЛ „Св. Анна“ с опасност за живота, след като се блъснала с автомобила си „Ауди“ в електрически стълб, съобщиха от полицията. Тежкият инцидент станал около 16,35 ч в понеделник на бул. „Левски“ при пътен възел „Почивка“. Шофьорката карала с превишена скорост. На завоя колата поднесла по хлъзгавия път и нацелила стълба. При зверския удар бил разкъсан десния бъбрек на младата жена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.27", "title": " Шофьорка бере душа след удар в стълб"}
{"url": "https://trud.bg/%d0%ba%d0%be%d0%bb%d0%b5%d0%b4%d0%bd%d0%b0%d1%82%d0%b0-%d0%b5%d0%bb%d1%85%d0%b0-%d0%b2-%d1%81%d1%82%d0%be%d0%bb%d0%b8%d1%86%d0%b0%d1%82%d0%b0-%d0%b3%d1%80%d0%b5%d0%b9%d0%b2%d0%b0-%d0%bd%d0%b0-30/", "text": "На 30 ноември 2018 година (петък) в парка пред Националния дворец на културата ще заблестят светлините на празничната елха на град София, съобщиха от пресслужбата на СО. От 17.00 ч. до 19.30 ч. на площада пред НДК (от страната на ул. „Фритьоф Нансен” и Билетния център) ще се проведе програма с участието на вокална група към Столичен център за работа с деца „Бели Брези”, балетна школа „Силует”, вокална група „Сладки пуканки – мъничета” към Националния дворец на децата, солисти от Арт център „Стринджендо”, фолклорна формация към 144 СУ „Народни будители”, Дичо, Тончо Токмакчиев, оперната певица Еделина Кънева, Камелия Тодорова. Светлините на елхата ще бъдат запалени в 19.00 часа. Цветни илюминации ще озарят небето в празничната вечер.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Коледната елха в столицата грейва на 30 ноември "}
{"url": "https://trud.bg/3-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b4%d0%b2%d0%b0%d0%bc%d0%b0-%d1%83%d0%b1%d0%b8%d1%82%d0%b8-%d0%bd%d0%b0-%d0%bf%d1%8a%d1%82%d1%8f/", "text": "Три години затвор при първоначален общ режим на изтърпяване на наказанието и 4 години лишаване от книжка, постанови Окръжен съд-Шумен за шофьор във вторник. Съдът е признал подсъдимия Илиян С./27 г./ от Шумен за виновен, че на главен път Русе – Варна, при управление на бус „Мерцедес“, движил се към Разград, нарушил правилата за движение, като предприел изпреварване в участък от пътя, където то е забранено. С това причинил настъпването на катастрофа с насрещно движеща се кола „Пежо 307“ и по непредпазливост причинил смъртта на две лица. В произшествието на 29 март м.г., както „Труд“ писа, загинаха мъж и жена от Разград – 45-годишният Звездомир Илиев, директор на общинско предприятие и съветничката от БСП Петя Петрова/35 г./. Делото пред Окръжен съд – Шумен протекло по общия ред в шест съдебни заседания. Изслушани са били 6 вещи лица, изготвили седем експертизи. Разноските по делото са в размер на 5070 лв. Близките на пострадалите участваха в наказателното производство в качеството си на частни обвинители. Не са предявени граждански искове. Съдът постанови веществените доказателства по делото, между които и двата автомобила, да останат на съхранение до влизане на присъдата в сила, след което да бъдат върнати на собствениците им. Присъдата подлежи на обжалване и протестиране пред Апелативен съд – Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.27", "title": " 3 г. затвор за двама убити на пътя"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%bf%d1%80%d0%b8%d0%b7%d0%be%d0%b2%d0%b0-%d1%80%d1%83%d1%81%d0%b8%d1%8f-%d0%b8-%d1%83%d0%ba%d1%80%d0%b0%d0%b9%d0%bd%d0%b0-%d0%b4%d0%b0-%d1%80%d0%b0%d0%b7/", "text": "Турският президент Реджеп Тайип Ердоган призова Русия и Украйна да разрешават проблемите си чрез диалог и заяви, че Турция иска Черно море да се превърне в море на мира. Така той коментира ситуацията около напрежението в Керченския проток, предаде  . Доскоро ни се струваше, че ситуацията в Черно море се е успокоила, но неотдавна напрежението отново ескалира, заяви турският държавен глава в реч пред парламентарната група на Партията на справедливостта и развитието в Анкара. Той призна, че наблюдава разпалването на конфликта „със съжаление“. Реджеп Ердоган отново призова Русия и Украйна, които определи като приятелски на Турция страни, да разрешат въпросите чрез диалог. Той добави, че Анкара би се радвала да види не противопоставяне между тях, а че са една до друга сред сериозните заплахи в света.  ", "date": "2018.11.27", "title": " Ердоган призова Русия и Украйна да разрешават проблемите си чрез диалог"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bf%d1%80%d0%b8%d0%b5-%d0%b1%d1%8e%d0%b4%d0%b6%d0%b5%d1%82%d0%b0-%d0%bd%d0%b0-%d0%bd%d0%b7%d0%be%d0%ba-%d0%b7%d0%b0-2019-%d0%b3-2/", "text": "Парламентът прие на второ четене рамката на бюджета на Националната здравноосигурителна каса за 2019 г. „За“ гласуваха 91 депутати, 51 бяха „против“, а 12 се въздържаха. За здраве през следващата година са заложени близо половин милиард лева повече. Повече пари са заложени както за болнична, така и извънболнична помощ. Осигурителната вноска се запазва 8%, както досега. Приходите в бюджета ще бъдат в размер на почти 4,3 млрд. лева. Ръстът в приходите е с 418,4 млн. лв. спрямо 2018 година. Здравноосигурителните приходи ще бъдат над 4,2 млрд. лева, в които влизат трансфери за здравно осигуряване и здравноосигурителни вноски. Разходите в бюджета на Касата са в размер на над 4,3 млрд. лева. За персонал са в размер на над 41 млн. лева, за административни дейности – над 12 млн. лева, за здравноосигурителни плащания – малко над 4,1 млрд. лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Парламентът прие бюджета на НЗОК за 2019 г."}
{"url": "https://trud.bg/%d0%bd%d0%b0%d0%b4-90-%d1%85%d0%b8%d0%bb-%d0%bb%d0%b2-%d1%81%d1%80%d0%b5%d0%b4%d0%bd%d0%b0-%d0%b3%d0%be%d0%b4%d0%b8%d1%88%d0%bd%d0%b0-%d0%b7%d0%b0%d0%bf%d0%bb%d0%b0%d1%82%d0%b0-%d0%b2-%d0%bf%d1%8a/", "text": "Малко над 90 хил. лева, или по-точно 46 058 евро, е средната годишна заплата на футболистите в Първа лига. Това показва проучване на „Sport Intelligence“ за 2018 година. В статистиката са включени месечните възнаграждения на играчите от първите тимове, но без бонусите. Данните нареждат България на 41-во място в света. Подобни са заплатите в Унгария, Норвегия, Чехия, Кипър, ЮАР, Азербайджан. В тях обаче се плаща малко по-добре, отколкото у нас. След България остават страни като Сърбия, Словакия, Беларус, Финландия и Ирландия.", "date": "2018.11.27", "title": " Над 90 хил. лв. средна годишна заплата в Първа лига"}
{"url": "https://trud.bg/%d1%81%d1%82%d1%8f%d0%b3%d0%b0%d1%82-%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b0%d1%82%d0%b0-%d0%b4%d0%b8%d1%81%d1%86%d0%b8%d0%bf%d0%bb%d0%b8%d0%bd%d0%b0-%d0%b7%d0%b0-%d0%b0%d1%80%d1%82/", "text": "Промени в Правилника за работа на общинския фонд „Култура“ предвиждат стягане на  финансовата дисциплина, но и облекчаване на административните процедури. Те бяха приети на заседание на комисията по култура и духовно развитие към Общинския съвет. Според една от промените ще се считат за недопустими разходите, договорени и направени като външни услуги от ръководителя на проекта, със себе си, със съпруг или съпруга, както и с роднини по права линия или с фирми, в чиито органи на управление или собственици са такива лица. Така също се предвижда поне минимум 10 % от средствата за одобрените артпроекти да отиват за реклама, маркетинг и популяризиране. „Има невидими фестивали за публиката, или проекти с 40-50% от парите, които са административни разходи“, посочи мотивите си председателят на комисията Даниела Димова. Вече отпада изискването за предоставяне от кандидата на служебна бележка от община Варна, че не дължи нищо към местната хазна. Проверката за това ще се прави по служебен път. Фонд „Култура“ ще подпомага изпълнението на варненски проекти, свързани с реализацията на Пловдив – Европейска столица на културата 2019, но одобрението им ще минава не само през Експертен съвет, но и през комисията за култура и духовно развитие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Стягат финансовата дисциплина за артпроекти с пари на община Варна"}
{"url": "https://trud.bg/%d0%b7%d0%b0%d0%ba%d1%80%d0%b8%d0%b2%d0%b0%d1%82-%d1%84%d0%be%d0%bd%d0%b4%d0%b0-%d0%b7%d0%b0-%d0%bb%d0%b5%d1%87%d0%b5%d0%bd%d0%b8%d0%b5-%d0%bd%d0%b0-%d0%b4%d0%b5%d1%86%d0%b0/", "text": "Парламентът реши Фондът за лечение на деца да закрит до 31 март 2019 г., а след това функциите му да бъдат иззети от Националната здравноосигурителна каса (НЗОК). Докато това се случи, процедурите по заявленията за заплащане за медицински и други дейности ще се разглеждат както досега – от Център „Фонд за лечение на деца“, а процедурите по заявления за лечение в чужбина – от Министерството на здравеопазването. Неприключилите до 31 март 2019 г. процедури ще бъдат довършени по новия ред от НЗОК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Закриват фонда за лечение на деца"}
{"url": "https://trud.bg/%d0%bf%d0%b0%d0%b2%d0%b5%d0%bb-%d1%85%d1%80%d0%b8%d1%81%d1%82%d0%be%d0%b2-%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8-%d0%b4%d0%b5%d0%bf%d1%83%d1%82%d0%b0%d1%82-%d0%be%d1%82-%d0%b3%d0%b5/", "text": "Въвеждането на ТОЛ системата от средата на август догодина е възможно най-справедливият модел, който е по своята същност е уникален за Европа, защото представлява хибрид между познатата в другите страни ТОЛ система и винетната система. Финансовата тежест за леките автомобили ще се запази, като от средата на декември винетките ще бъдат изцяло електронни. Валидните хартиени винетки след този период ще могат да се пререгистрират по желание на водачите. Това обясни народният представител от ГЕРБ и член на транспортната комисия Павел Христов на среща с граждани във варненския район „Приморски“. Той подчерта, че преструктурирането ще се отрази върху тежкотоварните превозни средства, като се очаква неколкократен ръст на постъпленията в бюджета на Агенция „Пътна инфраструктура“. Това ще даде възможност да се работи по-мащабно по поддръжката и изграждането на нови пътни отсечки. „През тази година се работи по два участъка от автомагистрала „Хемус”, за догодина се подготвят нови три”, изтъкна още Павел Христов по повод ключовото за Северна България трасе. Депутатът посочи, че бюджетът за следващата година е безпрецедентен. Това е бюджет на растежа – най-добрият, правен през последните 30 години. „На фона на тенденциите в Европа прогнозите за България са добри, а бюджет 2019 създава допълнителни предпоставки за силна, работеща икономика. Същевременно това е и социално отговорен бюджет, тъй като предвижда механизми за увеличение на доходите, на подкрепата за хората в неравностойно положение”, отчете още варненският депутат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Павел Христов, варненски депутат от ГЕРБ: Въвеждаме възможно най-справедливия модел на ТОЛ система"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b1%d0%b8-%d0%b8%d0%bc%d0%b0%d0%bb%d0%be-%d1%81%d0%bc%d0%b8%d1%81%d1%8a%d0%bb-%d0%b2-%d0%b7%d0%b0%d0%ba%d1%80%d0%b8%d0%b2/", "text": "Би имало смисъл в  , ако на нейно място се възстанови съществувалото министерство за българите в чужбина от първия мандат на Борисов, заяви вицепремиерът Красимир Каракачанов, предаде „Канал 3“. „Агенцията за българите в чужбина като структура има основна цел да се грижи за възпитанието и поддържането на съзнанието и връзките на българските общности с държавата България. Говорим за българските общности не само от новата емиграция, която е около 1,5 млн., но и със старите български исторически общности в съседните на България страни – най-вече Македония, Сърбия, Румъния, а и по-далечни като Молдова и Украйна. Закриването на Агенцията за българите в чужбина би имало смисъл да се закрие, ако на нейно място се възстанови съществувалото Министерство на българите в чужбина от първия мандат на г-н Борисов. Тогава министър на българите в чужбина беше Божидар Димитров“, разясни вицепремиерът. Трябва да има сериозен държавен орган, за мен това е по-добре да бъде Министерство на българите в чужбина, отколкото една държавна агенция, който държавен орган да осъществява политиката на държавата спрямо българските общности, защитавайки и отстоявайки техните социални и ако щете, исторически интереси в някои страни, съседни нам, които отричат дори съществуването на такива български общности, каза Каракачанов.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.27", "title": " Каракачанов: Би имало смисъл в закриването на ДАБЧ, ако се възстанови министерството за българите в чужбина"}
{"url": "https://trud.bg/%d0%b2%d0%b5%d0%b7%d0%b5%d0%bd%d0%ba%d0%be%d0%b2-%d0%b8%d0%b7%d1%80%d0%b8%d0%b3%d0%bd%d0%b0-%d0%b7%d0%b0%d0%b1%d0%b8-15-%d1%82%d0%be%d1%87%d0%ba%d0%b8-%d0%b7%d0%b0-25-%d0%bc%d0%b8%d0%bd%d1%83%d1%82/", "text": "Александър Везенков изигра най-силния си мач от старта на сезона в гръцкото баскетболно първенство. Българинът бе втори по резултатност за 12-кратния шампион „Олимпиакос“ при домакинския успех над „Панионис“ с 98:72. Националът остана на терена почти 25 минути и заби 15 точки, овладя 6 борби, даде 3 асистенции и записа само 1 грешка, като бе фаулиран 3 пъти.  „Всеки търси начин да помогне на отбора си, това се опитвам да направя и аз“, каза Везенков.  Тимът на Дейвид Блат вече е втори в класирането с 6 победи, 1 загуба и двубой повече от „Панатинаикос“.", "date": "2018.11.27", "title": " Везенков изригна, заби  15 точки за 25 минути"}
{"url": "https://trud.bg/%d0%b4%d0%b5%d0%bc%d0%b8%d1%80%d0%b5%d0%b2%d0%b0-%d0%bf%d0%b0%d0%ba-%d0%bd%d0%b0-%d0%b2%d1%8a%d1%80%d1%85%d0%b0-%d0%b2-%d1%80%d0%be%d0%b4%d0%bd%d0%b0%d1%82%d0%b0-%d0%b0%d1%82%d0%bb%d0%b5%d1%82%d0%b8/", "text": "Мирела Демирева отново бе обявена за атлет ?1 на България след 2016 г., когато грабна сребърния медал от олимпиадата в Рио. През този сезон тя направи силно завръщане в елита на скока на височина, като за първи път преодоля 2 метра в кариерата си, спечели турнир от „Диамантената лига“, стана втора на европейското и 6-та на световното в зала. Тя е и  с най-силен резултат от всички български атлети по сравнителната таблица на ИААФ.  В анкетата на едноименното списание участие взеха 28 журналисти, отразяващи Кралицата на спортовете, а Мирела събра 276 точки, като изпревари световната шампионка за девойки Александра Начева (243 точки), която също изпраща силен сезон. 17-годишната пловдивчанка добави титла от младежките олимпийски игри, стана и втора на европейското до 18 г. А призовата тройка се допълва от Ивет Лалова (224 т.), пета на 200 м от европейското.  Същевременно президентът на Латвийската атлетическа асоциация Инета Радевича е дала положителна допинг проба. При повторен анализ нейн тест от олимпиадата Лондон 2012 е дал наличието на анаболния стероид оксандролон. В британската столица Радевича завърши 4-та в скока на дължина с 6,88 метра и бе знаменосец на делегацията на своята страна на церемонията по закриването на игрите.", "date": "2018.11.27", "title": " Демирева пак на върха в родната атлетика"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%be%d0%b4%d0%bf-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%be%d0%b1%d1%80%d0%b0%d0%b7%d1%83%d0%b2%d0%b0-%d0%b2%d1%8a%d1%82/", "text": "Старши комисар Николай Хаджиев, шеф на ОДП-Благоевград, е разпоредил извършването на вътрешна проверка по случая с инцидента с непълнолетния 17-годишен младеж в Сандански, за който сезира Антон Кутев от БСП. Сигналът дошъл при Кутев от Конфедерация за защита на правата на децата, за пребито 17-годишно момче от цивилен полицай в Сандански. Според ст. комисар Хаджиев проверката трябва да бъде завършена в най-кратки срокове и той ще може да коментира случая чак след това. Той допълни, че е разпоредена проверка по случая относно задържаното лице – непълнолетен 17-годишен младеж, който е бил задържан в петък във връзка с извършени от него противоправни деяния. Младежът е 17-годишен спортист по джудо. Той е от столицата и е бил на лагер в Сандански. Според Хаджиев ,момчето е участвало в противообществена проява, заради което е задържан за хулиганство. Районен съд – Сандански е разгледал дело по УБДХ, на което му е определено наказание да бъде предаден на Комисията за борба с противообществени прояви на малолетни и непълнолетни в София. Пред съда Юлиян Б. се е извинил за поведението си, а после дошли родителите му да си го приберат. Едва по-късно той е извадил медицинско свидетелство за нанесен побой, разказаха още източици от полицията. По повод твърденията за упражнено полицейско насилие тече проверка. 17-годишният е с криминални прояви, регистриран е за кражби и наркотици,съобщиха още от полицията. А по-рано Антон Кутев разказа: „Получихме сигнал от Конфедерация за защита на правата на децата, че в петък вечерта четирима младежи – между 13 и 17-годишни деца, в Сандански влизат в конфликт с друг човек, който е бил с автомобил. Но в резултат на този сблъсъкът човекът, с който се скарват тези деца, се оказва цивилен полицай, който в момента не е на работа. След това идват три полицейски коли и пребиват едно от децата“, заяви Кутев и посочи, че детето със сигурност се е държало арогантно, но по думите му не е налитало бой. „Каквото и да е направило това дете, можеше да бъде арестувано и съдено или да бъдат взети други мерки. То има 20 контузни рани. Децата, които имат клипчета на част от случващото се, разказват, че 17-годишният младеж първо е бил бит пред тях, а после е бит и в самото районно. Искам да попитам какво е наложило един 17-годишен младеж да бъде бит от повече от пет полицаи. Какво налага тази форма на арест? Според мен става дума за превишаване правата на полицаите, но не съм аз човекът, който да го каже. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Шефът на ОДП-Благоевград образува вътрешна проверка по повод твърденията на Антон Кутев за бит 17-годишен младеж от полицаи"}
{"url": "https://trud.bg/%d0%b1%d0%be%d1%80%d0%b8%d1%81%d0%bb%d0%b0%d0%b2-%d0%bc%d0%b8%d1%85%d0%b0%d0%b9%d0%bb%d0%be%d0%b2-%d0%be%d1%82%d0%ba%d1%80%d0%b8-%d1%81%d0%b5%d0%bc%d0%b8%d0%bd%d0%b0%d1%80%d0%b0-fifa-forward-2-0/", "text": "Президентът на Българския футболен съюз Борислав Михайлов даде официален старт на семинара FIFA Forward 2.0, провеждащ се в Националната футболна база „Бояна“ в столицата. Уъркшопът на световната футболна централа включва лекции от страна на водещи експерти на ФИФА, а сред участниците са представители на 17 национални футболни федерации. „Изпитвам огромна гордост от факта, че за домакин на това събитие бе избрана България и по-конкретно тази база, построена с подкрепата и на световната футболна централа. Този семинар е поредното доказателство за отношението на ФИФА към развитието на всяка конкретна федерация и към прогреса на играта като цяло. Лично аз, от позицията си на член на Комисията за развитие на футбола към ФИФА, съм убеден, че това събитие ще бъде изключително ползотворно за всички участници“, заяви Михайлов, който получи възпоменателен флаг от директора на ФИФА за Европа Бьорн Васало. „Надявам се все повече държави да последват примера на България и да използват подкрепата на международните федерации за реализацията на мащабни проекти като тази прекрасна база в Бояна“, каза на свой ред Васало. По време на уъркшопа експертите на ФИФА ще запознаят представителите на националните федерации с нововъведенията в начините на финансиране, практиките и регулациите на програмата FIFA Forward.", "date": "2018.11.27", "title": " Борислав Михайлов откри семинара FIFA Forward 2.0 в Бояна"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b5-%d0%b2-%d0%b3%d0%be%d1%82%d0%be%d0%b2%d0%bd%d0%be%d1%81%d1%82-%d0%b7%d0%b0-%d0%be%d1%87%d0%b0%d0%ba%d0%b2%d0%b0-2/", "text": "Община Велико Търново е в пълна готовност за очакваните през следващите дни снеговалежи. Създадена е необходимата организация, вече е в сила и 24-часовото дежурство на снегопочистващите фирми. За уличната мрежа на старопрестолния град са осигурени над 1000 тона пясъчно-солна смес, 800 тона промишлена сол и 100 тона химическа смес против обледяване. Снегопочистващата фирма разполага с 10 снегорина, 8 машини за разпръскване на инертни материали, две фадроми, три камиона за извозване на снежни маси. В резерв могат да бъдат пуснати още две комбинирани машини с гребла. Техниката е в готовност да бъде в експлоатация непосредствено след започване на валежи от сняг. Тротоарите, стълбищата, пространствата около автобусните спирки и обществените зони ще бъдат чистени от общинското предприятие „Зелени системи”. С дейността ще бъдат ангажирани близо 90 служители, осигурени са и седем малогабаритни машини. При снеговалеж те ще бъдат на терен още от 5,00 ч. сутринта. Близо 146 линейни километра е дължината на общинската пътна мрежа. Отговорната за зимната й поддръжка фирма разполага с необходимите инертни материали, машини и кадрови ресурс. Създадена е и адекватна организация за почистването на улиците в населените места от общината. Всички 23 детски градини и 21 училища на общинско финансиране са напълно подготвени за предстоящия зимен сезон. Освен основния тип гориво, използвано за отопление на учебните бази, осигурен е и алтернативен източник на топлинна енергия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Велико Търново е в готовност за очакваните снеговалежи"}
{"url": "https://trud.bg/%d0%bb%d1%83%d0%b4%d0%b8%d1%8f-%d0%bc%d0%b0%d0%ba%d1%81-%d0%bd%d1%8f%d0%bc%d0%b0-%d0%b4%d0%b0-%d0%bc%d0%b5-%d0%bf%d1%80%d0%b0%d0%b2%d1%8f%d1%82-%d0%bd%d0%b0-%d0%b8%d0%b4%d0%b8%d0%be%d1%82/", "text": "Макс Верстапен все още очаква наказанието, което ФИА му наложи за опита да влезе във физическа саморазправа с колегата си от Формула 1 Естебан Окон. Лудия Макс налетя на французина след финала на състезанието в Бразилия, в което колите им се удариха именно по негова вина. „ Ще ми наложат и общественополезен труд, но се надявам да се разберем за нещо разумно – заяви холандецът. – Няма да се оставя да ме правят на идиот.“ Верстапен завърши 4-и в шампионата и няма да присъства на галата за награждаването на призьорите. „Ще дойда само ако ми го броят като наказание“, уточни младокът.", "date": "2018.11.27", "title": " Лудия Макс: Няма да ме правят на идиот"}
{"url": "https://trud.bg/%d1%82%d0%b0%d0%b9%d1%81%d1%8a%d0%bd-%d1%84%d1%8e%d1%80%d0%b8-%d1%81%d0%b5-%d0%b7%d0%b0%d0%ba%d0%b0%d0%bd%d0%b2%d0%b0-%d1%89%d0%b5-%d0%bd%d0%b0%d0%ba%d0%b0%d0%b6%d0%b0-%d0%b7%d0%bb%d0%be%d1%82%d0%be/", "text": "Тайсън Фюри продължава войната на думи преди мача с шампиона на Световния боксов съвет  (WBC)  Дионтей Уайлдър. Двамата ще се срещнат в събота в Лос Анджелис. „ Той говори как демоните му взимали връх докато се бие и искал да остави труп на ринга – заяви Фюри. – Но аз искам да видя на ринга всичките му демони и да ги накажа. Злото не може да победи светлината. Господ е на моя страна и затова съм непобедим. Пък и докато аз тренирах, той е правил любов с жена си и си е играел с децата след обилна вечеря. Затова няма да остане шампион.“  ", "date": "2018.11.27", "title": " Тайсън Фюри се заканва: Ще накажа злото у Уайлдър"}
{"url": "https://trud.bg/%d0%ba%d0%b0%d1%80%d0%bb%d1%81%d0%b5%d0%bd-%d0%bf%d1%80%d0%be%d1%81%d1%82%d0%b8-%d0%bd%d0%b0-%d0%ba%d0%b0%d1%80%d1%83%d0%b0%d0%bd%d0%b0/", "text": "Магнус Карлсен и Фабиано Каруана направиха безпрецедентна в историята на шахмата серия ремита във всичките класически партии от редовната контрола на мача за световната титла в Лондон. Двамата не успяха да се победят 12 пъти и след 6:6 ще определят шампиона в тайбрек. Вината бе на норвежеца, който в последния дуел получи сериозно предимство с черните фигури, но изненадващо предложи реми на 31-ия ход. „Явно губи нервите си, което няма да му се отрази добре в тайбрека“, отсъди легендата Гари Каспаров. Карлсен обаче защити решението си след партията. „ Явно не бях в подходящото настроение да преследвам победа докрай и не си го поставих за цел – заяви шампионът. – Не исках да дебалансирам позицията, а да имам известни шансове за атака, но преди всичко сигурност. Можеше да потърся нещо повече, но сметнах, че няма смисъл.“ По същия начин Карлсен направи миролюбиво реми със Сергей Карякин  (Русия) в битката за титлата преди 2 години, след което го надигра в тайбрека. Според специалистите именно норвежецът е фаворит в днешните четири партии по ускорен шах. При ново равенство предстоят 10 срещи на блиц.  ", "date": "2018.11.27", "title": " Карлсен прости на Каруана"}
{"url": "https://trud.bg/%d0%b3%d0%bb%d0%be%d0%b1%d0%b8-%d0%b7%d0%b0-40-000-%d0%bb%d0%b2-%d0%bd%d0%b0%d0%bb%d0%be%d0%b6%d0%b8-%d1%82%d1%8a%d1%80%d0%bd%d0%be%d0%b2%d1%81%d0%ba%d0%b0%d1%82%d0%b0-%d0%b5%d0%ba%d0%be%d0%b8%d0%bd/", "text": "Контролираните от РИОСВ-Велико Търново дружества, които извършват дейности с отпадъци, изпълняват задълженията си по Закона за управление на отпадъците. Инспекцията отчита по-малко установени административни нарушения от началото на годината. Намаляват нарушенията, свързани с неводене на задължителна отчетност и нерегламентирано изгаряне на отпадъци. Съставените 19 акта са за нерегламентирано съхраняване и третиране на отпадъци. Наложените глоби и санкции с наказателни постановления са в размер на 40 400 лв. Остава проблемът с нерегламентираното изхвърляне на строителни и битови отпадъци от гражданите. В такива случаи РИОСВ издава предписания до кметовете на населените места за тяхното почистване. От началото на годината до момента РИОСВ отчита 553 проверки и 67 изпълнени предписания от физически и юридически лица. В резултат на контролната дейност и издадените предписания на кметства са почистени 16 нерегламентирани замърсявания с битови и строителни отпадъци. Издадени са 20 разрешения за извършване на дейности по третиране на отпадъци и 50 регистрационни документа за извършване на дейности по третиране/ транспортиране на отпадъци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Глоби за 40 000 лв. наложи търновската екоинспекция за нерегламентирани дейности с отпадъци"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bf%d1%80%d0%b0%d1%82%d0%b8-%d0%b2-%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8%d0%be%d0%bd%d0%bd%d0%b8%d1%8f-%d1%81/", "text": "Президентът Румен Радев сезира днес Конституционния съд с искане да бъдат обявени за противоконституционни и за несъответстващи на международни договори отделни разпоредби от Закона за изменение и допълнение на Закона за корпоративното подоходно облагане (ЗИД ЗКПО), съобщиха от пресслужбата на „Дондуков 2“. Конституционно неприемливо е предвиденото прекратяване на правоотношенията с висши държавни служители без предизвестие по преценка на директора на Агенция „Митници“. Така се ликвидира стабилитетът, който е основен принцип на държавната служба съгласно чл. 116, ал. 1 от Конституцията, и се създават условия за политически зависимости. Уволнените се лишават от пълноценна съдебна защита, което не съответства на чл. 56 от Конституцията, на чл. 8 от Всеобщата декларация за правата на човека и на чл. 6, параграф 1 от Конвенцията за защита правата на човека и основните свободи. В противоречие с чл. 6, ал. 2 от Конституцията се създава неравенство по признак обществено положение. Освобождаването „по преценка“ е предпоставка за административен произвол, който е несъвместим с правовата държава. В искането се оспорва въвеждането на по-високи данъци за имоти в населени места от Списъка на курортите в България. Така се нарушават изискванията на чл. 60 от Конституцията за законоустановеност на данъците и за съобразяването им с доходите и имуществата на данъкоплатците. Поставянето на размера на данъчната ставка в зависимост от списък, приет от Министерския съвет, означава, че не само Народното събрание, както предвижда Конституцията, а и правителството със свой акт ще участва в определянето на размера на данъка. Обвързването на размера на данъка с използването на имота смесва по конституционно недопустим начин подоходни и имуществени данъци. Затова лицата, които не получават наеми от своите имоти, ще дължат по-висок данък за имота си в сравнение с лицата, които не само притежават имот, но и получават доходи от него. Според държавния глава незачитането на граждански права и вменени задължения води до нарушаване на конституционно установени принципи, които са особено важни при взаимоотношения с властнически характер, каквито имаме в сферата на данъците и държавната служба. С тези аргументи на 13 ноември 2018 г. държавният глава наложи вето на ЗИД ЗКПО. Сезирайки Конституционния съд, президентът отстоява тази своя позиция по отношение на отделни разпоредби от повторно приетия от Народното събрание закон.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.27", "title": " Румен Радев прати в Конституционния съд разпоредбите за по-високи данъци за имоти в курортите"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8%d1%8f%d1%82-%d1%81-41/", "text": "1. ПРОЕКТ НА РАЗПОРЕЖДАНЕ ЗА ИЗМЕНЕНИЕ НА РАЗПОРЕЖДАНЕ № 4 НА МИНИСТЕРСКИЯ СЪВЕТ ОТ 2018 Г. ЗА ПРЕКРАТЯВАНЕ СТАТУТА НА СВОБОДНА ЗОНА – СВИЛЕНГРАД.  Внася: министърът на икономиката 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА ИЗМЕНЕНИЕ НА УКАЗ № 85 НА ПРЕЗИДЕНТА НА РЕПУБЛИКА БЪЛГАРИЯ ОТ 28 ФЕВРУАРИ 2012 Г. ЗА УТВЪРЖДАВАНЕ НА ДЛЪЖНОСТИТЕ ВЪВ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ И В НАЦИОНАЛНАТА СЛУЖБА ЗА ОХРАНА, ИЗИСКВАЩИ ВИСШИ ОФИЦЕРСКИ ЗВАНИЯ.  Внася: заместник министър-председателят по обществения ред и сигурността и министър на отбраната 3. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА НАЗНАЧАВАНЕ НА ДЛЪЖНОСТ НА ОФИЦЕР С ВИСШЕ ВОЕННО ЗВАНИЕ И ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА ОСВОБОЖДАВАНЕ ОТ ДЛЪЖНОСТ И ОТ ВОЕННА СЛУЖБА НА ОФИЦЕР ОТ ВИСШИЯ КОМАНДЕН СЪСТАВ.  Внася: заместник министър-председателят по обществения ред и сигурността и министър на отбраната 4. ПРОЕКТ НА РЕШЕНИЕ ЗА СКЛЮЧВАНЕ НА ПРИЯТЕЛСКО СПОРАЗУМЕНИЕ ПО ДЕЛОТО „ПАВЛОВА СРЕЩУ БЪЛГАРИЯ“ (ЖАЛБА № 1226/13) ПРЕД ЕВРОПЕЙСКИЯ СЪД ПО ПРАВАТА НА ЧОВЕКА.  Внася: министърът на правосъдието 5. ПРОЕКТ НА РЕШЕНИЕ ЗА СКЛЮЧВАНЕ НА ПРИЯТЕЛСКО СПОРАЗУМЕНИЕ ПО ДЕЛАТА „ИСКРА-ИЛИЕВИ И СИЕ СД СРЕЩУ РЕПУБЛИКА БЪЛГАРИЯ” (ЖАЛБА № 26222/11) И „ЕС ПИ ДИВЕЛОПМЕНТС“ ЕООД СРЕЩУ РЕПУБЛИКА БЪЛГАРИЯ“ (ЖАЛБА № 41601/11) ПРЕД ЕВРОПЕЙСКИЯ СЪД ПО ПРАВАТА НА ЧОВЕКА  Внася: министърът на правосъдието 6. ПРОЕКТ НА РЕШЕНИЕ ЗА ОТПУСКАНЕ НА ПЕРСОНАЛНИ ПЕНСИИ ПО КОДЕКСА ЗА СОЦИАЛНО ОСИГУРЯВАНЕ.  Внася: министърът на труда и социалната политика 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНА ПРОГРАМА „ОПТИМИЗАЦИЯ НА ВЪТРЕШНАТА СТРУКТУРА НА ПЕРСОНАЛА В ИНСТИТУЦИИТЕ ОТ СИСТЕМАТА НА ПРЕДУЧИЛИЩНОТО И УЧИЛИЩНОТО ОБРАЗОВАНИЕ“, ОДОБРЕНА С РЕШЕНИЕ № 271 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО.  Внася: министърът на образованието и науката 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНА ПРОГРАМА „ИНФОРМАЦИОННИ И КОМУНИКАЦИОННИ ТЕХНОЛОГИИ (ИКТ) В СИСТЕМАТА НА ПРЕДУЧИЛИЩНОТО И УЧИЛИЩНОТО ОБРАЗОВАНИЕ”, ОДОБРЕНА С РЕШЕНИЕ № 271 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО.  Внася: министърът на образованието и науката 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНА ПРОГРАМА „С ГРИЖА ЗА ВСЕКИ УЧЕНИК”, ОДОБРЕНА С РЕШЕНИЕ № 271 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО.  Внася: министърът на образованието и науката 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА КОМПЕНСИРАНЕ НА БЕЗПЛАТНИЯ ТРАНСПОРТ НА ДЕЦА И УЧЕНИЦИ ПО ЧЛ. 283, АЛ. 2 ОТ ЗАКОНА ЗА ПРЕДУЧИЛИЩНОТО И УЧИЛИЩНОТО ОБРАЗОВАНИЕ.  Внася: министърът на образованието и науката 11. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ОТБРАНАТА ЗА 2018 Г.  Внася: заместник министър-председателят по обществения ред и сигурността и министър на отбраната 12. ДОКЛАД ЗА ПРОДЪЛЖАВАНЕ ПОЛЗВАНЕТО НА СГРАДА ЗА АДМИНИСТРАТИВНИТЕ НУЖДИ НА МИНИСТЕРСТВОТО НА ТУРИЗМА.  Внасят: заместник министър-председателят по правосъдната реформа и министър на външните работи  министърът на туризма 13. ПРОЕКТ НА РЕШЕНИЕ ЗА УВЕЛИЧАВАНЕ НА КАПИТАЛА НА „МОБА” ЕООД – СОФИЯ, С НЕПАРИЧНА ВНОСКА.  Внася: заместник министър-председателят по обществения ред и сигурността и министър на отбраната 14. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ.  Внасят: заместник министър-председателят по обществения ред и сигурността и министър на отбраната  министърът на регионалното развитие и благоустройството 15. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ИКОНОМИКАТА.  Внасят: министърът на икономиката  министърът на регионалното развитие и благоустройството 16. ПРОЕКТ НА РЕШЕНИЕ ЗА ОТНЕМАНЕ ОТ БЪЛГАРСКАТА АГЕНЦИЯ ПО БЕЗОПАСНОСТ НА ХРАНИТЕ ПРАВОТО НА УПРАВЛЕНИЕ ВЪРХУ ИМОТ – ПУБЛИЧНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 17. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА АГЕНЦИЯТА ПО ГЕОДЕЗИЯ, КАРТОГРАФИЯ И КАДАСТЪР.  Внася: министърът на регионалното развитие и благоустройството 18. ПРОЕКТ НА РЕШЕНИЕ ЗА НАЗНАЧАВАНЕ НА ВИЕСЛАВ НОВАК ЗА ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ НА РЕПУБЛИКА БЪЛГАРИЯ В РЕПУБЛИКА ПОЛША И ОТКРИВАНЕ НА КОНСУЛСТВО, РЪКОВОДЕНО ОТ НЕГО, СЪС СЕДАЛИЩЕ В КРАКОВ И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА МАЛОПОЛСКО ВОЕВОДСТВО.  Внася: заместник министър-председателят по правосъдната реформа и министър на външните работи 19. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОМЯНА НА КЛАСА НА КОНСУЛСТВОТО НА РЕПУБЛИКА БЪЛГАРИЯ ВЪВ ФЕДЕРАЛНА РЕПУБЛИКА ГЕРМАНИЯ СЪС СЕДАЛИЩЕ ВЪВ ФРАНКФУРТ НА МАЙН И С КОНСУЛСКИ ОКРЪГ, ВКЛЮЧВАЩ ФЕДЕРАЛНИТЕ ПРОВИНЦИИ СЕВЕРЕН РАЙН-ВЕСТФАЛИЯ, РАЙНЛАНД-ПФАЛЦ, ХЕСЕН И СААРЛАНД, РЪКОВОДЕНО ОТ КОНСУЛСКО ДЛЪЖНОСТНО ЛИЦЕ С КЛАС КОНСУЛ В ГЕНЕРАЛНО КОНСУЛСТВО НА РЕПУБЛИКА БЪЛГАРИЯ ВЪВ ФЕДЕРАЛНА РЕПУБЛИКА ГЕРМАНИЯ СЪС СЕДАЛИЩЕ ВЪВ ФРАНКФУРТ НА МАЙН И С КОНСУЛСКИ ОКРЪГ, ВКЛЮЧВАЩ ФЕДЕРАЛНИТЕ ПРОВИНЦИИ СЕВЕРН РЕЙН- ВЕСТФАЛИЯ, РАЙНЛАНД-ПФАЛЦ, ХЕСЕН И СААРЛАНД, РЪКОВОДЕНО ОТ КОНСУЛСКО ДЛЪЖНОСТНО ЛИЦЕ С КЛАС ГЕНЕРАЛЕН КОНСУЛ.  Внася: заместник министър-председателят по правосъдната реформа и министър на външните работи 20. ПРОЕКТ НА РЕШЕНИЕ ЗА ОДОБРЯВАНЕ НА СЪЩЕСТВЕНО ОТКЛОНЕНИЕ ОТ ПРОЕКТА НА СПОРАЗУМЕНИЕ ЗА СЪТРУДНИЧЕСТВО В ОБЛАСТТА НА СПОРТА МЕЖДУ МИНИСТЕРСТВОТО НА МЛАДЕЖТА И СПОРТА НА РЕПУБЛИКА БЪЛГАРИЯ И МИНИСТЕРСТВОТО НА СПОРТА И ОТДИХА НА РЕПУБЛИКА ЮЖНА АФРИКА, ОДОБРЕН С РЕШЕНИЕ № 334 НА МИНИСТЕРСКИЯ СЪВЕТ ОТ 2018 Г.  Внася: министърът на младежта и спорта 21. ПРОЕКТ НА РЕШЕНИЕ ЗА ОДОБРЯВАНЕ НА ТИПОВ ПРОЕКТ НА СПОРАЗУМЕНИЕ ЗА ВЗАИМНО НАСЪРЧАВАНЕ И ЗАЩИТА НА ИНВЕСТИЦИИТЕ МЕЖДУ РЕПУБЛИКА БЪЛГАРИЯ И ДЪРЖАВИ, КОИТО НЕ СА ДЪРЖАВИ – ЧЛЕНКИ НА ЕВРОПЕЙСКИЯ СЪЮЗ.  Внася: министърът на икономиката 22. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖДУ МИНИСТЕРСТВОТО НА ОКОЛНАТА СРЕДА И ВОДИТЕ НА РЕПУБЛИКА БЪЛГАРИЯ И МИНИСТЕРСТВОТО НА ОКОЛНАТА СРЕДА И ПРОСТРАНСТВЕНОТО ПЛАНИРАНЕ НА РЕПУБЛИКА МАКЕДОНИЯ ЗА СЪТРУДНИЧЕСТВО В ОБЛАСТТА НА ОПАЗВАНЕ НА ОКОЛНАТА СРЕДА И ВОДИТЕ.  Внася: министърът на околната среда и водите 23. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ОКОЛНАТА СРЕДА И ВОДИТЕ НА РЕПУБЛИКА БЪЛГАРИЯ И МИНИСТЕРСТВОТО НА ЗАЩИТАТА НА ОКОЛНАТА СРЕДА НА РЕПУБЛИКА СЪРБИЯ ЗА СЪТРУДНИЧЕСТВО В ОБЛАСТТА НА ОПАЗВАНЕ НА ОКОЛНАТА СРЕДА.  Внася: министърът на околната среда и водите 24. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ИЗМЕНЕНИЕ НА МЕМОРАНДУМА ЗА РАЗБИРАТЕЛСТВО МЕЖДУ МИНИСТЪРА НА НАЦИОНАЛНАТА ОТБРАНА НА РЕПУБЛИКА ПОЛША И МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ, МИНИСТЕРСТВОТО НА ОТБРАНАТА НА РЕПУБЛИКА ХЪРВАТИЯ, МИНИСТЕРСТВОТО НА ОТБРАНАТА НА ЧЕШКАТА РЕПУБЛИКА, ФЕДЕРАЛНОТО МИНИСТЕРСТВО НА ОТБРАНАТА НА ФЕДЕРАЛНА РЕПУБЛИКА ГЕРМАНИЯ, МИНИСТЕРСТВОТО НА НАЦИОНАЛНАТА ОТБРАНА НА РЕПУБЛИКА ГЪРЦИЯ, МИНИСТЕРСТВОТО НА ОТБРАНАТА НА УНГАРИЯ, МИНИСТЕРСТВОТО НА ОТБРАНАТА НА ИТАЛИАНСКАТА РЕПУБЛИКА, МИНИСТЪРА НА ОТБРАНАТА НА КРАЛСТВО НИДЕРЛАНДИЯ, МИНИСТЕРСТВОТО НА НАЦИОНАЛНАТА ОТБРАНА НА РУМЪНИЯ И МИНИСТЕРСТВОТО НА ОТБРАНАТА НА СЛОВАШКАТА РЕПУБЛИКА ОТНОСНО СЪЗДАВАНЕ, АДМИНИСТРИРАНЕ И ФУНКЦИОНИРАНЕ НА ВОЕННОПОЛИЦЕЙСКИ ЦЕНТЪР ЗА УСЪВЪРШЕНСТВАНЕ НА НАТО.  Внася: заместник министър-председателят по обществения ред и сигурността и министър на отбраната 25. ПРОЕКТ НА РЕШЕНИЕ ЗА ОДОБРЯВАНЕ НА СЪВМЕСТНА ДЕКЛАРАЦИЯ ЗА НАМЕРЕНИЯ МЕЖДУ МИНИСТЕРСТВОТО НА ОКОЛНАТА СРЕДА НА РЕПУБЛИКА АЛБАНИЯ, ФЕДЕРАЛНОТО МИНИСТЕРСТВО НА УСТОЙЧИВОТО РАЗВИТИЕ И ТУРИЗМА НА РЕПУБЛИКА АВСТРИЯ, ПРАВИТЕЛСТВОТО НА ДОЛНА АВСТРИЯ, ПРАВИТЕЛСТВОТО НА ГОРНА АВСТРИЯ, ПРАВИТЕЛСТВОТО НА ФЛАНДРИЯ, ПРАВИТЕЛСТВОТО НА ВАЛОНИЯ, ПРАВИТЕЛСТВОТО НА СТОЛИЧЕН РЕГИОН БРЮКСЕЛ, МИНИСТЕРСТВОТО НА ОКОЛНАТА СРЕДА И ВОДИТЕ НА РЕПУБЛИКА БЪЛГАРИЯ, МИНИСТЕРСТВОТО НА ОКОЛНАТА СРЕДА И ЕНЕРГЕТИКАТА НА РЕПУБЛИКА ХЪРВАТИЯ, ФЕДЕРАЛНОТО МИНИСТЕРСТВО НА ОКОЛНАТА СРЕДА, ОПАЗВАНЕТО НА ПРИРОДАТА И ЯДРЕНАТА БЕЗОПАСНОСТ НА ФЕДЕРАЛНА РЕПУБЛИКА ГЕРМАНИЯ, МИНИСТЕРСТВОТО НА ОКОЛНАТА СРЕДА, ОПАЗВАНЕТО НА ЗЕМИТЕ И МОРЕТО НА ИТАЛИАНСКАТА РЕПУБЛИКА, МИНИСТЕРСТВОТО НА ВОДИТЕ И ГОРИТЕ НА РУМЪНИЯ, МИНИСТЕРСТВОТО НА ОКОЛНАТА СРЕДА НА РУМЪНИЯ, МИНИСТЕРСТВОТО НА ОКОЛНАТА СРЕДА НА РЕПУБЛИКА СЛОВАКИЯ, МИНИСТЕРСТВОТО НА ОКОЛНАТА СРЕДА И ТЕРИТОРИАЛНОТО УСТРОЙСТВО НА РЕПУБЛИКА СЛОВЕНИЯ, МИНИСТЕРСТВОТО НА ОБРАЗОВАНИЕТО, КУЛТУРАТА И СПОРТА НА КРАЛСТВО ИСПАНИЯ И МИНИСТЕРСТВОТО НА ЕКОЛОГИЯТА И ПРИРОДНИТЕ РЕСУРСИ НА УКРАЙНА, СВЪРЗАНА СЪС СЪТРУДНИЧЕСТВОТО ПО ОПАЗВАНЕ И УПРАВЛЕНИЕ НА СЕРИЕН ОБЕКТ НА СВЕТОВНОТО НАСЛЕДСТВО НА ЮНЕСКО „СТАРИТЕ И ПЪРВИЧНИ БУКОВИ ГОРИ НА КАРПАТИТЕ И ДРУГИ РЕГИОНИ В ЕВРОПА“.  Внася: министърът на околната среда и водите 26. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНАТА СРЕЩА НА МИНИСТРИТЕ НА ОКОЛНАТА СРЕДА НА ЕВРОПЕЙСКИЯ СЪЮЗ, ПРОВЕДЕНА НА 29 И 30 ОКТОМВРИ 2018 Г. В ГРАЦ.  Внася: министърът на околната среда и водите 27. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ” (ЧЛ. 50), ПРОВЕДЕНО НА 12 НОЕМВРИ 2018 Г. В БРЮКСЕЛ.  Внася: заместник министър-председателят по правосъдната реформа и министър на външните работи 28. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „РИВИЕРА”, ОБЩИНА ВАРНА, ОБЛАСТ ВАРНА.  Внася: министърът на туризма 29. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „РЕКА ВАЯ”, ОБЩИНА НЕСЕБЪР, ОБЛАСТ БУРГАС.  Внася: министърът на туризма 30. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „АЛБЕНА”, ОБЩИНА БАЛЧИК, ОБЛАСТ ДОБРИЧ.  Внася: министърът на туризма 31. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ПРЕБРОЯВАНЕ НА НАСЕЛЕНИЕТО И ЖИЛИЩНИЯ ФОНД В РЕПУБЛИКА БЪЛГАРИЯ ПРЕЗ 2021 Г.  Внася: заместник министър-председателят", "date": "2018.11.27", "title": " Вижте какво ще решава Министерският съвет утре, 28 ноември 2018"}
{"url": "https://trud.bg/%d0%bb%d0%be%d0%b7%d0%b0%d0%bd-%d0%bf%d0%b0%d0%bd%d0%be%d0%b2-%d0%b8%d0%b7%d0%b1%d1%8f%d0%b3%d0%b0-%d0%be%d1%82-%d0%b2%d1%8a%d0%bf%d1%80%d0%be%d1%81%d0%b8%d1%82%d0%b5-%d0%bd%d0%b0-%d0%b2%d1%81%d1%81/", "text": "Председателят на Върховния касационен съд (ВКС) Лозан Панов избяга от заседанието на съдийската колегия на ВСС и отказа да участва в дебатите по повод предложение на 10 от членовете, които му отправиха 14 въпроса. Те са свързани с негови твърдения за зависимости в съдебната система от изказването му на конференция на 16 ноември, организирана от международната магистратска организация МЕДЕЛ и Съюза на съдиите. Точката бе последна в дневния ред. Панов я прочете и обяви, че отказва да участва в дискусията. „Този подход е типичен за една друга епоха, за която се твърди, че е отминала. Да приема предложението ви, означава, че се съгласявам да върнем времето назад и да създадем опасен прецедент за всеки изразил мнение магистрат. Твърдо заставам зад позицията, че когато демокрацията и основните права и свободи са застрашени, ограниченията на съдията при публичното говорене отстъпват пред задължението да се говори открито. Считам, че нямате правно основание да държите сметка не само на мен, но и на нито един български магистрат за това, че изразява мнение и участва в публични дебати“. Без повече обяснения той стана и излезе от залата, а пред журналисти отказа да коментира поведението си. Вероника Имова заяви, че е трябвало да остане и да изрази позицията си, за да започне дебат по темата. „В качеството си на председател на ВКС той е поставил остра критика към състоянието на съдебната система и е логично тук да бъде обсъден този въпрос. Ние не искаме да му държим сметка, а да проведем публична дискусия, защото всеки магистрат се интересува от тази тема“, каза Имова. По думите й, абдикирането на Панов от тези въпроси буди тревога. Шефът на ВАС Георги Чолаков прочете всички 14 въпроса, под които са се подписали освен самият той и членовете Боян Магдалинчев, Боряна Димитрова, Боян Новански, Вероника Имова, Даниела Марчева, Драгомир Кояджиков, Красимир Шекерджиев, Севдалин Мавров, Стефан Гроздев. Чолаков обясни, че не вижда нищо лошо във въпросите, но закри заседанието, тъй като Панов абдикира. Въпросите към Лозан Панов, отправени от Съдийската колегия на ВСС, са: Защо считате, че всички български съдии са зависими и пристрастни в своята дейност? Защо считате, че всички български съдии не прилагат един от основните принципи в съдебния процес – да дирят обективната истина? Кои фундаментални принципи в наказателния процес нарушават българските съдии? Бихте ли пояснили кои държавни органи на наказателната политика не работят и как това конкретно засяга независимостта на съдиите? Как създаването на „алтернативни институционални конструкции^ влияе върху независимостта на българските съдии? Кои са „зависимите хора на най-високите етажи на съдебната власт, които разтварят чадър над политици и „отнемат чадъра на противниците”? Считате ли, че политическото говорене като форма на осъществяване на политическа дейност, която е забранена изрично по силата на императивната норма на чл.18 ал.1 т. 6 от ЗСВ за изборните членове на ВСС, е допустимо за председателите на ВКС и ВАС, и Главния прокурор? Допустимо ли е, като един от най-висшите представители на независимата съдебна власт, говорейки именно в служебното си качество, а не като гражданин или политик, да твърдите следното: казвал съм и преди, че в България сме изправени пред една система, която е вербувала големи човешки и материални ресурси в изграждането на добре действаща машина, която умело си служи със службите, медиите, икономиката, политиката и, разбира се, съдебната система. Действията й не се огласяват, а се държат в тайна. Грешките й не се изваждат на показ, а се премълчават и укриват; противниците й се преследват докрай, а тайните й – то те са грижливо пазени и не могат да бъдат разкривани”. Кои от задълженията си по закон, имащи пряко отношение върху независимостта на съдебната власт, Висшият съдебен съвет не е изпълнил, считано от 03.10.2017 г. насам и защо считате, че ЕК не е права в последния си доклад, в който изрично е констатирала професионализъм в работата на Съвета през първата година от мандата на настоящия състав? Мислите ли, че сегашният състав на ВСС трябва да повтори модела на работа на предходния състав на ВСС? Считате ли, че скандалите и противопоставянето са основен критерии за професионализъм и постижения в работата на колективния орган? Кои свои задължения СК на ВСС по отношение отстояване независимостта на съдиите не е изпълнила от началото на мандата си досега? По какъв начин личните Ви взаимоотношения с институции извън съдебната власт като НАП и КПКОНПИ се оказват индикатор за зависимост на съдебната власт? Считате ли в тази връзка, че заведените от В ас дела няма да бъдат разгледани безпристрастно? Какъв е Вашият личен принос в дейността по отстояване на независимостта на съдебната власт? АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.27", "title": " Лозан Панов избяга от въпросите на ВСС\t\t\t"}
{"url": "https://trud.bg/%d0%b3%d1%80%d1%83%d0%bf%d0%b0%d1%82%d0%b0-%d0%bd%d1%84%d1%81%d0%b1-%d1%81%d0%b5%d0%ba-%d1%81%d0%b5-%d1%80%d0%b0%d0%b7%d0%bf%d0%b0%d0%b4%d0%bd%d0%b0-%d1%80%d0%be%d1%8f%d1%82-%d1%81%d0%b5-%d0%bd%d0%be/", "text": "Групата НФСБ-СЕК в Бургаския общински съвет се разпадна. Това стана след като лидерът на СЕК Георги Манев демонстративно я напусна, при скандал във вторник, по време на редовна сесия. Повод за действието му бе фактът, че предложението – отлюспения вече от НФСБ Георги Дражев да не е заместник председател на общинския съвет, не събра достатъчно гласове.  Затова Манев напусна, стопявайки по този начин групата от 5 на 4 члена. Само с четири члена обаче, група не може да съществува и следователно се разтурва. Така не може да излъчва и заместник председател на съвета. Само преди месец, се разтури и групата на БСП, след като зърнения бос Бенчо Бенчев бе отлюспен от столетницата и сдаде зам.-председателския пост в местния парламент. Сега много съветници в Бургас са без групи, с изключение на ГЕРБ и Реформаторите. Още в сряда обаче ще се появят нови две, стана ясно в късния следобед след сесията. Общинският председател на НФСБ Ивайло Вагенщайн съобщи, че ще се сформира нова група „Патротичен фронт“ от членове на НФСБ, СЕК /в това число председателят Георги Манев/ и един бивш съветник на АБВ. Очаква се друга група да сформира Константин Бачийски от СЕК, като в нея влезе и отлюспения от НФСБ Георги Дражев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Групата НФСБ-СЕК се разпадна, роят се нови две"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-292/", "text": "Електронни пранги за чиновника МВР, МОСВ, здравното и правосъдното министерство още не са се включили в системата за е-Връчване. Регистрирането в системата означава да получаваме на мейл фишове и глоби.       Филтри на комините монтират в София 10 устройства слагат утре в квартал „Красна поляна”. Това е най-ефикасната мярка за България срещу мръсния въздух. Отговорните държавни институции не допускат технологията, оправдават се с Брюксел.       Порошенко се прави на Ердоган за нов мандат Първата стъпка на украинския президент беше разколът в Православието, казва проф. Нина Дюлгерова – историк и специалист по геополитика, в интервю за „Труд“.       Конфликтът между САЩ и Китай и срещата на Г-20 Противопоставяне на плоскостта пари-власт-пари – това е същинският сблъсък на съвременния консуматорски свят – анализ на д-р Станислав Бачев.           Крал Ал Силует на Ал Пачино. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Вижте акцентите в броя на вестник „Труд“ в сряда, 28 ноември 2018"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d1%81%d0%b2%d0%b0%d0%bb%d0%b8-%d0%b8%d0%bc%d1%83%d0%bd%d0%b8%d1%82/", "text": "Парламентът на Македония одобри искането на съда за задържане на депутата Никола Груевски и с 62 гласа „за“ прие решението за отнемане на имунитета на бившия министър-председател на югозападната ни съседка, предава скопският телевизионен канал „Сител“. Депутатите от опозиционната ВМРО-ДПМНЕ не присъстваха на заседанието, но обявиха, че с оглед факта, че Унгария предостави убежище на Груевски, няма значение какво ще бъде решението на парламента в Скопие. Груевски бе главна тема и на заседанието на унгарския парламент. Лидерът на кабинета в Будапеща Виктор Орбан обясни пред депутатите, че е много зает и няма време да проведе среща с бившия македонски премиер. Той отново изказа благодарността си към него за подкрепата, която е оказал за справянето с бежанската криза. Орбан за пореден път подчерта, че се съмнява в капацитета на македонската съдебна система и нейната независимост при вземането на решение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.27", "title": " Македонският парламент свали имунитета на Никола Груевски"}
{"url": "https://trud.bg/%d1%84%d0%b8%d0%bb%d1%82%d1%80%d0%b8-%d0%bd%d0%b0-%d0%ba%d0%be%d0%bc%d0%b8%d0%bd%d0%b8%d1%82%d0%b5-%d0%bc%d0%be%d0%bd%d1%82%d0%b8%d1%80%d0%b0%d1%82-%d0%b2-%d1%81%d0%be%d1%84%d0%b8%d1%8f/", "text": "Отговорните държавни институции не допускат технологията, оправдават се с Брюксел Електростатични филтри на комините ще бъдат монтирани утре на десет домакинства в столичния квартал “Красна поляна”. В няколко материала на “Труд” по темата, публикувани тази година, експерти бяха категорични, че именно тези устройства са най-лесно приложимата, ефикасна и бърза мярка за България в борбата срещу мръсния въздух. В столицата вече има монтирано такова устройство в квартал “Драгалевци”. На този етап данните показват, че ефективността му в улавянето на фини прахови частици с индекс 10 (най-опасните за човешкото здраве – б.а), е над 85 процента. Сега с електростатични филтри ще се оборудват и къщи в “Красна поляна”, чийто домакинства се отопляват с печки на твърдо гориво – дърва и въглища. В София предстои поставяне на електростатични устройства на още 20 къщи. Те ще са по европейския проект “Ефективно използване на новите технологии за чист атмосферен въздух” (AIRTHINGS), който е финансиран по Програма “Балкани – Средиземно море” (2014 – 2020) на Европейския съюз. В проекта, освен София, участват и градове в Гърция и Кипър. Още през септември пред “Труд” заместник-кметът на столицата с ресор екология Йоана Христова анонсира поставянето на филтрите. Иновативната технология за улавяне на ФПЧ с индекс 10 се използва в редица европейски държави в борбата срещу мръсния въздух, като много голямо е нейното приложение в Германия. Въпреки това институциите в България, отговарящи за чистотата на въздуха твърдят, че Брюксел отказва да финансира филтрите по Оперативна програма “Околна среда”, въпреки доказаната им ефективност. Вместо това предстои да се дадат 111 милиона лева за оборудване на хиляди домакинства у нас със скъпи печки на пелети, климатици или включването им към газопреносна или топлофикационна мрежа. Според редица експерти тези мерки няма да доведат до бързо справяне с фините прахови частици и българите още години наред ще дишат мръсен въздух. Специалистите са категорични, че електростатичните филтри са най-добрият вариант за българската действителност. Устройствата “улавят” ФПЧ, като ефективността им е близо 90%. Монтажът им е бърз и лесен. Основната теза на противниците на електростатичната технология е, че тя давала голям разход на ток. Но проверката на “Труд” показа, че такъв уред харчи 20 лева годишно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Филтри на комините монтират в София\t\t\t"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d1%83%d0%b4%d1%8a%d0%bb%d0%b6%d0%b8-%d0%b7%d0%b0%d1%81%d0%b5%d0%b4%d0%b0%d0%bd%d0%b8%d0%b5%d1%82%d0%be-%d1%81%d0%b8-%d0%b4%d0%be/", "text": "Парламентът удължи заседанието си до приемането на второ четене и на законопроекта за бюджета на Държавното обществено осигуряване /ДОО/ за 2019 г. Предложението на ГЕРБ за продължаване на работното време беше прието с 92 гласа „за“, 25 „против“ и 24 „въздържал се“. Вече близо седем часа депутатите гласуват на второ четене законопроекта за бюджета на Националната здравноосигурителна каса /НЗОК/ за следващата година и в момента са на преходните и заключителни разпоредби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Парламентът удължи заседанието си до приемането и на бюджета на ДОО за 2019 г."}
{"url": "https://trud.bg/%d0%b7%d0%b0%d0%bb%d0%b5%d1%81%d0%b8%d1%85%d0%b0-%d0%bd%d0%b0%d0%b4-150-%d0%b4%d1%80%d1%8a%d0%b2%d1%87%d0%b5%d1%82%d0%b0-%d0%b2-%d1%88%d1%83%d0%bc%d0%b5%d0%bd-%d0%b7%d0%b0-%d1%81%d0%b5%d0%b4%d0%bc/", "text": "Над 150 млади дръвчета бяха засадени в различни райони на Шумен за по-малко от седмица. Те са на места, където никога не е имало зеленина или където са били отсечени опасни стари дървета. Близо 10 000 стръка теменужки са посадени в цветните пространства по централната улица на града. Още над 7000 коренчета, произведени от ОП „Паркове и обредна дейност“, вече красят други райони на града. Топлото и влажно време през последните няколко дни е позволило да се работи активно по есенното залесяване в Шумен, съобщават от кметството. Новите фиданки са по улиците „Тича“, „Антим I” и на близката детска площадка, по „Съединение“, в централната част на града по бул.„Славянски“, ул.“ Добружда“, по локалното платно на бул.„Симеон Велики“ в началото на квартал „Тракия“, на ул. “Родопи”, “Гео Милев”, “Сакар” и други. В района на зала „Арена Шумен“, по ул. „Васил Друмев“ и на още места в града са засадени допълнително лъжекипариси, храстовидни видове и други иглолистни дървета.", "date": "2018.11.27", "title": " Залесиха над 150 дръвчета в Шумен за седмица"}
{"url": "https://trud.bg/%d0%ba%d1%80%d0%b0%d0%b4%d0%b5%d1%86-%d1%81%d0%b5-%d0%b8%d0%b7%d0%bf%d1%80%d0%b0%d0%b2%d1%8f-%d0%bf%d1%80%d0%b5%d0%b4-%d1%82%d0%b5%d0%bc%d0%b8%d0%b4%d0%b0-%d1%81%d0%bb%d0%b5%d0%b4-%d0%bd%d0%b5%d1%83/", "text": "Районна прокуратура – Велико Търново внесе в съда обвинителен акт срещу мъж, извършил опит за кражба на каса от букмейкърски пункт. Обвиняемият В.Т. е осъждан за престъпления.  Предварително бил взел решение да проникне в букмейкърски пункт и да вземе съхраняващата се в пункта пари, които знаел, че се пазели в заключена метална каса. За целта си осигурил метална щанга тип „кози крак“, и гумени ръкавици. На 28.03.2018 г. вечерта облякъл тъмни дрехи, сложил си  ръкавиците и взел със себе си метална щанга, като отишъл на адреса. Малко след 23.00 ч. обвиняемият започнал да разбива входната врата, за да влезе в обекта. Именно това проникване било отчетено от датчика на охранителната система. Когато видял идващият служебен автомобил, обвиняемият побягнал, но бил настигнат от охранителя. В касата имало 2 300 лв. Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Крадец се изправя пред Темида след неуспешна кражба на каса"}
{"url": "https://trud.bg/%d0%bf%d0%be%d1%87%d0%b8%d1%81%d1%82%d0%b8%d1%85%d0%b0-%d0%b5%d0%b7%d0%b5%d1%80%d0%be%d1%82%d0%be-%d0%b2%d0%b0%d1%8f-%d0%bf%d0%b5%d0%bb%d0%b8%d0%ba%d0%b0%d0%bd%d0%b8%d1%82%d0%b5-%d1%81%d0%b5-%d0%b7/", "text": "Първите 375 от общо 636 метра от канала, свързващ езерото Вая с Черно море вече са почистени. От дъното на канала са премахнати бетонови фундаменти на разрушени савачни решетки, битова техника, автомобилни гуми, метални отпадъци, камъни. Сред трудностите, които е срещнала фирмата, ангажирана с почистването, е установено наличие на комуникации(кабели), които се е наложило да бъдат изместени от обсега на канала. Сред тръстиките, тинята и папура работници на почистващата фирма се натъкват на неприятна находка – нерегламентирано сметище, включващо пълно разнообразие на отпадъци от бита – консерви, кутии от бои и масла, гуми, тенекии от сирене и др. Съоръжението създава проблеми на местните хора от 20 години насам. Периодични наводнения, щети за хиляди левове върху складови помещения и инфраструктура, затрудняване на движението по главната пътна артерия в посока Созопол, предпоставки за транспортни произшествия са част от тях. След почистването, във водите на езерото отново има пеликани, съобщиха от областната администрация. След направено изследване е установено, че показателите на водата са цялостно подобрени, което занапред ще дава все по-добри резултати върху разнообразието на флората и фауната във водоема. Предстои и втори етап, за да се довърши окончателно почистването на канала. Необходими са 358 213 лв, съобщиха от областната администрация на Бургас. Екипът на областния управител Вълчо Чолаков вече е кандидатствал с проект, с който чрез европейско финансиране ще бъде почистено новооткритото сметище, останалите 261 м от канала и ще бъде доизграден пътят за обслужване и поддръжка на съоръжението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.27", "title": " Почистиха езерото Вая, пеликаните се завърнаха"}
