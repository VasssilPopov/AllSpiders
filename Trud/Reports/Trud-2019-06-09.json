{"url": "https://trud.bg/%d0%bf%d0%be%d1%80%d0%b5%d0%b4%d0%bd%d0%b0-%d0%be%d1%82%d1%80%d0%be%d0%b2%d0%bd%d0%b0-%d0%b7%d0%b8%d0%bc%d0%b0-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d1%81%d0%b8%d0%b3%d1%83/", "text": "Окончателно управляващите осигуриха на всеки българин „привилегията“ да диша опасно мръсен въздух през зимата, когато хората палят старите печки и ги зареждат с дърва и въглища. По данни на Световната здравна организация у нас всяка година заради фини прахови частици (ФПЧ) и други вредни емисии, отделяни основно от битовото отопление, преждевременно умират 10 000 души. Вместо държавните чиновници да се съобразят с искането на общините, които настояваха за ефективни мерки в борбата срещу смога, в сряда Министерският съвет прие Националната програма за подобряване качеството на атмосферния въздух 2018 – 2024 г. Въпросната стратегия е изработена от „специалисти“ на Световната банка срещу хонорар от 3 милиона лева и предвижда трака наречените устойчиви (дългосрочни) методи. В документа „експертите“ незнайно как са стигнали до извода, че за нашата страна най-добрият вариант е остарелите печки на дърва и въглища на хиляди домакинства да бъдат подменени с „нови екологични уреди“. Такива според Световната банка са печките на пелети, климатиците, или присъединяване към газопреносна или топлофикационна мрежа, където има такива. Още от пролетта на миналата година „Труд“ публикува редица материали по темата, в които експерти по Качеството на атмосферния въздух (КАВ) предупреждават, че предвижданите мерки няма да доведат до бързо решение на проблема. Напротив – в следващите години те ще го задълбочат, защото предложените от Световната банка методи не отговарят на реалността в нашата страна. Но вместо да се вслушат в мнението на кметове, български специалисти и хората от общините, политиците и чиновниците решиха, че трябва да чуят само Световната банка, която няма представа за ситуацията у нас. В същото време управляващите си намериха още едно оправдание – Европейската комисия не позволявала на България да предприеме бързите и ефикасни действия и нямало да отпусне пари за тях, защото всичко трябвало да е „устойчиво“. Истината Както „Труд“ е доказвал десетки пъти от своите страници, печките на пелети, килматиците, газификацията и топлофикацията са в сферата на научната фантастика, когато става дума за България. Брюксел отпуска общо около 190 милиона лева по Оперативна програма „Околна среда“ (ОПОС), които българските власти ще дадат за въпросните „устойчиви“ мерки. До момента са одобрени 7 общини, които имат действащи програми по КАВ. В тези програми е записано, че на хиляди домакинства ще бъдат отпуснати безвъзмездно пари, за да се снабдят с печки на пелети и климатици. Удобно се пропуска доказаният факт, че пелетните инсталации също отделят ФПЧ в големи количества. До днес не е ясно как едно домакинство ще се откаже от евтините дърва и въглища (около 650-700 лева за кубик) и ще започне да си купува пелети (над 1000 лева за тон). За отоплението на жилище от 100 квадратни метра са нужни 1-2 кубика за целия зимен сезон. За същото време са необходими 2-3 тона пелети – разликата е огромна. Как точно бедни хора на кюмбета ще могат да отделят хиляди левове, за да зареждат новата си „екопчека“? Същото е положението и с климатиците. Всеки сам може да сметне колко излиза отоплението на ток с мощен климатик и колко със старата печка. Кой нормален човек би се съгласил да премине от единия вариант на другия, при положение, че ако зимата е на ток, най-вероятно всичките му доходи ще отиват за да покрива тази сметка. Стигаме до умопомрачителната идея за присъединяване към топлофикация или мрежа с природен газ. Тази фантасмагория доказва, че „експертите“ от Световната банка са писали Националната програма без да направят нито едно проучване за България и не са стъпвали в нашата страна. За да се присъедини една къща или блок към парно, трябват огромни средства – колко малки общини, които кандидатстват по ОПОС, имат топлофикационни мрежи? А колко са газифицирани? Оказва се, че стратегията за КАВ е абсолютна измишльотина, за която са платени 3 милиона лева от данъците на всеки български гражданин. Тя е напълно безполезна, защото обрича хиляди българи на смърт от мръсен въздух. А разумният глас на десетки кметове не бе чут. Отхвърленото решение Решението за България до днес е ясно на общините, чиято отговорност е качеството на въздуха. Местните управи, които кандидатстваха за финансирането по ОПОС, се бяха насочили към поставянето на електростатични филтри на комините. Неочаквано през април месец миналата година, управляващият орган на ОПОС у нас изхвърли тази технология от възможните методи в борбата срещу смога. Обяснението беше, че „Еврокомисията не позволява“ финансирането на тази мярка. Досега не е ясно защо управляващите не са защитили убедително филтрите пред Брюксел. Вместо това те започнаха да се оправдават с ЕК, като изобщо не направиха усилие да убедят еврочиновниците в ефикасността на филтрите. А тя е доказана – София вече има пилотни проекти. В столичния квартал „Красна поляна“ са монтирани 10 филтъра. Кметът Йорданка Фандъкова, която присъства на презентацията през ноември 2018 г. обяви, че в началото на миналата година такова устройство е поставено на домакинство в кв. „Драгалевци“. Данните показвали, че ефективността на уреда е между 75 и 80% – тоест през комина се изхвърлят съвсем малко ФПЧ. Няма я и характерната миризма. Другото предимство е, че при монтаж на филтри хората не трябва да подменят старите си печки с нови и скъпи. Подобни пилотни проекти има в още няколко града, сред които е и Горна Оряховица – там работата на филтъра показва ефективност от почти 90 на сто. Въпреки безспорните доказателства електростатичните филтри не намериха място в стратегията, одобрена от правителството. Но все още голяма част от местните управи търсят финансиране извън еврофондовете, за да гарантират на своите жители бързо подобряване на КАВ, което ще се усети незабавно. Отговорност Държавните чиновници, които осигуриха на българите още дълги години мръсен въздух на практика извършиха престъпление. Защото България е осъдена за този проблем от Съвета на Европейския съюз още преди 3 години. Ако още тогава бяха сложени филтрите за комини в общините, днес нямаше да се говори за висока смъртност от ФПЧ и страната ни да е на челно място в класацията на СЗО по този показател. Вместо реални и бързия решения, отговорните институции решиха да се вслушат в „експерти“, които не са стъпвали в България. Предложиха на хората скъпи и проточени във времето варианти (пелетни печки, климатици), които няма никога да дадат резултат. За такова безхаберие в нормалните държави подобни чиновници отиват в затвора. У нас засега не е така. Но ще стане.", "date": "2019.06.09", "title": " Поредна отровна зима в България осигуриха управляващите\t"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d0%b8-%d1%82%d1%80%d1%8a%d0%b1%d0%bd%d0%b0%d1%82%d0%b0-%d0%b1%d0%be%d0%bc%d0%b1%d0%b0-%d1%81%d0%b5-%d0%b8%d0%b7%d0%bf%d0%be%d0%bb%d0%b7%d0%b2%d0%b0-%d0%be/", "text": "Апелативният спецсъд решава в четвъртък мярката на момчето  Бомбата в тръба, затапена от двете страни, известна още и като “тръбна бомба”, се използва от терористи по целия свят. Влязла е и в арсенала на джихадистите от “Ислямска държава” и за направата й има инструкции в интернет, обясниха експерти пред “Труд”. “Тръбна бомба” бе намерена при разкриването на случая в Пловдив, когато се оказа, че 16-годишен ученик от елитна гимназия в града е бил вербуван от “Ислямска държава”. Според разследващи момчето готвело терористичен акт в последния учебен ден в края на юни. Още преди месец бащата открил в телефона на сина си контактите с вербовчик от “Ислямска държава” и подал сигнал в ДАНС. Още тогава комуникацията била прекратена, а с младежа започнал работа психолог. В петък спецсъдът постановил момчето да остане на свобода под надзора на Детска педагогическа стая ида продължи да ходи на училище. Прокуратурата ще поиска по-строга мярка от по-горната инстанция – Апелативният спецсъд. Казусът ще се решава в четвъртък. “Момчето е вкъщи, чувства се много по-добре след няколко дни в ареста”, каза адвокат Емил Велинов пред Би Ти Ви. Той добави, че семейството е обикновено, има малък бизнес и три деца, ок които клиентът му е най-голямото. По думите му тийнейджърът станал типична жертва на социалните контакти в интернет като се интересувал от забранени неща и взривове. Общувал само с един човек, който се представял за член ИДИЛ. “Нямал е никакво намерение да убива хора. В неговата глава никога не е имало такава мисъл. Той е жалостиво и добро дете”, категоричен бе адвокатът.   Бащата купил на сина си иззета книга Книгата “Ислямска държава и преначертаването на Близкия Изток”, която бе показана сред иззетите вещи на ученика в Пловдив, може да се намери по книжарниците. Адвокатът на момчето Емил Велинов обясни, че в случая я купил бащата, за да я даде на сина си, който да научи от нея какво е “Ислямска държава”. Книгата е написана от италианката Лорета Наполеони, доктор на икономическите науки и експерт по финансирането на тероризма, канена за коментари от Си Ен Ен и Скай нюз. Нашите служители в ДАНС и ГДБОП също биха могли да се запознат с нейните изводи. Според авторката древната китайска формула “Познай врага си” си остава най-ефективното мото в борбата с тероризма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Експерти: Тръбната бомба се използва от терористи\t"}
{"url": "https://trud.bg/%d0%bc%d0%b5%d1%80%d1%86%d0%b5%d0%b4%d0%b5%d1%81-%d1%81%d0%b5-%d0%be%d0%bf%d0%bb%d0%b0%d0%ba%d0%b0-%d0%be%d1%82-%d0%b3%d1%83%d0%bc%d0%b8%d1%82%d0%b5/", "text": "Формула 1 се опитва да сложи край на доминацията на „Мерцедес“ чрез гумите, оплака се шефът на шампионите Тото Волф. 7 от десетте отбора гласуваха за връщане на старите гуми, които бяха с 0,4 мм по-широки.  „Всяка година получаваме нови типове от „Пирели“ и за всички трябва да се нагодим към тях – заяви Волф. – Някои се справят по-добре, други не чак толкова, но това е част от състезанието.“  Може би причина за недоволството на Волф е първата загубена квалификация от „сребърните стрели“ след серия от четири поредни поулпозишъна. Себастиан Фетел („Ферари“) спечели първата позиция на старта за Гран при на Канада, като изпревари с 2 десети Люис Хамилтън. Местата на втора редица заеха Шарл Льоклер („Ферари“) и Даниел Рикардо („Рено“).", "date": "2019.06.09", "title": " „Мерцедес“ се оплака от гумите"}
{"url": "https://trud.bg/%d0%bb%d0%be%d0%bd%d0%b4%d0%be%d0%bd%d1%81%d0%ba%d0%b8-%d0%b7%d0%b2%d0%b5%d0%b7%d0%b4%d0%b8-%d0%b4%d0%be%d0%bb%d0%b5%d1%82%d1%8f%d1%85%d0%b0-%d1%83-%d0%bd%d0%b0%d1%81-%d0%b7%d0%b0-%d0%b5%d0%b2%d0%b3/", "text": "Над 175 души уважиха официалното събитие на известния пиар Връчиха наградите Национална гордост Над 175 души уважиха официалното честване на рождения ден на известния пиар и благотворителя лорд Евгени Минчев в събота. Специално за събитието от Лондон долетяха актьорът Гай Сайнър, познат с ролята си на лейтенант Грубър от култовия сериал “Ало, ало”, както и лейди Колин Кембъл – биограф на принцеса Даяна и членове на кралското семейство. Президентът на Атлантическия клуб Соломон Паси също пристигна, за да поднесе почитанията си към Евгени, последван от бизнесмена Магдален Димитров, съпругата му Галя, бизнесдамите Елена Кристиано, Лина Маймарова, Гери Тодорова, Силвия Хрисимова-Шонлебе, Таня Китик, Славка Каравелова, Даниела Георгиева и други. Сред гостите беше и топкоафьорът Ланза Амон Карвър, който е гост за няколко дни на новата академия за обучаване на фризьори на Christian of Roma. В рамките на събитието бяха връчени наградите Национална гордост, които получиха генерал Нонка Матова, Михаил Белчев и директорът на плевенската филхармония Любомир Дяковски. Призовете бяха връчени съответно от Елена Кристиано, изпълнителният директор на НДК Боби Велков и “Десизо Монни”. Трима известни стоматолози присъстваха на мястото на събитието – д-р Мариела Ботева, д-р Смилен Смилов, д-р Мартин Денчев. Сред изпълнителите на вечерта бяха Лазар Кисьов и Памела Калоянова, а дуетът Артур Надосян и Сандра Александрова зарадва гостите малко преди разрязването на тортата. Телевизионните легенди Мария Янакиева и Маргарита Михнева също поздравиха рожденика. Актьорът Ники Сотиров очарова всички с прекрасна визия. Най-забележително участие в благотворителната томбола взе нотариус Милена Георгиева. Събраните средства ще подкрепят организацията по провеждането на Британско-българския бизнес бал в Лондон тази година. Всички гости вдигнаха наздравица и за Вида Пиронкова – рожденичка същия ден.", "date": "2019.06.09", "title": " Лондонски звезди долетяха у нас за Евгени Минчев\t"}
{"url": "https://trud.bg/800-%d0%b1%d0%be%d0%b9%d1%86%d0%b8-%d0%be%d1%82-5-%d0%b4%d1%8a%d1%80%d0%b6%d0%b0%d0%b2%d0%b8-%d1%82%d1%80%d0%b5%d0%bd%d0%b8%d1%80%d0%b0%d1%82-%d0%be%d1%82%d0%b1%d1%80%d0%b0%d0%bd%d0%b0/", "text": "Военни от България, САЩ, Северна Македония, Албания и Гърция отработват и настъпление Командир на батальона е наш подполковник Наш батальон, подпомаган от формирования от пет държави, започна маневри “Ответен удар” на полигона “Ново село”. Главната цел е усъвършенстване на оперативните способности и постигане на съвместимост във войските на национално и съюзническо ниво при отразяване на агресия и осигуряване сигурността на региона. Командир на многонационалния батальон е подп. Николов от 2-ра бригада в Стара Загора. Родните пехотинци с численост до 600 души са усилени с наши танкове и самоходни артилерийски установки. С българите на терена “воюват” и 200 военни от пехотата на САЩ – една механизирана рота, от Албания – пехотен взвод, Северна Македония – също един пехотен взвод. Гърция се е включила с танков взвод и звено вертолети. “Ответен удар” е част от серията национални и международни учения, провеждани през май и юни в Югоизточна Европа и Черноморския регион под ръководството и с подкрепата на командването на Сухопътните сили на САЩ в Европа. Офицер, планиращ учението, е командирът на пехотата ген. Михаил Попов, а офицер, провеждащ учението, е командирът на 2-ра бригада ген. Костадин Кузмов. “Най-новият момент е съчетаването на отбрана и настъпление”, заяви ген. Кузмов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " 800 бойци от 5 държави тренират отбрана\t"}
{"url": "https://trud.bg/%d1%85%d0%b4%d1%81-%d0%b4%d1%8a%d1%80%d0%b6%d0%b8-%d0%bd%d0%b0-%d1%81%d0%b0%d0%bd%d0%ba%d1%86%d0%b8%d0%b8%d1%82%d0%b5-%d1%81%d1%80%d0%b5%d1%89%d1%83-%d1%80%d1%83%d1%81%d0%b8%d1%8f/", "text": "Лидерката на управляващата в Германия ХДС Анегрет Крамп-Каренбауер отхвърли призива на премиера на една от германските провинции да бъдат прекратени санкциите срещу Русия. Пред в. “Билд” Крамп-Каренбауер заяви, че санкциите са реакция на действията на Русия в Крим и Източна Украйна. “Докато поведението на Русия там не се промени, няма да има поле за маневри за промени в икономическото сътрудничество”, допълни тя. Думите й бяха реакция на мнението на премиера на провинция Саксония Михаел Кречмер, също от ХДС, според когото “за по-добри отношения (с Русия) се нуждаем от край на санкциите”.", "date": "2019.06.09", "title": " ХДС държи на санкциите срещу Русия"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%ba%d1%8a%d0%bc-%d0%ba%d0%b0%d1%80%d0%bf%d0%be%d0%b2-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81/", "text": "Докато България „маневрираше и спеше“, Турция пое инициативата за Турски поток, а ако България не иска да печели от транзита на газ, ще се намери друго решение, заяви Анатолий Карпов. За нас е много важно Турски поток да мине през България, да бъде изградена АЕЦ „Белене“ и Черно море да е зона на мир и сигурност. Това каза лидерът на БСП – София Калоян Паргов на Анатолий Карпов, депутат от партията „Единна Русия“, заместник-председател на Комисията по международни отношения на Руската Дума и член на Обществения съвет към президента на Руската федерация Владимир Путин, както и 12-и световен шампион по шахмат. Карпов гостува днес на Калоян Паргов в Градската организация на БСП в София. Двамата разговаряха повече от час, а срещата им приключи с бърза партия шах, след което Анатолий Карпов остави своя автограф специално за Калоян Паргов върху шахматната дъска. На срещата присъства и заместник-председателят на Градксия съвет на БСП – София проф. Ваня Добрева. „Разговорът ни беше приятелски. Благодаря на Анатолий Карпов, че отдели време в балканската си обиколка да направим тази среща в София. Обсъдихме различни теми, свързани най-вече с това как да направим отношенията между България и Русия по-прагматични и взаимноизгодни, коментира Калоян Паргов на брифинга след срещата. – За мен е огромно удоволствие и чест световният шампион по шахмат да ми гостува и да изиграем една бърза партия. Доволен съм, че Анатолий Карпов великодушно прие за приключим реми. Мисля, че този знак на добра воля трябва да го пренесем и развием на по-широка основа в отношенията между България и Русия. Това реми има символично значение“. Калоян Паргов добави, че е потвърдил желанието и позицията на БСП, а и не само на социалистическата партия, че Турски поток трябва да мине през България. „Заявих също, че АЕЦ „Белене“ е важен проект не само за нашата страна, но и за региона. И наистина е неизбежен проект, коментира още лидерът на БСП – София. – Изразих още една позиция, която все повече ни вълнува, а именно, че Черно море трябва да бъде демилитаризирана зона, зона на мир и сигурност. Разбира се, потвърдих и нашата позиция, която БСП отстоява още от 2014 година, за отмяна на санкциите срещу Русия. Много ми хареса как Анатолий Карпов описа ситуацията – „докато Европа е объркана и скована от тези санкции, Русия плаче, а Америка се смее“. Лидерът на БСП – София каза също, че с Анатолий Карпов са обсъдили теми и от областта на културата. „Обсъдихме една идея на Градската организация на БСП – София, която се опитваме от известно време да реализираме, а именно – по-отчетливо присъствие в града ни на руската култура и изкуство. София има нужда от руска книжарница, от руско кино, от средище на руската култура, каза Калоян Паргов. – Коментирахме също, че санкциите не позволяват на учените и културните дейци от Русия и България да имат засилен обмен на информация и добра комуникация по европейската програма „Еразъм +“, а това е огромна загуба и за двете страни“. Анатолий Карпов отбеляза, че наложените санкции срещу Русия са сериозна спирачка за връзките и контактите с България. „Русия беше принудена да отговори с контрасанкции и това се отрази много сериозно на стокообмена между двете страни, коментира той. – Но като цяло – пред отношенията между Русия и България има много големи перспективи за развитие на сътрудничеството, най-вече в енергетиката. Освен това имаме и един много голям териториален общ интерес – Черно море. Много се надявам да възстановим морската връзка между България и Русия. От няколко години в нашата страна на дневен ред е обсъждането как да бъде пуснат отново фериботът от Варна или Бургас до Русия. Това е от голям взаимен интерес“. Световният шампион по шахмат изрази съжаление, че докато България „маневрираше и спеше“, Турция пое инициативата за Турски поток. „Сега всичко зависи от България, заяви той. – Ако България не иска да печели от транзита на газ към Западна Европа, ще се намери друго решение. Въпреки че България е най-бързото и най-разумно решение в тази ситуация“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Калоян Паргов към Карпов: За България са много важни Турски поток, АЕЦ „Белене“ и Черно море да бъде зона на мир и сигурност"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%b4%d1%80%d0%b8-%d0%be%d1%82-%d0%b4%d1%80%d0%be%d0%bd-%d0%bd%d0%b0%d0%b4-%d0%bf%d1%80%d0%b8%d0%b7%d1%80%d0%b0%d1%87%d0%bd%d0%b8%d1%8f-%d0%b3%d1%80%d0%b0/", "text": "Тридесет и три години след ядрената катастрофа в Чернобил през 1986 г. достъпът до призрачния град Припят в Украйна все още е ограничен. Руптли разпространи видео, снимано с дрон в събота, над пустия град. Кадрите показват изоставени къщи и паркове, както и взривилия се реактор на атомната централа. На 26 април 1986 г. при планирано спиране на Четвърти блок от АЕЦ „Чернобил“, на територията на тогавашната Украинска съветска социалистическа република, избухва взрив в реактор тип РБМК-1000. Следва най-тежката в историята на човечеството ядрена авария. На радиоактивно замърсяване са подложени над 200 000 кв. км от територията на тогавашния Съветски съюз, най-вече в сегашна Украйна, но и в Русия и Беларус. Общо над 600 000 човека участват в ликвидирането на последиците от най-тежката катастрофа в историята на атомната енергетика. Около една десета от тези хора умират, а 165 000 остават инвалиди. От 30-километровата зона в радиус от АЕЦ „Чернобил“ са евакуирани около 115 000 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Вижте кадри от дрон над призрачния град Припят край „Чернобил“ (ВИДЕО)"}
{"url": "https://trud.bg/%d0%b0%d0%bd%d0%b3%d0%bb%d0%b8%d1%8f-%d0%b5-%d1%82%d1%80%d0%b5%d1%82%d0%b0-%d0%b2-%d0%bb%d0%b8%d0%b3%d0%b0%d1%82%d0%b0-%d0%bd%d0%b0-%d0%bd%d0%b0%d1%86%d0%b8%d0%b8%d1%82%d0%b5/", "text": "Футболистите на Англия подсладиха участието си в Лигата на нациите с бронзови медали, след като спечелиха малкия финал с Швейцария. Срещата завърши 0:0 в редовното време и продълженията, въпреки че двата тима създадоха куп голови положения.  Така се стигна до 11-метровите удари, а първите петима изпълнители от двата тима не дадоха шанс на вратарите. Английският страж Джордан Пикфорд обаче реши мача, след като първо заби мощен удар в мрежата на колегата си Ян зомер, а след това спаси неубедителното изпълнение на Йосип Дърмич, за да донесе третото място на Трите лъва.  Късно снощи бе финалът между Португалия и Холандия.", "date": "2019.06.09", "title": " Англия е трета в Лигата на нациите"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b8%d0%b7%d0%bf%d0%b5%d0%bf%d0%b5%d0%bb%d0%b8-%d0%bd%d0%be%d0%b2%d0%be%d0%bf%d0%be%d1%81%d1%82%d1%80%d0%be%d0%b5%d0%bd-%d0%b6%d0%b8%d0%bb%d0%b8%d1%89%d0%b5%d0%bd/", "text": "Голям пожар изпепели новопостроен жилищен блок в източната част на Лондон, съобщават британски медии, цитирани от БГНЕС. Пожарната команда на столицата обяви, че 15 противопожарни автомобила и около 100 пожарникари са били мобилизирани за гасенето на пламъците. До момента няма информация за пострадали хора. Не е и известна и причината за избухването на огъня, който за кратко време е обхванал голяма част от фасадата на жилищния блок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Пожар изпепели новопостроен жилищен блок в източната част на Лондон"}
{"url": "https://trud.bg/%d0%bc%d0%be%d0%bb%d0%b4%d0%be%d0%b2%d0%b0-%d0%bf%d0%be%d1%82%d1%8a%d0%bd%d0%b0-%d0%b2-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8-%d1%85%d0%b0%d0%be%d1%81-%d0%be%d0%b1%d0%b7/", "text": "Додон видя опит за узурпиране на властта Молдова потъна в политически хаос, след като Конституционният съд отстрани от поста президента Игор Додон, назначи за временен държавен глава досегашния премиер Павел Филип, който обяви, че разпуска парламента и свиква предсрочни избори на 6 септември, предаде Ройтерс. Кризата започна след парламентарния вот през февруари, на който нито един от партийните блокове, разделяни на проевропейски и проруски, не спечели мнозинство за съставяне на правителство. Продължилите месеци преговори бяха неуспешни, но в събота социалистите (на Додон) изненадващо обявиха, че са договорили коалиция с проевропейския блок “Сега”. Правителството, начело с лидерката на “Сега” Мая Санду, положи клетва, след като бе одобрено от парламента. Гласуването обаче бе бойкотирано от Демократическата партия (на Павел Филип, втора сила в парламента), която сезира конституционния съд. Той пък обяви действията на депутатите за незаконни, защото е бил изчерпан срокът до 7 юни за съставяне на правителство. Тъй като след това решение Додон трябваше да разпусне парламента и да свика избори, а той отказа да го стори, Конституционният съд го отстрани. В отговор Додон обвини съда, че не е независим, а Демократическата партия – че опитва да запази властта с цел “по-нататъшното є узурпиране”.", "date": "2019.06.09", "title": " Молдова потъна в политически хаос (обзор)\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%8f%d0%bb%d0%be%d1%82%d0%be-%d0%bd%d0%b0-%d0%be%d1%89%d0%b5-%d0%b5%d0%b4%d0%bd%d0%b0-%d0%b6%d0%b5%d1%80%d1%82%d0%b2%d0%b0-%d0%be%d1%82-%d0%bf%d0%be/", "text": "Тялото на жена е извадено от река Дунав на около 21 километра южно от Будапеща, съобщи полицията в изявление, цитирано от АФП Тя е идентифицирана като един от южнокорейските туристи, изчезнали при инцидента, припомни БГНЕС. Туристическата лодка „Русалка“ превозваше предимно южнокорейски туристи, когато потъна секунди след сблъсък с по-големия кораб „Викинг“ на оживен участък от река Дунав на 29 май. „Властите продължават издирването на седем изчезнали южнокорейски пътници и унгарския капитан на корабчето по цялата южна част на река Дунав,“ каза полицията. Водолазите не успяха да влязат в потъналия кораб поради силното течение в реката, увеличила нивото си след седмици дъждове. Тази седмица в Будапеща пристигна шлеп, който има достатъчно мощен кран, за да вдигне „Русалка“, но експертите твърдят, че няма вероятност това да стане преди вторник. В събота сръбските власти съобщиха, че са мобилизирали пет спасителни кораба и 30 полицейски водолази, за да претърсят сръбския участък от Дунав за жертви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Откриха тялото на още една жертва от потъналото туристическото корабче в Будапеща"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-418/", "text": "Отчаяни кръчмари примамват клиенти с риба по гръцки Собствениците на крайбрежните заведения са избрали този начин за борба с „ол инклузив” системата.             Поредна отровна зима в България осигуриха управляващите Хиляди ще продължават да страдат заради смога. Политиците и чиновниците в институциите отхвърлиха най-ефикасния и бърз метод за страната ни.               Неинформираните информатори Тъкмо бяха схванали опорните точки за изборите и те свършиха. Някои от политическите журналисти се почувстваха като обезглавени мухи – ТВ Панорама с Иван Гарелов.             Ако е левче на глас субсидията за партиите, по-добре да я махнат Чиновниците от финансовото министерство не бива да са изкупителна жертва, казва проф. Пламен Киров в интервю за „Труд“.         Радикално, но разумно орязване на субсидиите Разполагайки с милиони всяка година, партиите задушават всяка политическа инициатива извън тях – анализ на д-р Борислав Цеков.                 Странният случай Силует на Дейвид Линч. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Вижте акцентите в броя на вестник „Труд“ в понеделник, 10 юни 2019"}
{"url": "https://trud.bg/%d0%b3%d1%80%d0%b0%d0%b4%d1%83%d1%88%d0%ba%d0%b0-%d1%81%d0%b5-%d0%b8%d0%b7%d1%81%d0%b8%d0%bf%d0%b0-%d0%bd%d0%b0%d0%b4-%d0%ba%d1%8a%d1%80%d0%b4%d0%b6%d0%b0%d0%bb%d0%b8-%d0%b2%d0%b5%d0%bb%d0%b8%d0%bd/", "text": "Този следобед градушка се изсипа в районите на Кърджали, Велинград, Пазарджик и Димитровград. В много райони на Централна и Южна България има краткотрайни превалявания, придружени от гръмотевици, предаде БНР. Също този следобед смерч се образува над Варна. Валежите продължават и утре, като е обявен жълт код в 12 области на Северна, Централна и Южна България за интензивни валежи и гръмотевични бури. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Градушка се изсипа над Кърджали, Велинград, Пазарджик и Димитровград"}
{"url": "https://trud.bg/%d0%b1%d0%b0%d1%8f%d1%87%d0%ba%d0%b0-%d0%bd%d0%be%d1%81%d0%b5%d0%bb%d0%b0-%d0%b2%d0%be%d0%b4%d0%b0-%d0%be%d1%82-7-%d0%b8%d0%b7%d0%b2%d0%be%d1%80%d0%b0-%d0%b2-%d1%82%d1%83%d1%80%d1%86%d0%b8%d1%8f/", "text": "Обещавала да лекува и наркомани Дядо дал 12 700 лв. на непозната русенка за всевъзможни ритуали Шуменец на 85 г. над 12 700 лв. на баячка за всевъзможни ритуали, с които да развали черна магия, тегнеща над фамилията му. Сред тях било и събиране на вода от 7 енергийни извори в Турция, разказаха вчера разследващи на поредната измама. Преди дни жената била заловена и се принудила да върне парите на стареца. Въпреки това съдът в Шумен оставил 30-годишната Венета Н. от Русе е в ареста. Сагата започнала през май 2016 г. от обява във вестник, където русенката предлагала услугите си за лечение с баене, включително на наркомани, разваляне на черни магии, даване на съвети за щастие и хармония. Възрастния мъж започнал първо с платени консултации по телефона, за които изпращал пощенски записи от 150, 200, 300 и 500 лв. Когато усетила, че пенсионерът е заможен, поискала 2000 лева, за да пътува до енергийните извори в Турция. Последвали още два транша от 4000 и 5000 лв. като обещанието било до два месеца злата прокоба да изчезне. Старецът обаче не усетил никаква промяна и съобщил в полицията. Оказало се, че срещу Венета Н. има и други жалби, а през 2014 г. вече била осъждана за подобни измами.", "date": "2019.06.09", "title": " Баячка носела вода от 7 извора в Турция\t"}
{"url": "https://trud.bg/%d0%b7%d0%be%d1%83%d0%b8-%d1%81%d0%b0%d0%bb%d0%b4%d0%b0%d0%bd%d0%b0-%d0%b0%d0%b2%d0%b0%d1%82%d0%b0%d1%80-2-%d1%89%d0%b5-%d0%b1%d1%8a%d0%b4%d0%b5-%d1%81%d1%8a%d0%b1%d0%b8%d1%82%d0%b8/", "text": "Щастието е крехка конструкция Произходът е нож с две остриета. Трябва да се внимава със стереотипите и табелите, които толкова често слагаме за улеснение Искам да съм част от добри истории Постоянно чета научно-фантастични книги и гледам такива филми и сериали. Научната фантастика е прогресивна, красива и пълна с въображение Разкошната шоколадова сензация Зоуи Салдана е една от най-търсените актриси в света на зрелищните фантастични мегапродукции, които са гледани от стотици милиони зрители по цял свят. Тя е родена в Ню Джърси, в семейството на доминиканец и пуерториканка. Има ливански, ирландски, ямайски и индийски корени. Говори английски и испански. По-голямата част от ранното си детство тя прекарва в Куинс, Ню Йорк. След като баща є загива в самолетна катастрофа, когато е била на 9 години с майка си заминават Доминиканската република, където Салдана постъпва в една от най-престижните танцови школи и изучава балет и съвременни латиноамерикански таници. След завършването на школата нейното семейството се премества обратно в Куинс. През 1995 г. тя започва участието си в театралната трупа Faces в Бруклин. Играе в Нюйоркския младежки театър, благодарение на което тя получава покана от актьорска агенция и така започва нейния път към киното. Той води до мегапродукцията “Аватар” и я превръща в световна звезда. Тя се снима в още редица големи успешни филми като “Пазители на Галактиката” и “Отмъстителите” и “Стар Трек”, а през следващите години ни предстои да я гледаме като синята секси извънземна грация Нейтири в цели четири продължения на “Аватар”. – Зоуи, през следващото десетилетие ни предстоят четири продължения на мегахита на Джеймс Камерън “Аватар”, които по план трябва да излизат на всеки две години. Вие отново ще играете ролята на Нейтири. Разкажете малко повече за тези монументални проекти .  – Няма как да издам детайли от историята, но ви гарантирам, че “Аватар 2” ще бъде събитие. Ще бъде нещо специално и аз очаквам да застигне и да задмине успеха на оригинала от 2008-а година. А след това вече историята ще се разгърне в още продължения. Въображението на Джеймс Камерън е несравнимо. Никога не съм работила с такъв човек, който разказва филмови истории с подобен бецпрецедентен мащаб и размах. Наистина ни очаква приключение от друго измерение. Аз се вълнувам и като участник и като зрител. Нямам думи да опиша колко много научих и колко много се забавлявах по време на първия “Аватар”. Невероятно е как този филм успя да премине промени цялата индустрия. Киното наистина не е същото след “Аватар”. Винаги съм казвала, че се чувства късметлийка и съм страшно щастлива да бъда част от подобно културно явление. – Каква роля изиграха танците по пътя Ви към голямото кино?  – Танците бяха невероятно важна част от моя преход към актьорския занаят. Дългите години на тренировки, дисциплина, строго хореографирани движения и в същото време свобода за пластична изява на тялото ми дадоха огромно предимство пред камерата. След толкова много време мога да твърдя, че съм в пълна хармоня с моето тяло, познавам движенията си до най-малките детайли и нюанси. Балетът ме направи физически силна и фокусирана. – Още ли практикувате редовно балет?  – Вече нямам възможност да тренирам както едно време. Но благодарение на балета мога да правя неща, които актриси без такъв опит не биха постигнали. Много критици и зрители са забелязали, че се движа грациозно в кадър. Благодаря им за тези думи. Наистина значат много за мен. Причината да се движа грациозно в кадър са годините на изтощителни танци и тренировки. Танците ми дадоха структура и дисциплина и в същото време ме свързаха с дълбоката ми животинска природа. Мозъците ни още носят следите от праисторическото време. Ние сме странни и нарцистични създания на природата. Обичам да усещам това в себе си. Танците и играта в киното отключват страхотни емоции и импулси. – Вие ли избрахте фантастичното кино или то Вас? Вече сте се снимали в жанрови образци като “Аватар”, “Пазители на Галактиката”, “Отмъстителите” и “Стар Трек”.  – Никога не съм била целенасочено фокусирана върху определен жанр. Мисля, че просто така се случи. Разбира се, всичко започна с гигантския успех на “Аватар”. Този филм наистина промени всичко. После започнаха да ме канят за филми с много екшън, специални ефекти, тежък художествен грим, сложна хореография на движенията на изпълнителите. Била съм синя, зелена, всякаква. Игра извънземни персонажи и образи на странни и екзотични жени-воини. Но трябва да отбележа, че същите тези филми притежават още сърце, емоция, романтика и хуманистично послание. Не всичко се изчерпва с ефекти и експлозии. – А харесвате ли жанра като цяло?  – Научната фантастика ми е страст, аз съм момиче, което страшно си пада по тази естетика, по идеите и историята на на жанра. Постоянно чета научно-фантастични книги и гледам такива филми и сериали. Научната фантастика е прогресивна, красива и пълна с въображение. Аз искам да съм част от добри истории. Това е моята мисия като актриса. – Важен ли бе Вашият произход за пробива в Холивуд?  – Произходът е нож с две остриета. Трябва да се внимава със стереотипите и табелите, които толкова често слагаме за улеснение. Хората често смятат латино жените за огнени и буйни, което често е истина. Но качеството, което най-много харесвам в латино дамите е тяхната сила. Латино кръвта е гореща като лава и аз се гордея, че тече във вените ми. – Притесняват ли Ви подобни стереотипи и предразсъдъци ?  – Със сигурност не бих искала да се ограничавам и да влизам в кутийката на един етнически стереотип. Не бих искала постоянно да ме наричат латино изпълнителка. Играла съм роли, предназначени за бели актриси. Смятам, че е е редно да ме оценяват заради таланта ми, а не заради произхода. За щастие засега в моята кариера се случва точно това. Но никога не се знае какво има зад ъгъла. Щастието е крехка конструкция. И в професионалните начинания, и в личния живот. Моментите на блаженство и удовлетворение трябва да се ценят и пазят защото често са твърде преходни и мимолетни.", "date": "2019.06.09", "title": " Зоуи Салдана: „Аватар 2” ще бъде събитие\t"}
{"url": "https://trud.bg/%d1%8f%d0%bd%d0%b0-%d0%bc%d0%b0%d1%80%d0%b8%d0%bd%d0%be%d0%b2%d0%b0-%d0%bb%d1%8e%d0%b1%d0%be%d0%b2%d1%82%d0%b0-%d0%bc%d0%b5-%d0%bf%d1%80%d0%b0%d0%b2%d0%b8-%d0%b4%d0%b8%d0%b2%d0%b0-%d0%b8-%d1%89%d0%b0/", "text": "Жените в България трябва да се обичат повече Учейки се на смелост, жените ще заслужат качествени мъже – Яна, тази седмица завършват снимките на новия български филм с твое участие, на който си и продуцент – “Диви и щастливи”. Очакваш ли с него да повторите успеха на “Привличане”, който стана най-гледаният наш филм по кината за 2018-та година?   – Щастлива съм, че за първи път мечтата ни да пробием навън започва малко по малко да се осъществява, след като “Диви и щастливи” бе закупен за разпространение, още преди да бъде заснет – от големия френски дистрибутор “Free Dolphin Entertainment”, който разпространи и “Привличане” в Азия. Благодарение на снимките в най-красивите локации в община Варна продукцията отиде на пазара за филми в Кан и Лос Анджелис и там също ни харесаха. Обичам този проект, първо заради екипа ни – режисьора Мартин Макариев, Александър Сано, с който сме копродуценти на филма, Луиза Григорова-Макариев, Дария Симеонова и други любими актьори, които е рано да издавам, както и заради всички невероятни хора, с които работих. Сценарият е на Борислав Захариев (“Дървото на живота”, “Привличане”, “Под прикритие” и “Вила Роза”). – Как ви хрумна идеята?  – Тя се роди на 8 март м. г. в столично заведение като единственото нещо, което поисках от Боби Захариев беше да е филм за две жени, който да е вдъхновяващ. Казах му, че съм мотивирана за цял живот от “Телма и Луиз” и искам да предам нататък тази емоция, защото жените в България трябва да се обичат повече и да се стремят към свобода и увереност в себе си. И че учейки се на смелост, ще заслужат качествените мъже, които не се “гънат” пред статуквото. Премиерата на “Диви и Щастливи” в София ще бъде на 29-ти ноември. С рекламния мениджър Биляна Еленкова подготвяме турне две седмици преди това и с актьорите ще представим филма във Варна, Велико Търново, Русе и други градове на страната. Медиен партньор ни е Нова ТВ, а “Лента” е официален кино-разпространител за България. – Как се справихте с финансовата страна на нещата?  – Филмът ни е с международно участие и лични инвестиции и също така, благодарение на бизнес партньорите ни в България ние не взимаме един лев от данъкоплатеца- не крадем от него, а му даваме продукт с възможно най-високото качество и на най-достъпната цена, така че ако ни харесва, да дойде да ни гледа в кината. За тази продукция имаме безценната подкрепата на държавата в лицето на най-големите общини, които застанаха зад нас, предоставяйки локации и стратегически ресурс. Благодарим им от цялото си сърце за безрезервната помощ и вярваме, че ще успеем да се отплатим, защото в “Диви и Щастливи” ще покажем най-красивият облик от културно-исторически и природни забележителности на България. Много сме щастливи и, че едни от най-големите ни актьори се съгласиха да играят така наречените “пистолетни роли” във филма, защото им хареса идеята и искаха да са рамо до рамо с нас. – Какво те прави “дива и щастлива” освен работата?  – Любовта ме кара да се чувствам “дива и щастлива”. – Твоята героиня е загубила усещането за пълноценен живот. Ти имала ли си такива моменти?  – Честно казано съм имала много такива моменти, защото силните персонажи не само в книгите и филмите, но и в живота, се изграждат след падане. Тогава се изгражда сила и се утвърждава -да разбереш, че си поел в грешната посока и да имаш смелостта да кажеш – сгреших и да продължиш напред. Като се обърна назад от позицията на сегашния ми житейски опит, разбирам, че в определени моменти съм проспивала по 5-6 години от живота си. Например, като бях около 20-годишна и губех време да ходя по чалга клубове и да слушам една изкуствена музика, защото това не е истинска музика, като тази на сърбите, които като запеят и песента ти влиза чак до мозъка на костите. Друг такъв проспан за мен период е, когато работех като водеща на предаване в телевизия и тогава имах болно амбициозна шефка, на която позволявах да ми стъпва по главата и изпълнявах всичко докрай, само мир да има, но пък тя стана добър прототип за ролята на Койна Русева в “Привличане”. – Известните хора често ставате обект на т. нар. хейтъри в социалните мрежи. От къде идва тази злоба към популярните лица у нас?  – Така е в цял свят, а не само в България. Ако си известен, плащаш цената, въпреки че често в жълтите медии ти изкривяват думите, а после ги препечатват и официалните. Всичко става лавинообразно и не можеш да се спасиш. Хубавото е, че вече имаме собствено пространство в социалните мрежи, където можеш да напишеш и публикуваш твоята позиция и навсякъде ще я видят. Нямам проблем, че някой ми говори зад гърба, но когато решава да се пробва да ми пише в профила, ще му се наложи да дойде и лично да ми хвърли ръкавицата. Наскоро един ми написа във фейсбук: “Не спря да си развяваш…”, дори ме е срам да го цитирам точно. Аз не мога да не му отговоря открито и му написах: “Ти пък не спря да си пълниш търбуха”, защото снимката на профила му е на един с огромен търбух… Нарекох го “мишок” и “господин мишчица”, защото тези хора са страхливи и прикрити. Той не се изправя очи в очи с теб, за да получи шамар, защото го е страх да го направи – той иска да яде, да лежи и да пърди. Другият, който ме беше вбесил – по супер интригантски начин беше написал как ние в “Привличане” сме промотирали еднополовата любов на 24 май, защото филмът беше излъчен тогава. – Какъв беше твоят отговор?   – Написах му: “Господин мишчица, явно вие нямате полова идентичност, защото всички във филма са влюбени в другия пол, а не в своя и въпросната целувка между двете момичета не беше любовна, а обратното, но интригантката, която манипулира приятелката си, за да вземе любимото момче, после си получи заслуженото. Освен това, ние не правим филм за 24 май, а за нещата, които се случват в живота и филмът беше излъчен на тази дата като подарък към всички фенове. Не можеш да манипулираш хората, да слагаш етикет, нямаш право и мога да те осъдя”. Да си призная ми харесва да нападам такива хора, но съм щастлива, че има и много верни фенове, които също го направиха на мармалад. – Мислиш ли, че един такъв хейтър ще има смелостта да се срещне с теб очи в очи – в директен двубой?  – Нямам представа, но се надявам да го направи. Тогава за него има два изхода – да си тръгне жестоко засрамен, или да си остане тъпак и да му покажа какво значи рицарство, защото той явно не знае. В новия ни филм се засяга и темата за скапания мъж. В България имаме много готини мъже и герои, но имаме и примери за типичното лошо момче, на което не знаеш майка ли си му, или гадже. Това са всички глупаци, които не приемат желанията на жената до тях и искат тя да е само домакиня и да си стои вкъщи. Ние жените трябва да подкрепяме готините мъже, а не както някои казват: “Не мога да те обичам, защото си прекалено добър”. Нека обичаме добрите мъже и да ги обгрижваме, а на тези, които се правят на простаци и големите “разбирачи” на женската психика – да им подрежем крилцата. – От кого си наследила този огнен темперамент и бунтарски дух?  – От рода ми, най-вече от майка ми, която ме учеше, че няма “не мога”. В нашият род Даскалови има много учители и този силен дух съм наследила по майчина линия, която независимо от болестта си ме научи, че фината материя води духа и спасява душата. Ние сме потомци на архитектон Алекси Рилец, един от архитектите на Рилския манастир, който е помагал в изграждането му след опожаряването. – Скоро попадна в “Топ 3” на най-красивите родни актриси. Кога доби увереност, че си хубава жена и имаш влияние върху мъжете?  – Честно казано до 15-та си година бях като едно момченце и изведнъж на 16 се появих различна – спортистка, готина, нахакана, израснала по улиците, с външно самочувствие. Тогава имах усещането, че с юмруци мога да постигна всичко, но впоследствие разбрах, че една жена с интелигентност и чар може чудесно да допълни чисто мъжките си качества. – А какъв е твоят “Топ 3” на най-привлекателните актьори?  – Матю Макконъхи, Даниел Дей-Люис и Александър Сано. Мога да кажа, че като гледах Сано в “Под прикритие” и си помислих, че такъв актьор е гордост за България, а освен това е адски отговорен човек и верен приятел. – Все повече холивудски актриси признават, че са били обект на сексуални намеци и посегателства. У нас има ли го този проблем?  – Винаги и навсякъде го има, защото мъжът по природа е ловец, а жената обича да бъде ловувана. Въпросът е, до каква степен можеш да се справиш с това чрез чисто женските си качества. В Холивуд има много филми и затова масово се случва продуцентите да се възползват и начинаещите актриси да предлагат това, но една жена трябва да може да извоюва личното си пространство, ако иска да успява в мъжкия свят. – Ти си вдъхновение за много жени. А теб самата, кои личности те вдъхновяват и мотивират най-силно?  – Ще ти дам един женски, актьорски отговор. Вдъхновяват ме жени, като Вирджиния Улф, в чиято роля бе Никол Кидман и самата Никол, както и Джесика Частейн, Мерил Стрийп, Шарлийз Терон… – Напоследък сериалите стават все по-скъпи и качествени. Ти имаш ли си любим, който успява да те развълнува до сълзи?   – Много харесвам два сериала – “Игра на тронове” и “Милиарди”, в края на третия сезон на който имаше една сцена, на която аз направо крещях и квичах и си казах, че сценаристите му са велики. Иначе напоследък бая си поревах, но не на филм, а на един разказ на Чехов – “Къщата с полуетажа”. – Успяваш ли да предадеш твоя силен дух на сина ти Никола?  – Щастлива съм, че успявам да му предам това, в което вярвам – да бъде честен със себе си, да нарича нещата с истинските им имена и да бъде осъзнат човек. Има много успешни хора, които не се чувстват щастливи, защото не осъзнават какво ги прави щастливи. Никола ми е споделял: “Ти си ми казвала, че понякога дори да постъпиш лошо, трябва да си наясно с това и да си готов да си платиш цената, а не да се заблуждаваш”. Радвам се, че съм го научила на това. – Любима мисъл?  – “Отрова за мишки” – защото такъв е моят отговор към хейтърите. По принцип много харесвам полските мишки, но за съжаление те нямат нищо общо с подлите хора, които наричам “мишоци”. Нашият гост  Красивата актриса Яна Маринова дължи перфектната си фигура на дългогодишни занимания с лека атлетика и художествена гимнастика. Тя е завършила спортното училище на “Славия”, а след това висше икономическо образование в УНСС. Актьорските си умения шлифова в известната школа на Лий Страсбърг в Лос Анджелис, а след това в НБУ, където нейни преподаватели са Цветана Манева и Снежина Петрова. Признание за таланта си актрисата получава и в Русия, където печели наградата за най-добра женска роля на престижния кинофестивал “Bridge of Arts” за превъплъщението във филма “11-А”. Голяма популярност є носи участието в сериалите “Хотел България”, “Стъклен дом”, “Забранена любов”, “Фамилията” и “Връзки”, но също печели овации и на театралната сцена в постановките “Смях в залата”, “Глас”, “Престъпления на сърцето” и “Изборът на Марта”. ", "date": "2019.06.09", "title": " Яна Маринова: Любовта ме прави дива и щастлива"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d0%bc%d0%b0%d1%80%d0%ba%d0%be%d0%b2-%d0%b7%d0%b0%d1%89%d0%be-%d1%85%d0%be%d1%80%d0%b0%d1%82%d0%b0-%d0%ba%d1%80%d0%b0%d0%b4%d0%b0%d1%82-%d0%be%d1%82/", "text": "Отрови морят знаменити люде Отровата е предпочитано средство за премахване на оня, който пречи. Не оставя следи като куршума, ножа и примката. От древността насам гибелни отвари морят знаменити люде. Тракийските жреци са сред най-изкусните отровители. С основаването на Българската държава техните умения се кръстосват с тези на прабългарските шамани и славянските магьосници. Изгражда се корпус от смъртоносни рецепти, грижливо дописван от византийски специалисти. За да се обезопаси височайшата трапеза, през Средновековието е въведена службата Чашник. Храбрец отпива от чашата и хапва от блюдото. Ако не падне в убийствени гърчове, знатните започват гощавката. Който се лишава от Чашник, рискува живота си. През Възраждането жертва на отровителство са Константин и Димитър Миладинови. Народните будители са задушени с мангал, който уж трябвало да стопли измръзналите им тела. През януари 1862 г. въглищата са поставени така, че да останат неизгорели и отделената газ да свърши своето. Място на трагедията е цариградски зандан, душегубците са фанариоти. Ето я и свободна България. Захари Стоянов умира внезапно на 2 септември 1889 г. Последното му обиталище е хотел в парижкия Латински квартал. Освен версията за перитонит от преяждане с пастърма циркулират още няколко съмнителни диагнози. Има и хипотеза за бира с надробени стъкла. Най-вероятно обаче е отровен. “Като публицист и политически деец З. Стоянов е имал много врагове”, отбелязва един тогавашен вестник. Цар Борис III също минава мистериозно в отвъдното. Инфаркт или отрова е дилемата? Някои твърдят, че е погубен от германците, защото искал да направи завой във външната политика. Други сочат съюзниците за умъртвители. Според анонимен източник веднъж ген. Слави Чакъров се изтървал: “Чърчил се срещна със Сталин и се уговориха, че пречи много на Русия – да го ликвидират. Дадено му е парче торта с отрова.” Традиционно отровата е поставяна в питието или храната. Не е така с Георги Марков, авторът на “Задочни репортажи за България”. Те му подписват смъртната присъда. Свободомислещият е прострелян с пушка-чадър. Българският чадър, както влиза в историята. Сачма с рицин прекъсва нишката на живота му. Покушението е в Лондон на 7 септември 1978 г. Рожденият ден на Тодор Живков! Присвояването на обществени средства е станало закон на живота у нас Първият и най-прекият отговор на въпроса “Защо хората крадат от своята държава” е, че тези хора не смятат тази държава за своя, а за чужда. Но нещата не са толкова прости, защото на такъв отговор може да се каже, че между крадците, минали и не минали през съдебните зали, има много голям брой хора, за които може да се вярва, че искрено са смятали държавата за своя, много или малко са били рожби на режима. Нека най-напред се спра на отговорите, дадени досега от отговорни български институти. В началото, когато това явление започна епидемично да се разраства и прикриването му по много причини стана невъзможно, партията, съдебните и милиционерските органи естествено го приписаха на “неизживени буржоазни навици”, “порочни остатъци от психологията на миналото”, “влияние на враговете отвън” и т. н. По онова време абсолютно всеки недостатък бе приписван неизбежно на горкото черно минало. Като студент и като инженер съм присъствал на много лекции, беседи и срещи, на които непрестанно ни се набиваше в главата, че човешките недостатъци били част от “разврата на миналото”. Хората, които твърдяха това, забравяха, че и преди комунизма в България имаше значителна държавна собственрст, имаше огромен брой хора, които служеха на държавата и разполагаха с нейното доверие при боравене с материални ценности. Кражби и присвоявания на държавна собственост също имаше, но те бяха рядкост. Обикновените кражби също не бяха често явление и, което е най-отличително, биваха извършвани от, така да се каже, традиционния вид крадци. Но за първи път в българската история граждани с професии, образование, инициативни, енергични, с много граждански добродетели масово посягат на държавната собственост. Всеки сериозен български журналист, който иска да потърси истинския отговор на въпроса, би могъл да прегледа всички съдебни папки и милиционерски досиета на осъдените граждани. Тогава ще го порази друг факт – че наистина голямото мнозинство от тези хора са дали значителен материален принос на държавата, в много случаи надвишаващ хилядократно присвоената от тях сума. Повтарям, тук не става дума за класическия тип крадци, които са друг обществен тип, а за нещо съвсем ново – за хора, които би трябвало да бъдат икономическата и духовната опора на обществото. В края на краищата звучи малко странно да казваш инженер-крадец, доктор-крадец, директор-крадец. Нямам никакво намерение да отричам ролята на човешката алчност, користолюбие, безотговорност, лекомислие и други недостатъци. Роля, която винаги е намирала своите изпълнители. Но когато престъпността придобие един наистина масов характер, когато едва ли не всяко материално подотчетно лице се оказва под непрестанно подозрение в злоупотреба, когато през съдилищата минава безспирен поток от хора, тогава явно обяснението не е в черното минало, нито в разложителното влияние на класовия враг, нито в неизживени буржоазни привички. Престъпността очевидно се подхранва от самата действителност, тя е пуснала своите корени дълбоко в нея и тъй като почвата е твърде благоприятна, се развива със застрашителна бързина. В един неотдавнашен разговор за престъпността в България главният прокурор на републиката, след като изреди вече стереотипните обвинения срещу миналото, подхвърли, макар и вяло, за някои аспекти на съвременността, които според него благоприятствали престъпността. Той говори специално за “нашите” другари и тяхното взаимно прикриване. Главният прокурор се побоя да отиде по-далече, но беше напълно ясно, че той има добра представа ако не за отговора на големия въпрос, то поне за посоката, в която трябва да се търси. Тая посока ни води при вътрешните мотиви на хората, които дръзват да присвояват обществена собственост. Аз лично съм провел немалко разговори било с осъждани граждани, било с хора, за които съм знаел, че са “свили” нещо зад гърба си. Мога да кажа, че всички тези граждани са обединени от една обща и категорично подчертана линия – че те смятат онова, което са извършили, за напълно справедливо, или по-точно за скрито поправяне на обществената несправедливост спрямо тях. Един управител на стол, мой добър приятел, човек завидно интелигентен, начетен, с добър вкус и широко сърце, ми е казвал: “И аз свивам, както всички други. Защото тичам по десет-дванайсет часа на ден, оставам без крака, в последните 15 години съм дал печалба за милион, а получавам по-малко от всеки мамин син, който си чеше задника. Това не са техни пари. Това са мои пари. Ако един ден ме хванат, ще им го кажа. Това са мои нари. Аз не пипам вашето, вземам това, което си е мое!” Но него едва ли щяха да го хванат, защото той знаеше как да прави отчетите и как да се опази. Несправедливото заплащане на собствения труд беше един от най-популярните и основни мотиви, които хората предявяваха срещу собствената си съвест. “Най-големият крадец тук е държавата, така че няма нищо грешно, ако човек се опита да си върне малко от откраднатото” – беше оправданието на мой познат шофьор на камион, който правеше “черни” курсове. За дълго време в България заплащането на инженерно-техническия състав по заводи и фабрики беше толкова мизерно (съгласно Кодекса на труда то не биваше да надвишава с повече от 6 на сто средната работническа заплата), че за да се препитават, мнозина инженери трябваше да прибягват до трикове. Те внедряваха всяко ново производство с първоначално много примитивна технология, далеч под модерните стандарти. Това им даваше възможност да правят в течение на следващите години “рационализации”, чрез които технологическият метод бавно се подобряваше и те получаваха съответните рационализаторски възнаграждения. Но тъй като инженерите и техниците сами не можеха да бъдат рационализатори, което се смяташе за част от служебните им задължения и не се заплащаше, бяха измислени т. нар. рационализаторски колективи, в които се включваше за параван един работник. Погледнато в дълбочина, това псевдорационализиране на един умишлено предварително влошен технологичен метод представляваше най-рафинирана и неоткриваема кражба от държавата. Нормировчиците съветваха хората никога да не преизпълняват нормата с голям процент, който веднага би показал, че тя е фиктивна и би могла да бъде завишена със скок. С времето нормата ставаше реална, но хората вече бяха изтръгнали по някой лев от нея. Това бяха ощетявания на държавата, каквито никаква стопанска или криминална милиция не можеше да хване. И според мен в по-късните години този начин на непряко присвояване на обществени средства стана главният, може би защото беше и най-безопасният. Ала едновременно с чувството, че поправят сурова обществена несправедливост, в хората, които бяха започнали да присвояват държавни вещи или пари, се надигна и едно-друго оправдание, което в последните години щеше да стане нещо като идеологическа мотивировка на кражбата. “Всички крадат! А тия, които са най-горе, крадат най-много!” – тези думи съм ги слушал десетки пъти при най-различни обстоятелства. Било когато кварталният зарзаватчия “удря” паланцата (стар ръчен кантар, б. р.), било когато келнер надписва, било когато човек забележи, че помпата на бензиностанцията вкарва в резервоара въздух или когато пробутат развалена или некачествена стока. И като свържем рухването на нравствеността с изчезването на идеалите, отговорът на въпроса “Защо хората крадат от своята държава?” става пределно ясен. Но може би това бе най-добре формулирано от един представител на Комитета за държавен контрол, който след една щателна проверка в известно предприятие каза: “Имам чувството, че присвояването на обществени средства е станало закон на живота у нас.”", "date": "2019.06.09", "title": " Георги Марков: Защо хората крадат от „своята” държава?\t"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b0%d1%80%d0%bd%d0%b0-%d0%ba%d1%8a%d1%89%d0%b0-%d1%81%d0%b5-%d1%80%d0%b5%d1%81%d1%82%d0%b0%d0%b2%d1%80%d0%b8%d1%80%d0%b0-%d0%be%d1%82-%d1%82%d1%8a%d1%80%d0%bd/", "text": "Архитектурното бижу от 19 век е паметник на културата При реставрацията са използвани само естествени материали-камък, желязо и дърво Бизнесменът Емил Димитров от Велико Търново вдъхна нов живот на къщата на известния аптекар, музикант, фотограф и бохем от 19 век Никола Златев. Старинната сграда се намира на ул.”Велчо Джамджията” на знаковия площад “Велчова завера” в болярския град. Настоящият стопанин е превърнал вековната постройка едновременно в архитектурно бижу и музейна експозиция, която разказва за живота на именития търновец. “Купих къщата, която беше в окаяно състояние преди 13 години. Едва наскоро успях да я възстановя. Реставрацията ми отне близо 8 месеца упорита работа. Фасадата на сградата е в оригиналния и вид. Първоначално постройката се водеше двуетажен дюкян като промених предназначението и на едноетажна сграда с жилищна площ”, сподели Емил Димитров. Предприемачът се амбицирал да съживи постройката, след като прочел книга, посветена на някогашния собственик Никола Златев. Оказало се, че двамата са родени на близки дати и са зодия Дева. Димитров бил впечатлен от яркия живот на търновеца. Освен, че обновил и укрепил жилищната сграда, той решил по оригинален начин да разкаже исторически факти свързани с нея и бившите и обитатели и те да станат достояние на повече хора. Никола Златев е роден на 10 септември 1843 г. От малък се посвещава на музиката. Започва с дрянова свирка и продължава със скъпа цигулка. Взема уроци при специален учител, свири по сватби, а с посредничеството на чужденци търси нотни ръкописи и музикални учебници. С лекота усвоява 14 музикални инструмента. Никола Златев заминава първо в Цариград и Атина като музикант. После се отправя в западна Европа – Унгария, Виена, Милано, Павия и Бергамо. Там прави опити да получи образование и да започне търговия с бубено семе. Същевременно свири в различни оркестри и посещава Миланска скала.Когато окончателно се завръща в Търново, той продължава бащиния занаят – аптекарския, работи като фотограф и взема участие в театралната трупа към Народно читалище “Надежда”. През 1870 г. внася първото пиано в Търново. Никала Златев споделя: “Като се върнах от Италия кандърдисах Кръстьо Карагьозов, син на фабриканта Стефан Карагьозов, да купи пиано. Той се съгласи и аз го дикирдисах от Италия. Когато това пиано пристигна, моят живот малко се промени”. Никола Златев е автор на две композиции “Търновски марш” и “Златев марш”.Пръв нотира песента за търновския чорбаджия хаджи Минчо, тъст на хаджи Николи хаджи Димов Минчоолу. Звезделин Цанев коментира въпроса с песента така: “Автор на текста е бащата на известния наш проф. Васил Златарски – Никола Златарски. Музиката е написана от бащата на аптекаря Илия Златев – Никола Златев, който е бил капелмайстор на арабската музикална команда на квартируващия по това време в Търново арабски полк. Първият оригинал на тази песен се пазаше от покойния проф. Васил Златарски”. Докато пребивава в Италия, Никола Златев проявява интерес и към фотографията. Там той получава специален лиценз и пръв пренася фотографията в Търново като изкуство. Затова и неслучайно на визитната му картичка е записано: “Никола Златев – светлописец, Търново.” Участието му в театралния живот на Търново пък е свързано с постановката “Многострадална Геновева”. Както сам разказва, Иванчо х. Павли Иванов го “кандардисва” да си обръсне мустаците, за да може да изиграе ролята на Геновева. Други участия взема в драмите “Зла жена” и “Покръщението на Преславския двор”. Заедно с предесдателя на Народно читалище “Надежда” Тодор Шишков, искат разрашение от каймаканина за тяхното реализиране. През 1871 г. участва в комедията “Криворазбрана цивилизация”. Никола Златев е учредител на Ловно-рибарско дружество “Сокол 1884” в Търново. На 14 май 1884 г. се създава първата ловна група, която скоро се превръща в ловно дружество. Нейната цел била задружен лов, веселие и гуляи. В състава са влезли интелигентни хора от Велико Търново и чехи, които са ръководили Българската просвета.Първите учредители са 26 души между които са Никола Златев – аптекар, Карл Шкорпил – учител, Ото Хорейши, Антон Новак, Клейш, д-р Стат Антонов, Атанас Колев, Димитър Друмев племенник на Митрополит Климент, Атанас и Стефан Стамболови, Петър Славчев и др. съграждани и обществени деятели. За председател е избран Никола Златев.През 1887 г. заедно със Стефан Стамболов дружеството чества своята 3-та годишнина край водопада “Хотница”. Уставът на дружеството е утвърден на 10 февруари 1893 г. от княз Фердинанд. Именитият търновец умира през 1916 г. Самобитната “Никола Златевата къща” вече посреща гости, които остават запленени от автентичната обстановка. Дивят се на чудната панорама към Градската галерия “Борис Денев”, паметника на Асеневци, миандрите на р.Янтра. От терасата на жилището се вижда и уникалната църква “Св.Св.Константин и Елена” с въртящи дървени колони, построена през 1870 г. от майстор Колю Фичето. “При реставрацията са използвани само естествени материали-камък, желязо и дърво”, подчертава Емил Димитров. Още щом прекрачат прага през масивната дървена врата на къщата, гостите се потапят в атмосферата и духа на 19 век. Докато се изкачват по масивното дървено стълбище, звучи песента за Хаджи Минчо. На стените пък са окачени портретите на членовете на фамилията на Никола Златев, както и снимки на старо Търново. На челно място е поставена масивна икона на Света Петка, чиито мощи през Второто Българско царство са се пазели в Търново и е била почитана като покровителка на старата столица. “Открих иконата в къщата и тя бе реставрирана. Рисувана е от студент в началото на 90-години на миналия век”, разказва Димитров. Уютната атмосфера на кокетното жилище е съчетание от исторически дух и обзавеждане с автентични старинни мебели и предмети с антикварна стойност от Франция и Стара Европа. Дюкянът под къщата е бил една от първите лекарни /б.а.аптеки/ в старо Търново. Знае се, че бащата на Никола-Янаки Златев единствен е имал право да лекува турските ханъми. Емил Димитров разкрива, че възнамерява да постави и обелиск на видния търновски музикант и фотограф на фасадата. Дюкянът под къщата е бил една от първите лекарни /б.а.аптеки/ в старо Търново. Знае се, че бащата на Никола-Янаки Златев единствен е имал право да лекува турските ханъми. Емил Димитров разкрива, че възнамерява да постави и обелиск на видния търновски музикант и фотограф на фасадата. “Никола Златевата къща” е в старинната част на Велико Търново, по която минава основния туристически поток към крепостта Царевец. В близост се намират също улицата на занаятите, по-известна като Самоводската чаршия, музей “Възраждане и Учредително събрание”, катедралния храм “Рождество Богородично”, Регионална народна библиотека “Петко Рачев Славейков”, Мултимедиен център “Царевград Търново”. В уникалната къща вече са отсядали англичани и германци и са останали възхитени от възрожденския дух, съчетан с удобство и лукс. Емил Димитров се е специализирал в превръщането на стари постройки в истински архитектурни перли. Той е собственик и на друг хотелски комплекс, както и на известния пиано бар “Максимус” в централната част на старопрестолнината. В момента Димитров прави сериозен ремонт на бутиковия хотел и на нощното заведение. Обновява и просторната лятна тераса, от която се разкрива приказна панорама към историческите хълмове на Велико Търново.", "date": "2019.06.09", "title": " Легендарна къща се реставрира от търновски бизнесмен\t"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bd%d0%b0-%d0%bc%d0%be%d0%bb%d0%b4%d0%be%d0%b2%d0%b0-%d0%be%d0%b1%d1%8f%d0%b2%d0%b8-%d0%b2%d1%80%d0%b5%d0%bc%d0%b5%d0%bd%d0%bd/", "text": "Парламентът на Молдова на заседание в неделя единодушно прие декларация, с която признава за незаконно назначаването на Павел Филип за изпълняващ длъжността президент на страната, предаде „Нова тв“. Депутатите изразиха и намерение да се обърнат към международни организации, включително в Съвета за сигурност на ООН за ситуацията в страната. Парламентът се събра извънредно по една единствена точка в дневния си ред – приемане на декларация за политическата ситуация в Молдова. „Молдовският парламент се обявява против узурпацията на властта от бившето правителство, което загуби доверието на Молдова. Вместо мирно прехвърляне на властта, беше решено да се отговори с дестабилизация. Парламентът признава правителството на Филип за незаконно“, пише Мая Санду, лидер на блока АКУМ, която вчера положи клетва като нов министър-председател. Парламентът призова също всички служители на правоприлагащите органи „да не се подчиняват на заповедите на узурпаторите и да застанат на страната на законното правителство – парламента, правителството и президента“. Декларацията беше приета единодушно с допълнението, че ситуацията трябва да бъде отнесена към международните организации, сред които и Съвета за сигурност на ООН. Проруската социалистическа партия на Молдова и проевропейският блок АКУМ сформираха в събота парламентарно мнозинство и след три месеца очакване страната най-накрая се сдоби с ново правителство начело със съпредседателя на блока АКУМ Мая Санду. Конституционният съд беше дал срок до събота за избор на правителство и настоя президентът да разпусне парламента. Додон обаче отказа и малко по-късно през деня беше формирана коалиция, която излъчи и премиер. Конституционният съд обаче обяви тези решения за незаконни и спря правомощията на държавния глава. Парламентът отговори, че Демократическата партия, която все още е на власт, се опитва да узурпира властта чрез съда. В неделя Конституционният съд назначи изпълняващия длъжността президент Павел Филип на мястото на президента Игор Додон. Филип подписа указ за разпускане на парламента и свика предсрочни избори на 6 септември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Парламентът на Молдова обяви временното правителство за незаконно"}
{"url": "https://trud.bg/%d1%81%d0%b5%d1%80%d0%b3%d0%b5%d0%b9-%d1%81%d1%82%d0%b0%d0%bd%d0%b8%d1%88%d0%b5%d0%b2-%d0%b2%d1%8a%d1%82%d1%80%d0%b5%d1%88%d0%bd%d0%b8%d1%8f%d1%82-%d0%b4%d0%b8%d0%b0%d0%bb%d0%be%d0%b3-%d0%b2-%d0%b1/", "text": "„Битката не е да се отсече нечия глава, а спорът е за политическата линия на партията и за това как функционира като вътрешна демокрация. Спорът е дали БСП остава социалистическа по идеология и проевропейска политическа сили или се превръща в популистка консервативна партия. Втората тенденция я виждаме през последните две години – с подчертано евроскептично говорене и с влизане на терена на т.нар. „патриоти“. Това доведе и до втория мандат за ВМРО в Европейския парламент“. Това каза пред   Сергей Станишев, председател на ПЕС и евродепутат. „Въпросът е политическият доклад за представянето на социалистите на изборите, приет от Националния съвет на социалистите, да свърши работа на БСП да не повтаря системните си грешки. Едноличният стил на вземане на решения, често – политика на инат, без да се оценява правилно общественото мнение, загърбва колективния характер на БСП“, допълни Станишев. По думите на Сергей Станишев вътрешният диалог в БСП е тежко нарушен. „Докато в партията не създадем атмосфера на взаимна чуваемост, а не на вътрешни войни, докато не започнем да разговаряме и да вземаме решения, отчитайки различните мнения, никой няма да ни връчи в ръцете управлението на държавата. Ако не можеш да осигуриш мир в собствената си партия, как ще осигуриш спокойствие и перспектива на държавата“. Станишев нарече „имитация на оставка“ решението на Корнелия Нинова да се оттегли от председателския пост в БСП. Според него позицията й е далече от поемането на отговорност. Никой не е незаменим, каза Сергей Станишев в отговор на въпроса кой ще бъде лидер на БСП. „Много пъти съм казвал, че не можеш два пъти да влезеш в една река. След като съм подал оставка, имам достатъчно ангажименти и отговорности. За мен битката не е лична“. По повод номинацията на евродепутата Петър Витанов за председател на делегацията на българските социалисти в Европарламента Станишев каза, че в това не вижда политическа логика. „Аз ще помагам на Витанов, но той, непознавайки този механизъм и отношения, ще трябва да отстоява наши конкретни интереси като делегация“. Според Сергей Станишев шансовете на кандидата на социалистите за председателския пост на Европейската комисия Франс Тимерманс са големи. „Настояваме кандидатът за президент на ЕК да се разглежда сред тези, които са участвали в европейските избори като водещи кандидати на политическите семейства в Европа. Това е демократичното“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Сергей Станишев: Вътрешният диалог в БСП е тежко нарушен\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b7%d0%b5%d0%bc%d0%b5%d0%b4%d0%b5%d0%bb%d0%b8%d0%b5%d1%82%d0%be-%d0%b7%d0%b0%d0%bf%d0%be%d1%87/", "text": "Експерти от земеделското министерство започват допълнителни инспекции на проекти по Програмата за развитие на селските райони. Под прицела на проверяващите са тези, които са поискали финансиране и за басейни, джакузита и ресторанти, предаде БТВ. Инспекцията започна от Лясковец. Една от къщите, които се проверяват днес, е получила финансиране от 68 хил. лева. Собствениците са кандидатствали за допълнителни подобрения – басейн, който и към момента е действащ, но се нуждае от допълнителни съоръжения. Проверяваните къщи за гости са общо 14. Те са в цялата страна. Техните проекти все още не са одобрени. „Проверките бяха оповестени от министър Танева. Ще проверяваме дали обектите функционират по предназначение и дали проектите, които са подали за новия програмен период, ще се използват по предназначение, а не за лични нужди“, каза Стефан Спасов от МЗХГ.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Министерството на земеделието започна извънредни проверки на 14 къщи за гости"}
{"url": "https://trud.bg/16-%d0%be%d0%b1%d0%b5%d0%ba%d1%82%d0%b0-%d0%b2-%d0%bc%d0%be%d1%81%d0%ba%d0%b2%d0%b0-%d0%b1%d1%8f%d1%85%d0%b0-%d0%b7%d0%b0%d0%bf%d0%bb%d0%b0%d1%88%d0%b5%d0%bd%d0%b8-%d1%81-%d0%b1%d0%be%d0%bc%d0%b1/", "text": "Анонимни заплахи за поставени бомби бяха получени в неделя в 16 обекта в Москва, сред които катедралата „Христос Спасител“ и телевизионната кула в Останкино. Полицията е започнала спешна проверка, съобщи говорител на аварийните служби на столицата, цитиран от  По думите му, всички места вече се проверяват от персонала на оперативните служби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " 16 обекта в Москва бяха заплашени с бомби"}
{"url": "https://trud.bg/%d1%83%d1%87%d0%b5%d0%bd%d0%b8-%d0%b4%d0%b5%d1%88%d0%b8%d1%84%d1%80%d0%b8%d1%80%d0%b0%d1%85%d0%b0-%d0%b1%d0%b5%d0%b1%d0%b5%d1%88%d0%ba%d0%b8%d1%8f-%d0%b5%d0%b7%d0%b8%d0%ba/", "text": "Американски учени създодоха система с изкуствен интелект, която може да дешифрира крясъците и плачовете на бебето и да установи от какво се нуждае то, съобщава БТА. Математици от университета на Северен Илинойс в Декалб си поставили за цел да разработят система, която разпознава и разбира „бебешкия език“. „Главната ни задача е да подобрим здравето на малките деца и да облекчим живота на родителите и бавачките. Скоро ще започнем сътрудничество с болници и медицински изследователски центрове. То ще допринесе не само за по-нататъшните изпитания на системата, но и за прилагането й в практиката“, заяви Личуан Лю от университета. Лю отбеляза също, че при създаването на изкуствения интелект екипът е имал предвид вижданията на педиатри и родители, които са уверени, че плачът на бебето се променя в зависимост от онова, което в момента не му достига. Учените предположили, че плачът и крясъците на бебето са подвластни на същите правила за разпознаване, както членоразделната реч. Затова приложили методика за дешифриране на звуци и въз основа на нея създали аналог, който превежда „бебешкия език“. Първоначално с помощта на системата анализирали направени при едни и същи ситуации записи на бебешки крясъци и отделили общите характеристики. След това се опитали да класифицират бебешките крясъци. В резултат на прослушването на няколкостотин подобни аудиозаписа системата отделила десетина сигнала в плача и „речта“ на бебето, които показват, че то иска да яде, да спи и т.н. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Учени дешифрираха „бебешкия език“"}
{"url": "https://trud.bg/%d1%88%d1%83%d0%bc%d0%b5%d0%bd%d1%86%d0%b8-%d0%b8%d0%b7%d0%bf%d1%80%d0%b0%d1%82%d0%b8%d1%85%d0%b0-%d1%82%d0%b8%d1%85%d0%be%d0%bc%d0%b8%d1%80-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd/", "text": "Шуменският полицай и безспорен приключенец Тихомир Радев /47 г./ пое към Германия в неделя, за да сбъдне своята детска мечта – да преплава Дунав от неговия извор чак до вливането му до Черно море. Пътешествието му, без аналог, стартира пред зала „Арена Шумен“, откъдето го изпратиха десетки приятели и най-близките му хора. „Животът е сега, тук, днес. Следвайте мечтите си!“, обърна се към всички Тихомир и се зарече да изпълни маршрута, за който мечтае от дете. Проектът му „Приключение по Дунав“ е роден от „Дунавския лодкар“ на Жул Верн още като бил момче, а от две години се готви да преплава 2 500 км с каяк. Ще се храни с каквото намери по бреговете, ще си купува само питейна вода. И както вече заяви пред „Труд“, това ще бъде огромно психическо изпитание, не толкова физическо. Няма да се среща с хора, ще избягва урбанизирани територии и ще следва мечтата си. Планирал е да я реализира до 31 август, а през цялото време ще я документират две камери. В неделя начинанието му беше благословено от отец Пламен, който освети каяка и напомни на пътешественика да се осланя на Божията помощ в трудни моменти. Сигурно е, че те няма да липсват по време на екстремното гребане в режим на оцеляване по поречието на Дунав през Германия, Австрия, Словакия, Унгария, Сърбия, България и Румъния. Неговият съидейник Харизан Харизанов, който остава в Шумен, му подари книжна икона на Св.Николай Чудотворец. В багажа на Тишо, който е около 30 кг., няма място за тежки предмети. Единственият талисман, който носи, е гривната на ръката му, подарък от двете дъщери. Изплетена е от парашутно въже, има компас и магнезиева запалка. Шуменецът потегли с автомобил, шофиран от приятел. До Германия спътник ще му бъде приятелката му Красимира, а на 11 юни ще е последната, която ще прегърне и ще му пожелае успешно завръщане. Да го изпратят в неделя бяха дошли и малките скаути на Шумен. Тишо им е любим учител и децата трудно скриха сълзите си, но обещаха да „изядат“ вдъхновилия го роман, докато го чакат да се върне. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Шуменци изпратиха Тихомир на световно приключение по Дунав"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b0%d1%80%d0%bd%d0%b8%d1%8f%d1%82-%d0%b2%d1%80%d0%b0%d1%87%d0%b0%d0%bd%d1%81%d0%ba%d0%b8-%d1%84%d0%be%d1%82%d0%be%d0%b3%d1%80%d0%b0%d1%84-%d0%b1%d0%be%d1%80/", "text": "Във вторични суровини открих целия архив на туристическо дружество „Веслец“ Експериментите със замяна на едни исторически факти с други са кощунство На софийския битак в Малашевци купих превод на Ботев на латински език Борис Врачовски е роден през 1947 г. във врачанското село Борован. Завършил е журналистика в СУ “Св. Климент Охридски”. Дописник в местни и централни издания. Кореспондент на БНТ още по време на черно-бялата телевизия. Работил е в Окръжния комитет на Комсомола, фотограф и видеооператор – снимал какво ли не, включително и нападението над Тодор Живков във Враца, откриването на Рогозенското съкровище, първата копка на АЕЦ “Козлодуй”… Стенограф, пиротехник (дипломиран), построил си сам малка Водноелектрическа централа, аха да си създаде и мини Етър, колекционер на стари книги и предмети, копач и изследовател на хума. – Господин Врачовски, покрай Ботевите дни всяка година около 2-ри юни някои казват, че тогава цяла България гледа към Враца. Тази година те започнаха с откриването на паметник на големия режисьор Людмил Кирков. Оказва се, че доста известни хора са родени тук. Разбрах, че във Враца има идея да се направи цяла алея на известните врачани?  – Не е задължително на всички прослойки първи хора да има паметници. Но Людмил Кирков естествено, че заслужава. Дори не си даваме сметка, чии са тези филми, които всички харесваме – “Момчето си отива”, “Селянинът с колелото”, “Матриархат”, “Оркестър без име” и много други. А още повече не много хора знаят, че режисьорът им – Кирето, както го наричаха, е врачанин. От тук са и скулпторът Андрей Николов дузина известни възрожденци и поборници. Врачанският край е свързан и с нашите народни хора. В началото дори не знаех, че тези хора са на Дико Илиев, който е живял в Оряхово. Имал съм възможност да общувам с него. – Кога беше това?  – За едни Ботеви дни оттук се излъчваше предаването “Всяка неделя” и от Окръжния комитет на партията ми дадоха една лека кола да го доведа от Михайловград (сега Монтана). Бай Дико участваше в предаването директно от площада “Христо Ботев” във Враца. Той дирижираше всички духови музики и беше много затрогващо. Като говорим за Людмил Кирков, се сещам и за Анастас Йованович – той е първият български фотограф. Сърбите твърдят, че е първият фотограф и там, но премълчават, че е роден във Враца. Затова смятам, че трябва да има и негов паметник. – Една от вечните теми, свързани с Враца, е как е загинал Ботев и особено кой и защо го е убил. Сигурно сте чували през годините десетки версии?  – Не чакайте да кажа кой е убил Ботев. За мен много добър отговор дава писателката Неда Антонова в последната си книга – “Неговата любима” за Венета Ботева. Героят сам си задава въпроса: “Кой уби Ботев?” И отговаря: “Може да е турчин, може да е овчар, може да е всякакъв, но не българин уби Ботев. Уби го той. Той го уби. Този човек има име, но не е българин. Българин не е убил Ботев.” Вярно е, че има много скандални версии за смъртта на поета, но това е простотия, недостойна работа, някои хора го правят, за да бъдат забелязани. Още повече ме смущава друго. Непосредствено след убийството му Ботев не е тачен, не е признаван от властите тогава. Венета Ботева изпада в немилост, на майка му Иванка Ботева отказват пенсия… Това е продължението на същите тези дребни душици. Героите си дават живота за свободата, а после дори не им се обръща внимание. – Сега е модерна тенденцията да се пренаписва историята, не само у нас, но и по света. Като пример: не е имало турско робство, колко добре сме си живели. Как вие – от другото поколение, гледате на това?   – Аз съм от Борован, селото на народния певец Иван Пановски. Той пее песента “Еничари ходят, мамо”. Всичките тези народни песни са като едни камъни, търкаляни в реката, огладени и приели съвършени форми, които никой не може да промени. Това е народната поезия. Така че “Еничари ходят, мамо”, няма да се появи на голо и ако това не го имало. По-късно Борован е най-революционното село в този край – там несправедливости не са се търпели. – Сега изискването е историята да бъде политкоректна и за това се използва политически коректен език. Защо така се срамуваме от историята си понякога?  – Историята в никакъв случай не би трябвало да бъде политически коректна. Тя трябва да се показва такава, каквато е била. Срамуваме се, защото така сме възпитавани 45 години – да бъдем само напред и нагоре. Откривам такава черта при траките, чийто наследници сме българите, и които сме били най-голямото население след Индия. Херодот казва: “Ако траките имаха държава и писменост, щяха да бъдат непобедими”. А те не са имали писменост и държава, защото са воювали между себе си, а не с другите. Спасяването е ставало поединично. Тази черта се е запазила и до днес в българите. – Как гледате на тенденцията “Европа не на нациите, а на обща европейска идентичност”. Цената за това не е ли забравата на собствената история и идентичност?  – Обща европейска идентичност няма и там е бедата. Експериментите със замяна на едни исторически факти с други са кощунство. Жалки са. Натрапва се тезата, че Руско-турската война преди 141 години не била освободителна. Тези опити няма да успеят, но те повлияват особено на младите. Знаете ли, че български деца в Германия казват, че Ботев и Левски са били терористи. Излиза, че щом някой има пушка, щом е тръгнал да сваля правителство, значи е терорист. Това го знам от много близки хора. – Вие имате много интересен живот, няма врачанин, който да не Ви познава, знаете и 2, и 200, колекционирате и стари книги и предмети, да поразровим малко спомените Ви…  – Съвсем случайно на софийския битак в Малашевци открих в една книжка Ботев преведен на латински. Акад. Александър Теодоров-Балан в предговора задава въпроса кому е необходим такъв превод. И сам си отговаря: “Колцина знаят да си служат с латински, но това са най-учените хора в света. Те ще прочетат тези стихове и ще открият Ботев. А това е достатъчно”. Пак на този битак открих и първите томове на Кузман Шапкарев – нещо изключително ценно и голямо богатство. И бързам да кажа, че не ги продавам (смее се). – Присъствали ли сте на откриването на Ботевия паметник на градския площад?  – Бях тогава на площада. Спомням си, че Тодор Живков го откри и, когато дръпна бялото покривало, бай Тошо се пошегува: “Няма ли кой да снима?” рече го, защото отпред нямаше нито един фотограф. В друга година пък откриването на Ботевите дни бе дадено на Окръжния комитет на Комсомола, където работех. Сценарият го знаех само аз. Преди откриването на дните, правехме репетиции и един от началниците каза: “За другаря Живков, ще рапортувате на Борис Врачовски!” (смее се). Така аз приемах парада за откриването на Ботевите дни, макар и на репетиция. Попълвал съм през годините архива за тези Ботеви дни. Участвал съм в създаването на архива на Туристическо дружество “Веслец”. Със снимки, макар да не съм професионален фотограф, но след това така се случиха нещата. А този архив без малко да бъде загубен… – Защо, какво стана с архива?  – След 10-и ноември намерих във “Вторични суровини” архива на ТД “Веслец”, вкл. и протоколната книга за създаването му от 1900-ата година. Гледах и не вярвах на очите си. Бяха изхвърлени от Държавния архив. Напълних няколко чувала, имаше и портрети на Ботев правени за календари. За килограм хартия се плащаше по 40 стотинки и ги купих. След като имах това богатство, съобщих на колегите си журналисти, че притежавам архива на ТД “Веслец” от създаването му до днешни дни. Това трая месец-два-три. И през това време разбрах за какво е изхвърлен архива. Оказа се, че е било предадено като вторична суровина от Окръжния държавен архив, за да си опростят данъците – Общината имаше такава идея. Заявих им, че архивът им е в мен и веднъж в ателието ми нахлу една жена от Архива със заплашителния вик: “Нямаш право да притежаваш архива ни! Дай ни го веднага!” Попитах ги и дали са имали установена кражба. „- Не, нямаме кражба”, викат те. И отказах да им го дам, изгоних ги. Вкъщи дойде полиция, телефонът ми не млъкваше да звъни, тормоза голям беше. Една седмица минах буквално в нелегалност, но усетих, че работата става дебела. Дадох 25 лева на един от моите работници да преснима по-ценните неща и сега имам съхранено това, което бях взел. Е, дадох им чувалите, но бая нерви им струваше това. – Защо, номера ли им играхте?  – Извиках ги да дойдат в 3 часа следобед, за да ги вземат. Вече бях преснимал всичко ценно. Два часа преди тях обаче поканих врачанските журналисти от всички медии. Когато полицаите дойдоха, много се ядосаха. И с няколко от колегите тръгнахме в китайска редица към МВР-то, носейки на ръце документите. Полицаите вървяха след нас. Минахме през центъра, народът гледа и се чуди какво става. Всичко това се документира с телевизионни камери и фотоапарати. Гледахме всички тези дребни душици със съчувствие – и от прокуратура, и от Държавен архив… толкова ниско беше поведението им… – Друго ценно намирали ли сте?  – Веднъж намерих невзривена мина – 82-милиметрова от Втората световна война в друг пункт на Вторични суровини. Аз съм бил редник на минохвъргачка, което означава, че само едно по-силно докосване може да я взриви и ще порази всичко на 60 метра. Сложих мината в колата и карах бавно по най-преките и малки улички, за да не ме удари някой. Звънях в РПУ-то, в Гражданска защита и никой не вярваше, че съм намерил мина. А всичко беше на живот и смърт. Прокурори дори ме питаха защо съм взел мината. “Ами така, обичам да си колекционирам, изрепчих им се на глупавия въпрос. Викам им войници не са ли ходили, такива недоразумения бяха… – Ако днес трябва да говорите пред ученици, ако ви поканят в някое училище, какво бихте казали на децата?  – Бих им казал да четат, във всичко да се съмняват, да търсят повече източници, за да сравняват и да стигнат до истината. От първия път да не вярват на нищо и на никого. Така ще опазят историята. Защото днес тя е в ръцете на поредните победители, много от тях недостойни хора. – С толкова много неща се занимавате, разбрах, че сте копач и изследовател на хума, наистина ли?  – Ооо, това е най-ценното нещо. Знаете ли, винаги съм се питал дали се занимавам с това, което трябва да правя в един кратък човешки живот, докато не се отдадох на проучването и добива на природния феномен хума. Чувствам се най-щастлив, когато получавам благодарности от излекували се хора от коварна болест с моята хума. Добивам над 10 вида хума, която е една от най-продаваните в България. С нея съм помогнал на много хора с тежки заболявания. Това за мен е най-голямата награда. Затова съм един щастлив човек.", "date": "2019.06.09", "title": " Легендарният врачански фотограф Борис Врачовски пред “Труд”: Закарах мина в полицията, а там не ми повярваха\t"}
{"url": "https://trud.bg/gti-%d1%84%d0%b5%d0%bd%d0%be%d0%b2%d0%b5-%d1%81%d0%b8-%d0%bf%d0%be%d0%ba%d0%b0%d0%b7%d0%b2%d0%b0%d1%82-%d0%ba%d0%be%d0%bb%d0%b8%d1%82%d0%b5/", "text": "Дори най-упоритият дъжд не е в състояние да угаси ентусиазма на участниците в традиционната GTI среща в австрийското градче Райфниц на езерото Вьортерзее. От цял свят почитатели на автомобили Volkswagen със „свещените“ три букви GTI отново паркираха на брега лъснатите си стари, нови и още по-нови машини. Австралийските тунинг звезди от социалните мрежи Марти и Муг пристигнаха от Австралия със самолет и веднага си купиха употребяван Golf GTI за краткия си престой в Европа, който ще препродадат преди заминаването си обратно. Ентусиаст от Мексико докара своята Jetta GTI с кораб от САЩ до Германия, за да я покаже на фестивала. Там имаше и коли от Оман, Канада и Китай. Наред с наточените модели на Volkswagen в срещата участваха и спортни автомобили от други марки на концерна като S модели на Audi и Cupra модификации на Seat. На специално трасе с трибуни желаещите да унищожават гуми въртяха дрифтове пред публика. По традиция GTI срещата е място, където млади кадри на обучение във Volkswagen показват свои разработки. Тази година те бяха подготвили два уникални автомобила. Екипът от заводите във Волфсбург представи Golf GTI Aurora с ръчно боядисани аеродинамични компоненти, натъпкан с дигитални технологии и мощна 3500-ватова озвучителна система. Колата се задвижва от 2,0-литров бензинов двигател с 380 к.с., свързан със 7-степенна скоростна кутия. Младият екип от саксонските заводи показа зрелищно комби Golf R FighteR с двойно предавене и с мощност 400 к.с.", "date": "2019.06.09", "title": " GTI фенове си показват колите\t"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d0%b3%d1%80%d0%b0%d0%b1%d0%bd%d0%b0-%d0%b7%d0%b5%d0%bb%d0%b5%d0%bd%d0%b8%d1%8f-%d0%be%d1%81%d0%ba%d0%b0%d1%80/", "text": "Първо място в конкурса “Принос към зелената идея” в категорията “Зелени компании и идеи за разделно събиране на растителни отпадъци” грабна Община Банско. Призът е още едно признание за водената от общината местна политика в сектор екология. Конкурсът, който се провежда за 9-а година, е под патронажа на Министерството на околната среда и водите. На церемонията, наградата получи Владимир Кушлев, секретар на Община Банско, при асистенцията на Константин Кожарев – началник отдел “Екология и чистота”.", "date": "2019.06.09", "title": " Банско грабна „зеления” Оскар"}
{"url": "https://trud.bg/%d0%b4%d0%b8%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d0%bd%d0%b8%d0%bc-%d0%b4%d0%be%d1%86-%d0%b4-%d1%80-%d0%b1%d0%be%d0%bd%d0%b8-%d0%bf%d0%b5%d1%82%d1%80%d1%83%d0%bd%d0%be%d0%b2/", "text": "Директорът на Националния исторически музей /НИМ/ доц. д-р Бони Петрунова получи наградата „Златен орел“ за принос в опазването на културно-историческото наследство. Отличието и бе връчено от кмета на Община Свищов Генчо Генчев по време на XV фестивал на античното наследство „Орел на Дунава“. Доц. Бони Петрунова е утвърден историк и археолог. Има множество участия в археогически разкопки като ръководител – от 1988 г. до 2017 г. Участва в над 60 археологически експедиции в почти всички краища на България. Носител е на много награди, сред които „Археолог на годината“ през 2018 г. и наградата на Министерството на културата „Златен грифон“ за принос в развитието на българската археологическа наука. „Щастлив съм, че връчвам наградата на един достоен човек. На една жена, която покори един от най-трудните археологически обекти – крепостта Лютица“, заяви Генчо Генчев. Пред многобройните присъстващи в аничния град Нове доц. Петрунова изрази голямата си благодарност за полученото признание и заяви: „Оттук този „Орел“ ще бъде отнесен в кабинета ми в Националния исторически музей, откъдето двамата ще наблюдаваме, опазваме и популяризираме културното наследство на България“. В Свищов доц. Петрунова изнесе публична лекция на тема „ Древни съкровища, музеи, туризъм“. В нея тя разказа за част от обектите, които е ръководила и за разкритите важни археологически находки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Директорът на НИМ доц. д-р Бони Петрунова получи наградата „Златен орел“\t"}
{"url": "https://trud.bg/%d0%b4%d1%83%d0%bd%d0%b0%d0%b2-%d0%b7%d0%b0%d0%bb%d1%8f-%d0%bf%d0%b0%d1%80%d0%ba%d0%b0-%d0%bd%d0%b0-%d0%bb%d0%be%d0%bc-%d1%81%d0%bf%d0%b8%d1%80%d0%b0%d1%82-%d0%ba%d1%80%d0%b0%d0%bd%d0%be%d0%b2%d0%b5/", "text": "Дунав достигна в неделя кота 810 см край Лом и вълните му плиснаха по северните кейове на „Пристанищния комплекс“. Според служители на порта крановете в близост до реката са спрели работа, а електричеството е изключено, за да не се стигне до злополуки. Още в средата на миналата седмица голямата река се покачи до ниво 750 см край Лом и общинската управа обяви втора степен на готовност за борба с бедствия. По бреговете на Дунав бяха разположени 5 поста, които следят денонощно за покачването на водата и състоянието на дигите. Засега няма опасност реката да прескочи предпазните съоръжения, но избили подпочвени води заблатиха част от Дунавския парк и отрязаха пътя към корабните понтони. В разливите се разхождат щъркели и ловят жаби, а въдичари прецапват през локвите и мятат куките в прииждащата ръка. Ширналите са мътни езера по крайбрежието обаче се превръщат в развъдник на комари и облаци от кръвопиещите насекоми тормозят града, оплакват се граждани. От местната управа заявиха, че вече са извършени две пръскания срещу комари, но закъснялото прииждане на реката създава непредвидени проблеми. През този месец предстои и трета обработка на крайбрежието срещу комари. Ако Дунав продължи да се покачва, при кота 850 см в Лом ще обявят трета степен „Опасност от преливане” и ще започнат изграждане на временни насипи пред реката в пристанището. На разположение на спасители и работници са 50 тона пясък и чували. Но според експерти в горния участък на Дунав нивото спада и най-вероятно наводнение в българския участък няма да има. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Дунав заля парка на Лом, спират кранове в порта (СНИМКИ)"}
{"url": "https://trud.bg/%d0%bc%d0%b2%d1%84-%d1%80%d0%b5%d1%88%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%82%d1%8a%d1%80%d0%b3%d0%be%d0%b2%d1%81%d0%ba%d0%b8%d1%82%d0%b5-%d1%81%d0%bf%d0%be%d1%80%d0%be%d0%b2/", "text": "Управляващият директор на МВФ Кристин Лагард призова днес най-големите икономики от Г-20 да превърнат намаляването на напрежението в търговията в свой приоритет, за да намалят рисковете за глобалния растеж, предаде Ройтерс. Срещнахме се в момент, когато световната икономика показва предварителни признаци за стабилизиране и засилване на растежа. Това са добри новини, но пътят, който ни очаква, продължава да е изпълнен с несигурност и рискове, каза Лагард след срещата на финансовите министри и управителите на централните банки от Г-20 в японския град Фукуока. Подчертавам, че за да бъдат смекчени тези рискове, главният ни приоритет трябва да е уреждането на сегашните търговски напрежения, включително премахването на съществуващите митнически тарифи и избягването на нови, каза Лагард. Необходимо е и да се работи за модернизиране на международната система за търговия, добави тя. В приетата на срещата декларация се говори за необходимостта от ускоряване на работата за създаването на по-ефикасна система за облагане на големите цифрови компании, предаде ТАСС. Целта е през 2020 г. да е изработен специален документ по този въпрос. Най-активни привърженици на въвеждането на т.нар. цифров данък са Франция и Великобритания. Те искат многонационалните дигитални корпорации като Амазон, Епъл, Фейсбук и Гугъл да плащат данъци в зависимост от това в кои страни получават основните си печалби, а не на чия територия са разположени централите им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " МВФ: Решаването на търговските спорове да е приоритет за страните от Г-20"}
{"url": "https://trud.bg/%d0%b0%d0%b2%d0%b0%d1%80%d0%b8%d1%80%d0%b0%d0%bb-%d1%82%d0%b8%d1%80-%d0%b1%d0%bb%d0%be%d0%ba%d0%b8%d1%80%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d0%b0%d0%ba%d1%82/", "text": "Временно е спряно движението в активната лента на АМ „Тракия“ в посока Бургас при км 85 поради аварирал тир. Това съобщават от Агенция „Пътна инфраструктура“. От пътната агенция допълват, че автомобилите се движат в изпреварващата лента и се регулира от „Пътна полиция”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Аварирал тир блокира движението в активната лента на магистрала „Тракия”"}
{"url": "https://trud.bg/%d1%80%d0%b5%d0%bc%d0%be%d0%bd%d1%82-%d0%b7%d0%b0%d1%82%d0%b2%d0%b0%d1%80%d1%8f-%d0%bf%d1%8a%d1%82%d0%bd%d0%b8%d1%82%d0%b5-%d0%b2%d1%80%d1%8a%d0%b7%d0%ba%d0%b8-%d0%bf%d0%be-%d0%b2%d1%8a%d0%b7%d0%b5/", "text": "От 10 юни /понеделник/ започва ремонт на пътните връзки на пътен възел „Цалапица“ при 112-ти км на АМ „Тракия“, съобщиха от пресслужбата на АПИ. Ремонтът включва подмяна на асфалтова настилка по връзките: София – Цалапица, София – Съединение, Бургас – Цалапица, Бургас – Съединение, Цалапица – Бургас, Съединение – Бургас, Цалапица – София и Съединение – София, както и ремонт на настилката на път III-8005 в участъка от п. в. „Цалапица“ до с. Цалапица. По време на ремонтните дейности пътните връзки ще се затварят поетапно. На 10-ти юни от 8 ч. до 20 ч. ще е затворена пътната връзка София – Цалапица. Обходният маршрут е: АМ „Тракия“ – пътен възел „Пазарджик“ при км 90 – гр. Пазарджик – път I-8 Пазарджик-Пловдив – кръгово кръстовище – с. Цалапица. Необходимо е шофьорите да карат внимателно и да спазват стриктно пътната сигнализация. Ремонтните дейности се финансират от бюджета на АПИ по програмата за текущ ремонт. Предвидените средства за обновяване на пътните връзки на п. в. „Цалапица“ са около 400 хил. лв. с ДДС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Ремонт затваря пътните връзки по възел „Цалапица“ на магистрала „Тракия“"}
{"url": "https://trud.bg/%d0%bc%d0%b8%d0%ba%d1%80%d0%be%d0%b1%d1%83%d1%81-%d1%81%d0%b5-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0-%d0%b8-%d0%be%d1%82%d1%81%d0%b5%d1%87%d0%b5-%d0%ba%d1%80%d0%b0%d0%b9%d0%bf%d1%8a/", "text": "Микробус се преобърна и отсече крайпътно дърво на метри от автобусна спирка в Пловдив. Инцидентът е станал на кръстовището на бул. „Пещерско шосе“ и ул. „Орфей“. За щастие при инцидента няма пострадали, предаде БТВ. Лек автомобил отнел предимство при опит за завой и предизвикал челен удар с микробус. Бусът се ударил в дърво и преобърнал на метри от автобусна спирка, на която е имало хора. Изкорененото дърво се е стоварило върху друг автомобил, паркиран пред близък жилищен блок. И двамата шофьори са тествани с дрегер, който не е отчел наличието на алкохол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Микробус се преобърна и отсече крайпътно дърво след челен удар с кола в Пловдив"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%bd%d1%8f%d0%bc%d0%b0-%d0%b4%d0%b0-%d0%bf%d0%bb%d0%b0%d1%82%d1%8f-%d1%81%d0%bc%d0%b5%d1%82%d0%ba%d0%b0%d1%82%d0%b0-%d0%b7/", "text": "Борис Джонсън, бившият британски външен министър и фаворит за приемник на Тереза Мей на премиерския пост, заяви в интервю, че ще откаже да плати „сметката за развода“ с ЕС от 39 милиарда лири, ако не бъдат предложени по-добри условия за Брекзит, предаде ДПА. Договорената сума от 39 млрд. лири ще бъде платена едва когато има „по-голяма яснота“ за пътя напред, посочва Джонсън пред вестник „Сънди таймс“. „Винаги съм смятал, че е странно да пишем чек, преди още да е постигнато окончателно споразумение“, заяви той. В петък Мей подаде оставка като лидер на управляващата Консервативна партия и с това даде началото на надпревара в партията за свой приемник. Предсрочни парламентарни избори обаче няма да има. Намерението си да се оттегли, тя обяви още миналия месец, признавайки, че не е успяла да уреди споразумение за напускането на ЕС от Великобритания. Мей обаче ще остане премиер, докато депутатите и членовете на Консервативната партия не изберат новия си лидер – процедура, която се очаква да отнеме не повече от два месеца. Утре ще стане ясно кои окончателно ще са кандидати за лидерския пост на консерваторите. За да влезе в надпреварата, всеки от претендентите трябва да си е осигурил подкрепата на поне осем депутати. Първият тур на гласуването е в четвъртък. Джонсън е сред основните фаворити за лидер на торите. Във Великобритания лидерът на най-голямата партия в парламента става премиер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Борис Джонсън: Няма да платя сметката за развода с ЕС, ако не ми предложат по-добри условия за Брекзит"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d0%b2-%d0%b7%d0%b0%d1%89%d0%b8%d1%82%d0%b0-%d0%bd%d0%b0-%d0%be%d1%81%d1%8a%d0%b4%d0%b5%d0%bd%d0%b8%d1%82%d0%b5-%d0%bf%d0%be%d0%bb%d0%b8%d1%86%d0%b0%d0%b8/", "text": "Протест под мотото „Полицаите не са убийци“ се провежда на площад „Света Неделя“ в София, предаде „Дарик“. Причината за него са осъдителните присъди на петима благоевградски полицаи, които според съда са отговорни за смъртта на Ангел Димитров-Чората, починал в ареста през 2005 г. Те бяха осъдени на по 7 години затвор. Протестът в подкрепа на петимата осъдени благоевградски полицаи се организира неслучайно днес. На 9 юни 2011 г. петимата полицаи получават оправдателни присъди. Протестът се организира от Инициативен комитет, зад него застават синдикати и служители на МВР. „Причините са няколко. Първо, на мястото на тези колеги можеше да бъде почти всеки от нас. Второ, както го обявихме в декларация, ние не можем да приемем за доказано, че петима, избрани на случаен принцип служители, изпратени да задържат някого, са тръгнали да го убиват. За нас тезата за наличие на умисъл продължава да е несъстоятелна. Надяваме се, разбира се, че съдът ще приеме за основателно искането на главния прокурор, което пък за нас е показателно, че и в съдебната система всички са единодушни по въпроса“, каза Валентин Попов, председател на Управителния съвет на синдикалната федерация на служителите в МВР. „Искаме делото да бъде възобновено и Върховен касационен съд да излезе с решение за възобновяване на делото, за да може грешките, които са допуснати с последното решение, да бъдат отстранени. В момента петима полицаи стоят в затвора без вина“, каза съпруга на един от полицаите. „Ние знаем едно – нашите мъже не заслужават и една минута да са там, където са в момента. Мен дори ме е срам да кажа мястото. Те не са превишили по никакъв начин правата си, изпълнявали са служебни задължения. Те не трябва да са там. Това е унижение за тях, за семействата им, за децата им, за колегите им, за общността, за всички“, посочи съпругата на друг от полицаите. Мирослав Писов, Янко Граховски, Георги Калинков, Борислав Механджийски и Иво Иванов получиха по 7 години затвор за смъртта на Ангел Димитров-Чората. Той почина при задържане на 10 ноември 2005 г. Задържаните полицаи внесоха искане до Върховния касационен съд за възобновяване на делото. На 31 май такова искане внесе и главният прокурор Сотир Цацаров. Дали тези искания ще бъдат уважени ще стане ясно на 14 юни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Протест в защита на осъдените полицаи за смъртта на Чората (СНИМКИ)"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bc%d0%b5%d0%b6%d0%b4%d1%83%d0%b2%d0%b5%d0%b4%d0%be%d0%bc%d1%81%d1%82%d0%b2/", "text": "Смесената комисия по историческите въпроси зацикли върху живота и делото на Гоце Делчев. Три дни скопската страна отказва да признае очевидния, документиран и признат от самия Гоце факт, че войводата е българин по народност. Македонската страна признава, че Делчев е роден в екзархийско населено място – Кукуш, че е бил екзархийски учител, но забравят чия е Екзархията. Забравят също и скръбното изказване на Гоце от писмото му до Никола Малешевски: „… когато си сме българи и всички страдаме от една обща болест“. Тая болест за Гоце бяха разделенията. И ясно е, че днес в Скопие още има хора, които търсят тези разделения. Докато България търски сътрудничество и обща полза, елитът в Скопие тупа топката и се опитва да ни замазва очите, за да си прокара политиката за НАТО и ЕС.  Поредното безобразие на скопските политици пролича достатъчно ясно в предложението им в смесената комисия. Според това предложение Делчев е деец на македонското освободително дело, който бил почитан и от народа на България. На няколко места се споменава как Делчев е символ на Македония, но системно се пропуска, например, че Организацията работи и в Одринско и това се споменава само пътьом. През цялото време се прокарва разделение между „македонско“ и „българско“ с внушението, че към онзи момент става дума за различни народи. В резултат, предлага се най-вече заедно да се чества 7 октомври – денят, в който костите на Гоце Делчев са предадени от комунистическата власт в София на Скопие. Между другото са споменати и други възможни дати, но без никаква конкретност и без никакво видимо намерение общо да се отбелязват заедно рождението и смъртта на Делчев, например. За мен подобно предложение е откровена подигравка, която всъщност минира процеса на подобряване на отношенията между двете страни.  Досега процесът на разведряване със Скопие се дължи най-вече на великодушието на София и на ангажираността на международни фактори. Но явно време е България да втвърди позицията си подобно на гръцката страна. Да, тъжно е да го кажем – защото става дума за наши братя по кръв, към които България винаги е била (и трябва да бъде!) великодушна. Но вижда се, че нашето великодушие в този момент се тълкува като слабост. И Скопие се надява работата на общата комисия всъщност да легитимира някаква компилация от измислици, преплетени с научни факти. Ако това продължи, българската делегация трябва да стане от масата с всички възможни последствия за европейската и натовска ингерация на Северна Македония. Вината за това няма да бъде наша. Текст на предложението на скопската страна относно Гоце Делчев: Гоце Делчев е маркантна фигура од македонското ослободително дело од крајот на XIX и почетокот на XX век, идеолог и организатор на револуционерното движење и на неговата самобитност. Поради преданоста кон делото, името на Делчев длабоко е вградено во македонската државотворна традиција и колективната свест на македонскиот народ, но и во меморијата на македонската емиграција во кнежевството Бугарија, како и на бугарскиот народ. Неговото име го носат повеќе институции во Р. С. Македонија и во Р. Бугарија. Гоце Делчев е роден на 4. 02. 1872 година во Кукуш, а загинал во борба со османлиските сили на 4.05. 1903 година во с. Баница, Серско, (Османлиска Империја). Се школувал во родниот град, бугарската егзархиска гимназија во Солун, и во Военото училиште во Софија. Работел како егзархиски учител во Штип (1894-1896) и кратко во Банско (1896). Во 1894 година бил посветен во МРО, која имала за цел извојување на политичка автономија на Македонија во рамките на Османлиската Империја. Делчев, мечтаел за Македонија како слободна држава. Според него, ослободувањето на Македонија лежи во внатрешно востание. Како задграничен претставник на Организацијата во Бугарија, работел за придобивање на морална и материјална поддршка за ослободително дело сред македонската емиграција и бугарското општество, но и за одбрана на независноста на Организацијата. Г. Делчев е главен организатор и инспектор на четничкиот институт на Организација. Како таков, често правел обиколки во Македонија, а повремено и во Одринско. Делчев уште за време на животот стекнал митски ореол на апостол, кој особено се засилил и проширил по неговата смрт. Неговиот соборец Михаил Чаков, за време на Првата светска војна ги прибрал од Баница земните останки на Делчев, кои во 1923 година ги предал во Домот на Илинденската организација во Софија. Тие се чувале во специјален саркофаг на кој е испишан заветот на Илинденците „овие свети коски да се однесат во престолнината на слободна и независна Македонија“. Оттука на 7 октомври 1946 година, во Софија со пригодни свечености е потпишан Протокол помеѓу претставници на Илинденската организација и владата на Н. Р. Македонија за пренесување на моштите на Гоце Делчев во Скопје.  Заедничката комисија имајќи го предвид значењето на Гоце Делчев за македонската државотворност, како и улогата на Илинденската организација во Бугарија за спазувањето и предавањето на неговите мошти на македонските власти, а раководејќи се од позитивните европски вредности, на владите на Р.С. Македонија и Р. Бугарија, им предлага, во духот на договорот за добрососедство, заедничко одбележување на 7 0ктомври, како ден на пријателство меѓу двете земји и народи, како и други јубилејни датуми поврзани со Гоце Делчев. Со тоа, на своевиден начин даваме нова димензија на безвременската девиза на Делчев „Јас го разбирам светот како поле за културен натпревар меѓу народите“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Красимир Каракачанов: Междуведомствената комисия за общата ни история с Македония не работи"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%b7%d0%b0-5/", "text": "Апелативна прокуратура – Бургас сигнализира Окръжната прокуратура в града за извършването на незабавна служебна проверка на акт на Районна прокуратура – Бургас, с който е отказано провеждането на наказателно производство по повод разлепени плакати с нацистки символи. Окръжна прокуратура – Бургас също се самосезира по случая.  Преписката е била образувана по повод постъпил сигнал от Община Бургас, затова че на 21.04.2019 г. в гр. Бургас са установени залепени цветни плакати с лика на „Хитлер“ и свастики. След извършена полицейска проверка по случая, наблюдаващият прокурор при РП – Бургас е отказал провеждането на наказателно производство и е разпоредил налагане на административни наказания на установените лица по реда на Указа за борба с дребното хулиганство.  Отказът е бил постановен на 04.06.2019 г. Предстои повторен анализ на събраните при проверката данни от Окръжна прокуратура – Бургас и ревизия на акта на Районна прокуратура – Бургас, с оглед преценка за извършено умишлено престъпление от общ характер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Прокуратурата разпореди проверка за плакати с нацистки символи"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%bd%d0%b0-%d0%ba%d1%8a%d1%89%d0%b0-%d0%b7%d0%b0-%d0%b3%d0%be%d1%81%d1%82%d0%b8-%d0%b2-%d0%bb%d1%8f%d1%81%d0%ba%d0%be%d0%b2%d0%b5%d1%86-%d0%bd%d0%b5/", "text": "Министерството на земеделието и Държавен фонд „Земеделие“ започнаха извънредни проверки на 14 къщи за гости в страната. Обектите кандидатстват за финансиране по Програмата за развитие на селските райони за изграждане или за оборудване. Първата проверена къща беше в Лясковец. Туристическият обект се оказа изряден, съобщи БНР. Проверяваните къщи за гости са финансирани от ДФ „Земеделие“ през местните инициативни групи. Целта на проверките, разпоредени от земеделския министър Десислава Танева, е да се върне доверието на обществото, посочи Стефан Спасов, началник отдел в аграрното министерство и ръководител на проверките: „Ще установим дали тези къщи се използват по предназначение или не. Чисто документално ние нямаме впечатления относно нередности“. Два часа продължи документалната проверка в къщата за гости в Лясковец. Тя е 150-годишна възстановена къща паметник на културата. Туристическият обект работи от 4 години и се оказа напълно изряден. От два месеца проверка на къщата правят също данъчните и Икономическа полиция. Проверките на 14-е къщи за гости се планира да приключат до 14 юни. Ако бъдат открити нередности, собствениците ще възстановяват неправомерно проучените суми, а тези, които кандидатстват с проекти за оборудване и екстри, няма да получат одобрение, посочиха проверяващите от земеделското министерство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Проверка на къща за гости в Лясковец не установи нередности"}
{"url": "https://trud.bg/%d0%bf%d0%b0%d0%b2%d0%b5%d0%bb-%d1%84%d0%b8%d0%bb%d0%b8%d0%bf-%d1%80%d0%b0%d0%b7%d0%bf%d1%83%d1%81%d0%bd%d0%b0-%d0%bc%d0%be%d0%bb%d0%b4%d0%be%d0%b2%d1%81%d0%ba%d0%b8%d1%8f-%d0%bf%d0%b0%d1%80%d0%bb/", "text": "Определеният от Конституционния съд на Молдова изпълняващ длъжността президент , настоящият премиер Павел Филип, подписа указ за разпускане на парламент, предава TACC. „Предсрочните избори са най-демократичният инструмент за преодоляване на политическата криза“, каза Филип. Според него днес Конституционният съд на страната е заявил, че парламентът не е успял да създаде правителство в рамките на определеното време, поставяйки властта на Филип да разпусне парламента. Президентът Игор Додон разглежда това като опит за узурпиране на властта. На пресконференцията на 9 юни Павел Филип обяви провеждането на предсрочни избори на 6 септември 2019 г., съобщава „Молдавские Ведомости“. „Всички сте свидетели, че ние не искахме да провеждаме предсрочни избори“, каза той. – Оставката на Игор Додон е абсолютно необходима и логична, след като всички видяха, че той е готов да предаде страната си. Той трябва да носи политическа отговорност за предателството на страната и за опита да организира държавен преврат. Държавните учреждения ще продължат да работят както обикновено. Призовавам политиците да не се опитват да прилагат план за превземане на властта в държавата, “ заяви Филип, цитиран от изданието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Павел Филип разпусна молдовския парламент и насрочи избори"}
{"url": "https://trud.bg/%d0%bb%d1%8e%d0%b1%d0%be%d0%b2%d0%bd%d0%b8-%d0%b8%d1%81%d1%82%d0%be%d1%80%d0%b8%d0%b8-%d0%ba%d0%be%d0%b8%d1%82%d0%be-%d0%bf%d1%80%d0%be%d0%bc%d0%b5%d0%bd%d1%8f%d1%82-%d1%81%d0%b2%d0%b5%d1%82%d0%b0/", "text": "Известна максима е, че любовта управлява света. За разлика от повечето афоризми от поздравителните картички, този е неочаквано точен. Любовта пронизва всички сфери на живота – от филмите и книгите до самото ни съществуване. Този феномен е от векове. Мнозина в световната история са променяли света, за да направят впечатление на любимия човек… Отговорният за гибелта на милиони хора по време на Холокоста Адолф Айхман повече от десет години е един от най-издирваните военнопрестъпници. Както и всички нацисти, той се укрива някъде в Южна Америка. И щеше да избегне възмездието, ако не е синът му. Николас Айхман започва да се среща с аржентинката Силвия Херман. Без да знае, че е еврейка, Николас се хвали с ролята си в Холокоста. И дори споменава, че би искал нацистите да „довършат работата си“. Нищо чудно, че след това заявление двамата се разделят. Най-глупавото, което прави Николас, е, че понякога използва името Айхман. Бащата на Силвия Херман, самият оцелял в Холокоста, чете за Адолф Айхман във вестниците. Обажда се на „Мосад“ и в резултат Айхман-старши е заловен и изправен пред съда. Процесът срещу Адолф Айхман през 1961/62 година става повратен момент за жертвите от Холокоста. Това е първият съдебен процес, който се излъчва по телевизията, като по този начин променя отношението на хората към Холокоста. За първи път светът чува да се споменават имената на оцелелите. Хирошима винаги ще се асоциира с атомната бомба, която изравнява града със земята. От взрива и радиацията загиват над 100 хиляди мирни жители. Още по-трагично прави събитието фактът, че те губят живота си по волята на случая, тъй като 20 години по-рано един младеж прекарва медения си месец в Япония. През 20-те години на ХХ в. Хенри Симсън – бъдещият генерал-губернатор на Филипините, прекарва медения месец със съпругата си в Киото и се влюбва в града. През 40-те години той служи като военен секретар. Във връзка със своите задължения се запознава със служебна информация, в която са изброени петте потенциални обекта за ядрена бомбардировка. Номер едно в този списък е град Киото – древната столица на Япония и център на исторически и художествени паметници. Ударът по града абсолютно би деморализирал цяла Япония и това прави Киото идеалният избор. Но Хенри Стимсън изпраща на президента Труман бележка, в която възразява против избора. Той не може да позволи Съединените щати да унищожат града, където той и съпругата му прекарват медения си месец. Трумън се съгласява жителите на Киото и уникалните му културни ценности да бъдат спасени. По време на Втората световна война Душко Попов е шпионин, работещ за немската армия. Но това е само прикритие. Фактически той е двоен агент на МI-6. Като британски шпионин, той разкрива японския сценарий за нападението над Пърл Харбър. През август 1941 година Душко Попов заминава за Ню Йорк, за да предаде тази информация във ФБР. Той разказва за нея на няколко агенти, които оценяват важността на съобщението и го съветват да отиде направо при Дж. Едгар Хувър. Попов и тогавашната му приятелка Тери Ричардсън се връщат обратно в хотела си, където се отдават на изпълнение на „тайната“ задача. Какво друго да се очаква от младеж, който е прототип на Джеймс Бонд?  На Хувър не се харесва фактът, че този чужденец води със себе си жена от Флорида в Ню Йорк, за да прави секс с нея. Според шефа на ФБР това е нарушение на Закона на Ман (федерален закон на САЩ, който забранява укриването на проститутки имигрантки, преследващи „аморални цели“) и заплашва, че ще изпрати Попов в затвора. Тогава Попов просто се връща у дома, а Хувър игнорира всичките му изводи и предупреждения. Няколко месеца по-късно Пърл Харбър е бомбардиран. В началото на 1790 година робството е в залеза си. Според конституцията през 1807 година трябва да се сложи край на търговията с роби. Фактически робството отива в миналото. Но тогава Ели Уитни изобретява машината за почистване на памук. Последствията от това са глобални. Памукът става основна култура, изпреварвайки ориза и тютюна. Но за разлика от ориза и тютюна брането на памук изисква огромни усилия. Безпрецедентното търсене на роби и високата доходност водят до бум в търговията с робски труд. Робите значително повишават печалбите на плантаторите, което увеличава още повече търсенето им на пазара на труда. Това вписва още една позорна глава в американската история, свързана с робството. Тъй като памукът се отглежда и на Запад, там също се появяват роботърговци. Това способства Югът да започне упорито да защитава робството. Кулминацията на тези процеси е Гражданската война. И всичко това благодарение на една котка. По време на посещение при своята приятелка Ели Уитни вижда котка, която се опитва да хване една кокошка. Котката посяга да я сграбчи, но ноктите й улавят само перата на птицата. Ели разбира, че същата технология може да се използва и за разчесване на памука, без да се разрушават влакната му. Ако котката не беше подгонила кокошката, робството щеше да приключи много по-рано. През 1889 г. наследникът на австрийския престол Рудолф е единственият син на императора на Австро-Унгария Франц Йосиф. Те се разбират отлично и на Рудолф е съдено да се възкачи на трона. Но всичко се променя, когато 30-годишният принц среща 17-годишната баронеса Мария Вечера. Както във всички класически любовни романи, бащата не одобрява избора на сина си. Франц Йосиф настоява двойката да прекрати отношенията си. Но наследникът избира друг вариант – той се решава на съвместно самоубийство с любимата си. Мария обаче не е толкова смела. Затова след нощ, прекарана в любовни ласки, тя решава да сложи край на всичко – и на отношенията им, и на неговото мъжко достойнство. Докато Рудолф спи, тя взема бръснач и… Лишен едновременно от своята възлюбена и от мъжката си гордост, в отчаянието си Рудолф я застрелва в главата. След това, обладан от чувство за вина, насочва пистолета към себе си. Наследник на престола става неговият братовчед Франц Фердинанд, който опонира на император Франц Йосиф почти по всички въпроси. Ябълката на раздора между двамата е желанието на Франц Фердинанд да предостави на славяните равни права с австрийците и унгарците. Мнозина историци смятат, че именно това е причината сръбските националисти да убият ерцхерцога Франц Фердинанд, вследствие на което избухва и Първата световна война…", "date": "2019.06.09", "title": " Любовни истории, които променят света"}
{"url": "https://trud.bg/%d1%81%d0%b8%d0%bb%d0%bd%d0%b0-%d0%b2%d1%82%d0%be%d1%80%d0%b0-%d0%b2%d0%b5%d1%87%d0%b5%d1%80-%d0%bd%d0%b0-jumaya-stage-festival-%d0%b2-%d0%b1%d0%bb%d0%b0%d0%b3%d0%be%d0%b5%d0%b2/", "text": "Изключително емоционално протече и втората вечер на „Jumaya Stage Festival”. Очаквано, пространството между НАП и площад „Македония се изпълни с почитатели на хубавата музика. FA ROCK, LEONTAS, SEVI, Д2 +Любо Киров, Вокално студио „Фа Диез“ предизвикаха истински фурор сред меломаните. Творците и публиката се сляха в едно, изпълнявайки заедно утвърдени хитове и нови музикални парчета. Паралелно, около зоната на фестивала, артисти представяха своите ръчно изработени творения в Арт фест. Началото на фестивала бе дадено в петък вечер, когато на сцената се качиха Мерудия“, „Echoo Balkan Samba“ и „Акага“. „Jumaya Stage Festival“ се провежда в Благоевград за втора поредна година, след като пилотното издание се оказа изключително успешно. Събитието е финансирано от Фонд „Култура“ към Община Благоевград. Второто издание на фестивала предлага и неделно училище. В него участват известни за България артисти. Джумая фест предлага уъркшоп за деца и възрастни. Иван Шопов пък представя най-новите способи за създаване на музика. Евгени Господинов показва пък техниките на пеене при деца и възрастни, които се занимават с рок музика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Силна втора вечер на „Jumaya Stage Festival” в Благоевград"}
{"url": "https://trud.bg/%d1%82%d0%be%d0%bc-%d0%b5%d0%bb%d0%b8%d1%81-%d0%be%d0%b1%d0%be%d0%b6%d0%b0%d0%b2%d0%b0-%d0%b1%d0%b8%d1%80%d0%b8%d1%87%d0%ba%d0%b0-%d0%b8-%d0%bf%d1%8a%d1%80%d0%b6%d0%b5%d0%bd-%d0%b1%d0%b5%d0%ba%d0%be/", "text": "„Луцифер“ е криминален фентъзи сериал, базиран на едноименния персонаж, създаден от Нийл Геймън. Поредицата разказва история за отегчения и нещастен Господар на Ада Луцифер Морнингстар. Той изоставя трона си и отива в Лос Анжелис, където притежава нощен клуб. Наслаждавайки се на живота си, един ден открива, че красива певица е убита пред клуба му. Това притеснява не само него, но и най-добрият му приятел Мазикиън. Убийството привлича вниманието и на полицейския инспектор Клоуи Дансър, която презира Луцифер, но е заинтригувана от неговата способност да разкрива тайните на хората. В образа на Луцифер Морнингстар влиза Том Елис. Красавецът е познат от многобройните си роли в хитови сериали като Rush, Miranda, Merlin. Актьорът е роден на 17 ноември 1978 г. в Кардиф, Уелс, в семейството на Кристофър Джон Елис и Мерил Джин (Купър). Том има сестра близначка – Люси. Освен нея има още две сестри – Анвен и Наоми. Повечето от роднините на бъдещият актьор са свещенослужители – баща, му, сестра му и дядо му. Елис учи в средното училище High Storrs в Шефилд, Южен Йоркшир. По време на обучението си свири на валтхорна в Младежкия оркестър на града. Финансовото положение не позволява на родителите да изпратят сина си да учи в Лондон. Посещавайки свой приятел в Глазгоу, Том се влюбва в този изумителен град и решава да продължи образованието си там. Постъпва в театралното училище Кралска консерватория на Шотландия. Първата си, макар и незначителна роля, получава през 1985 година в „Жителите на Ист-Енд”. Друг известен образ, в който влиза е този на Гари Престън в популярното телешоу “Миранда”. През юли и август 2009 г. Елис се снима в “Понеделник, понеделник” с Фей Рипли. Също така получава ролята на детектив Бленд във филм по романа на Агата Кристи. Елис е звезда в американския сериал Rush, играещ холивудски лекар. През февруари 2015 г. е обявено, че Том Елис ще играе Луцифер Морнингстар в драмата на Fox. Амплоато на ексцентричния повелител на Ада Луцифер се отдава без проблем на Том. Сериалът получава както положителни, така и отрицателни отзиви. И въпреки това, през юни миналата година от FOX обявиха, че подновяват поредицата за четвърти сезон. Том Елис признава, че обича британска храна за закуска и би искал да яде яйца, бекон и боб всеки ден, когато е възможно. И докато повечето му колеги в Холивуд наблягат на здравословна храна и публикуват тонове свои снимки в Instagram, Елис очевидно не го е грижа. Той открито казва, че е напълно зависим от нездравословната храна, бирата и яденето на бекон за закуска. Актьорът признава, че полага огромни усилия да остане във форма, за да играе дявола в „Луцифер”. Тъй като е на 40 години, Елис казва, че е склонен да прави повече йога упражнения, а не да вдига тежести в залата. Въпреки това за четвъртия сезон на поредицата му се налага да се откаже от някои от любимите си храни и да се поизпоти във фитнеса. Няма как да не cпоменем колко cекcи изглежда след лишенията и тренировките. Oт негово интервю за cпиcание Man’ѕ Health, разбираме, че доста cе е потpyдил, за да cъбиpа погледите въpxy cебе си. Елис разкрива, че винаги тренира, но никога не е напълно отдаден, защото не му остава време. В края на трети сезон се обзалага със своя треньор, че ако „Луцифер” бъде подновен за четвърти сезон, ще се подложи на режим, който включва три месеца тренировки и строг хранителен режим. И така малко преди да започнат снимките на последния сезон, Том Елис отделя цялото си време, за да влезе в най-добрата си форма. А това не е никак лесно. Актьорът залага на изтощителни тренировки четири пъти седмично, разделени между тренировки за горна и долна част на тялото. Храната също е много важна. Елис се храни по пет пъти на ден и приема протейнови шейкове два пъти дневно. Менюто мy вече е балансирано като въглеxидpатите идват пpедимно от зеленчyци. Така за два месеца успява да качи близо девет килограма. Актьорът признава, че обожава бирата и наистина му е трудно да ограничи консумацията й. През 2005 година Том има връзка с актрисата от уелския театър Естел Морган. Двамата имат дъщеря Нора, но двойката скоро се разделя. Сексапилният актьор обаче не остава за дълго сам. Той се впуска в бурен любовен роман с британската актриса Тамзин Марией Аутуейт. Запознава ги техния общ приятел Джеймс МакЕвой. Том и Тамзин сключват брак на рождения ден на актьора. За съжаление бракът им продължава едва 8 години и през 2014 година двамата се развеждат. През това време актьорът два пъти става баща. Първото им дете – момиче Флорънс се ражда на 25 яни 2008 г. Второто – отново момиче Марни Мей се появява на бял свят на 19 март 2012 година. Романтичен и много влюбчив се оказва Луцифер. През 2015 Елис се запознава с писателката и продуцент Меган Опенхаймер. Двмата все още са заедно. Том Елис е страстен любител на футбола. Неговият любим клуб е Sheffield Wednesday, но от известно време симпатизира и на Арсенал.", "date": "2019.06.09", "title": " Том Елис обожава биричка и пържен бекон\t"}
{"url": "https://trud.bg/%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8%d0%be%d0%bd%d0%bd%d0%b8%d1%8f%d1%82-%d1%81%d1%8a%d0%b4-%d0%bd%d0%b0-%d0%bc%d0%be%d0%bb%d0%b4%d0%be%d0%b2%d0%b0-%d0%be%d1%82%d1%81%d1%82-3/", "text": "Молдовският конституционен съд днес освободи от поста президента Игор Додон и назначи за временен президент бившия премиер Павел Филип, предадоха Ройтерс и ТАСС, позовавайки се на съобщение на съда. Временният президент може да разпусне парламента и да обяви предсрочни избори. Додон заяви, че това е опит за узурпиране на властта. Демократическата партия на Молдова, от която е Филип, вчера оспори легитимността на новото правителство, съставено от подкрепяната от Русия социалистическа партия и проевропейския блок „Сега“ Додон е бивш лидер на социалистите и подкрепи сформирането на ново правителство начело с бившия министър на образованието Мая Сайду от блока „Сега“, бивш министър на образованието. Съдът аргументира решението си с факта, че Додон не е разпуснал парламента, както е постановил по-рано. Конситтуционният съд беше заявил, че ако до 7 юни не бъде съставено правителство, трябва да има нови избори. Игор Додон каза пред кореспондент на ТАСС, че съдът не е независим и че Демократическата партия се опитва да си запази властта с цел „по-нататъшното й узурпиране“. Той призова населението да запази спокойствие и да не се поддава на провокации. Междувременно временният президент на Молдова разпусна парламента и насрочи нови избори на 6 септември, съобщи Франс прес. Предсрочните избори са „най-демократичният инструмент за излизане от политическата криза“, каза той на пресконференция, предавана по телевизията, съобщи ТАСС. Случващото се в Кишинев предизвика политически реакции и в съседна Румъния. Кризисната ситуация в Молдова може да бъде разрешена само чрез диалог между всички политически сили, заяви днес румънският президент Клаус Йоханис, цитиран от ТАСС. Стабилността на Република Молдова има най-голямо значение за продължаването на „европейското движение“ на тази страна, която обеща да извърши много реформи, включително такива, свързани с правовата държава, в съответствие с ангажиментите пред ЕС, посочи Йоханис. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Конституционният съд на Молдова отстрани президента  Игор Додон\t"}
{"url": "https://trud.bg/%d1%86%d1%81%d0%ba%d0%b0-%d0%bf%d0%be%d1%81%d1%82%d0%b0%d0%b2%d0%b8-%d0%bc%d0%b8%d1%81%d0%b8%d1%8f-%d0%b7%d0%b0%d0%b4%d1%8a%d0%bb%d0%b6%d0%b8%d1%82%d0%b5%d0%bb%d0%bd%d0%b0-%d1%82%d1%80%d0%be/", "text": "ЦСКА постави „Мисия задължителна“ за новия сезон – спечелване на трофей. Треньорът Добри Митов, един от носителите на последния златен дубъл от 1997 година, посочи и двете купи като основна цел за „червените“. „ В края на сезона трябва да зарадваме феновете с трофей – категоричен бе Митов на първата тренировка за новия сезон. – Готов съм и съм щастлив от предизвикателството. Трябва да сме по-постоянни от миналия сезон. Във всяка линия сме взели футболисти. Трябва да сме готови на 200 процента за всеки мач, защото срещу нас се играе винаги на 100 процента.“ Бразилецът Дани Моларес вече не е част от треньорския екип на ЦСКА. Изпълнителният директор Пламен Марков обясни за постовете в ръководното спортно-техническо тяло на „Българска армия“. Митов ще е старши, а Любко Петрович и Димитър Пенев ще бъдат консултанти. По-активен ще е сръбската легенда, който изкара на пейката последните мачове от миналия сезон. Вратарите Георги Китанов и Данте Стипица, както защитникът Стивън Перейра напускат ЦСКА. Няма да се подновят договорите на Александър Георгиев, Никола Колев и Слави Петров. От „Етър“ се завръща Пламен Гълъбов, а от „Литекс“ идват Петър Петров, Митко Митков и Иван Митрев, чието развитие ще бъде следено под лупа. Към отбора се присъединиха новите чужденци – руснакът Денис Давидов и шотландецът Тони Уот. ЦСКА привлече още Петър Занев, Диего Фабини и Греъм Кери.", "date": "2019.06.09", "title": " ЦСКА постави мисия задължителна – трофей"}
{"url": "https://trud.bg/%d1%87%d0%b5%d0%bb%d0%b5%d0%bd-%d1%81%d0%b1%d0%bb%d1%8a%d1%81%d1%8a%d0%ba-%d0%ba%d1%80%d0%b0%d0%b9-%d0%be%d0%b1%d0%b7%d0%be%d1%80-%d0%b6%d0%b5%d0%bd%d0%b0-%d0%b5-%d1%80%d0%b0%d0%bd%d0%b5%d0%bd%d0%b0/", "text": "В 15.07 ч. По пътя Варна – Бургас, на около 2 км. След обзор, възниква ПТП челен сблъсък с една пострадала жена, в резултат на което до обследване на местопроизшествието преминаването се осъществява частично затруднено /в едната пътна лента/. В случай, че е необходимо пътуване в посока Варна през следващите часове, призоваваме водачите да преминат през дюленския проход. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Челен сблъсък край Обзор, жена е ранена"}
{"url": "https://trud.bg/%d1%87%d0%b5%d1%80%d0%b2%d0%b5%d0%bd%d0%ba%d0%be%d0%b2-%d0%b8%d0%b7%d0%bf%d0%b0%d0%b4%d0%bd%d0%b0/", "text": "Ангел Червенков изпадна с „Черноморец“ (Одеса) от елита на украинския футбол. Треньорът загуби втория бараж срещу неизвестния „Колос“ с 0:2 като гост. В първия мач на свой терен „Черноморец“ завърши 0:0. Украинските медии са безпощадни. Вестник „Думская“ написа: „Селски тим изхвърли „Черноморец“ от първа лига.“ Мачът бе прекратен за десетина минути заради безредици, предизвикани от феновете в Одеса. В другия бараж „Карпати“ оцеля в първа лига срещу „Волин“.", "date": "2019.06.09", "title": " Червенков изпадна"}
{"url": "https://trud.bg/%d0%b2%d0%ba%d1%83%d1%81%d0%bd%d0%b8-%d1%80%d0%b8%d0%b1%d0%b8-%d0%bf%d0%be-%d0%b3%d1%80%d1%8a%d1%86%d0%ba%d0%b8-%d0%b8-%d0%bd%d0%b0%d1%80%d0%be%d0%b4%d0%bd%d0%b0-%d1%86%d0%b0%d1%86%d0%b0-%d0%bf%d0%be/", "text": "Вкусотии от риба дебнат на всяка крачка туристите в Несебър. Вече са пристигнали първите летовници и кръстосват магазинчетата и крайбрежните ресторанти на Стария град. Сред вкусно приготвените морски дарове има и много по гръцка рецепта. Пържени попчета /по български/ струват 8.89 лева /300 грама/, а сафридът на тиган е 11.89 лв. Супата от риба е два вида. Освен традиционната- от колкото се може повече черноморска риба, която струва 5.69 лв., има и средиземноморска- 7.89 лв. Задушеният ватос по гръцки е 15.89 лв., толкова са и скаридите- пак по гръцки, само че с 50 грама по-малко от ватоса. 17.89 лв. са скаридите „Саганаки“, а 100 грама от „цял калкан на тиган“ 8.90 лв. 300 грама вече струват 39.89 лв. Най-народна цена държи цацата, която се харчи по 3 лева порцията /пържена, по българска рецепта/, в комбинация със студена наливна бира- 2 лв. халбата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Вкусни риби по гръцки и народна цаца по български в Несебър"}
{"url": "https://trud.bg/%d0%b2%d0%be%d0%b5%d0%bd%d0%bd%d0%be%d1%81%d0%bb%d1%83%d0%b6%d0%b5%d1%89%d0%b8-%d0%be%d1%82-%d1%81%d1%83%d1%85%d0%be%d0%bf%d1%8a%d1%82%d0%bd%d0%b8%d1%82%d0%b5-%d0%b2%d0%be%d0%b9%d1%81%d0%ba%d0%b8-6/", "text": "Специализиран екип от 91 инженерен батальон – Пловдив иззе снощи, 8 юни, невзривен 122 мм корозирал снаряд с взривател. Боеприпасът е бил открит при изкопни работи в гробищния парк на село Крумово, област Пловдив. Това съобщиха от пресслужбата на Министерство на отбраната. Модулното формирование за овладяване и преодоляване на последиците от бедствия е било задействано в 18,30 ч. Петима военнослужещи с 3 броя техника са разузнали и транспортирали снаряда до формированието. Той ще бъде унищожен в понеделник, 10 юни, при спазване на изискванията за безопасност. До пристигането на модулното формирование, мястото, на което е открит боеприпасът, е било охранявано от органите на МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Военнослужещи от Сухопътните войски иззеха невзривен боеприпас, открит в село Крумово"}
{"url": "https://trud.bg/%d0%be%d1%82-%d1%81%d0%b5%d0%bb%d0%be-%d0%b1%d0%b0%d1%82%d0%b0%d1%80-%d0%b4%d0%be-%d1%80%d0%b5%d0%b0%d0%bb-%d0%bc%d0%b0%d0%b4%d1%80%d0%b8%d0%b4/", "text": "Лука Йович имаше късмет, за разлика от много югославски футболисти, че не бе пряк свидетел на войната: сръбско-босненският конфликт приключи няколко години преди неговото раждане, а бомбардировките на НАТО не засегнаха родното му село Батар.  Талантът е роден в Босна, но в сръбско семейство. От 7-годишна възраст Йович започва да играе футбол в село Лозница, което се намира на 20 минути път с кола от родното му село. Там дори започват да плащат по 50 евро на всеки мач, както и пълно поемане на пътните разходи само и само Лука да идва и да рита топката.  Когато скаут на „Цървена звезда“ вижда Йович в действие, той не е успял да разбере кой е силния му крак.  „ Казах му, че съм еднакво добър и с двата – призна в последствие нападателят. – Съгледвачът не ми повярва и поиска да бия дузпи, като редувам ляв и десен крак. Всеки път вкарвах“. Като дете Лука е бил обсебен от Саво Милошевич, братовчед на баща му. Сръбската легенда е родена в град Биелина, до което се намира именно Батар. Милошевич израства в Белград и заиграва в „Партизан“, като помага на тима за спечелването на  две титли и една  купата на страната.  Тимът на „гробарите“ се опита да отмъкне и Йович чрез баща му, заради роднинската връзка с Милошевич. Клубът дори предложи и по 200 евро на месец, които да получава семейството му при трансфер. А агентът на „Звезда“ вече бе предложил на Лука да започне да тренира в клуба. Последваха обвинения между двата гранда. „Звезда“ дори обяви, че „Партизан“ действа нечестно с предложените 200 евро на месец. Проблемът обаче бе решен от Милошевич. „ Той ми каза да послушам сърцето си – призна Йович. – Саво го направи, въпреки че бе наясно – цялата фамилия сме фенове на „Звезда“. Той ми каза, че аз трябва да поема отговорност и да реша. И го направих – избрах „червено-белите“. От Батар до Белград се пътува за три часа с кола в едната посока. В продължение на 6 години обаче Лука пътува, за да тренира със стар „Фолксваген Пасат“. Случвало се е, за да не губи време, Йович да спи в колата на паркинга до стадиона.  „Задната седалка беше като гнездо за мен – призна играчът. – Втрещихме не само охраната на стадиона, но и бездомниците, които обикаляха района“. Номадските приключения обаче не продължиха дълго. Когато клубът научава за нощните приключения на своя талант, урежда преспиването в Белград. А старият „Пасат“ и до днес се намира в двора на родната къща на Йович в Батар. „Не мога да се отърва от него – признава Милан, бащата на таланта. – Това са спомени, които нашето семейство не иска да забрави“. Бащата добавя, че за да се пренесе за постоянно синът му в Белград, тегли заем и отваря магазин. Поръчител става съпругата му, но без тя да разбира. Имат и ферма, която в последствие разпродават. „Всички пари, които имахме, ги похарчихме за него“, добавя Милан. Когато Лука е 9-годишен, започват да идват и първите предложения от чужбина. „В Батар пред къщата ни веднъж спряха два джипа с немски номера – разказва бащата на играча. – Бивши югославски футболисти слязоха от автомобилите. Казаха, че Лука може да избере да играе в Германия, Англия и Италия. В последствие до дома ни дойде и скаут на „Арсенал“, който ни обещаваше апартамент срещу договор. По телефона тогава разговарях и с Арсен Венгер. Ние обаче отказахме“. Излезлите от джиповете тогава са Фреди Бобич и Мики Стевич. По това време първият работи в „Щутгарт“, а вторият – в „Борусия“ (Дортмунд). Сега Бобич е спортен директор в „Айнтрахт“ и именно той е човекът, който успява да убеди Йович да се премести в Германия. Това обаче се случва през 2017 г. А през 2006-та всичко беше много по-сериозно. Тогава Бобич и Стевич обещаваха немско гражданство на родения в Батар талант, който получава приказната възможност да заживее в Германия. Йович обаче не се впечатлява. Той имаше специална връзка със своята баба и дядо. Семейството за него бе всичко. Още повече, че баба му тогава бе диагностицирана с левкемия, която бе открита едновременно с неговата двугодишна сестра. Беше невъзможно да остави роднини в беда. Именно заради това Йович решава да остане в къщи и да си проправя път нагоре по трудния начин. Всички крави от фермата на семейството му бяха продадени, а Саво Милошевич помага с пари за лечението на близките му. Сестра му оздравява, докато бабата на Лука умира. Житейските изпитания обаче каляват характера му. И още на 16 години Йович дебютира за първия отбор на „Звезда“. И го прави по впечатляващ начин. Той влиза като резерва в 73-ата минута на двубоя с „Войводина“. „Звездашите“ губят с 2:3, а мачът е от последния кръг в сръбското първенство. Тимът се нуждае от поне точка, за да вдигне титлата. И три минути след като влиза в игра, Йович изравнява. „Звезда“ триумфира в първенството с точка преднина пред „Партизан“. От сезон 2014/15 започва все по-често като титуляр. Вкара шест гола, но отборът не върви добре. „Партизан“ бе дръпнал в класирането, а треньорът Ненад Лалатович – уволнен. А именно той налагаше Лука като титуляр. Миодраг Божович пое „Звезда“ и заби талантът на пейката. Клубът изпитваше и финансови затруднения и продаде Йович при първата добра оферта. Тя идва от кипърския „Аполон“ – 2 млн. евро. Сделката обаче пропада в последния момент. Причината „Бенфика“ дава 7 млн. и всичко е ясно. А за трансферът дори не бе потърсено мнението на играча. Именно заради това преминаването му в португалския гранд бе кошмар. В първия сезон Йович игра само в три мача. Бързите спечелени пари пък не му подействаха добре, както често се случва с младежи на неговата 18-годишна възраст. „Аз съм единственият виновник – каза Йович. – Имах сериозни конкуренти в атака, като Костас Митроглу и Раул Хименес. Те се възползваха от моите грешки. Бях продаден против желанието ми, а и младостта оказа влияние върху психиката ми. Държах се непрофесионално. Проблемът беше само в моята глава“. На Лука помага легендата Руи Коща, спортен директор на „Бенфика“. След приятелски мач, в който Йович вкарва гол, португалецът отива да го поздрави. Сърбинът обаче рухва и се разплаква на рамото му. „Искам да се прибера в къщи, искам в „Звезда“, казал тогава талантът. Коща обаче го сваля на земята: „Ти виждал ли си се на какво приличаш? Онова момче, което харесвах вече го няма. Това не си ти! Можеш ли да бъдеш отново същия? Тези сълзи няма да ти помогнат“. Младокът си взима поука, но прави нова грешка. През новата седмица е феноменален на всяка тренировка. Вкарва от различни позиции и няма грешно отиграване. В решаващото занимание преди предстоящия мач, Йович дори започва с титулярите в учебна игра и отново вкарва гол след гол.  „Ето, че се завърна“, казва му Коща, който наблюдава заниманието. В същия ден обаче Йович решава окончателно да обърне гръб на лошия период с… нощ в дискотека. Това не остава незабелязано от шефовете и вместо титуляр, той дори не попада в групата за двубоя.  Но все пак Йович не е отишъл в „Бенфика“ за нищо – там научава, че не е най-добрият на планетата. Започва да играе и по фланговете, а не само като централен нападател. Сезон 2016/17 е последният му в Португалия. Той най-после е убеден от Фреди Бобич да продължи кариерата си в „Айнтрахт“. „Бенфика“ се съгласява на наем с нелепа цена за откупуване от 7 млн. евро. Клубът не вярва, че Йович ще се промени, но той го прави. В дебютния си сезон вкарва 9 пъти в 27 мача. През 2018/19 е във вихъра си – 17 гола в Бундеслигата и още 8 попадения в Лига Европа. „Айнтрахт“ не дочаква края на сезона и брои парите на португалците, а преди дни „Реал“ преведе 60 млн. евро за Йович. Сега сръбското острие вярва, че трудният период е отминал. На 21 години вместо да отпразнува мечтания трансфер в дискотека, направи ремонт на семейната къща в Батар и купи апартамент в Белград за своята съпруга и синът им Лука-младши. И когато Йович бе помолен да коментира интереса на топ клубовете преди трансфера в „Реал“ да стане факт, той отговори: „Мога да спечеля милиони, но през това, което минах, съм готов да играя футбол и за десет евро“.", "date": "2019.06.09", "title": " От село Батар до „Реал“ (Мадрид)"}
{"url": "https://trud.bg/%d1%88%d0%b5%d1%81%d1%82%d0%b8%d0%bc%d0%b0-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%b0-11-%d0%b1%d1%8f%d1%85%d0%b0-%d1%80%d0%b0%d0%bd%d0%b5%d0%bd%d0%b8-%d0%bf/", "text": "Шестима души загинаха, а 11 бяха ранени при тежка катастрофа в Северозападна Полша, съобщиха полските власти. „Шестима души бяха убити, 11 бяха ранени при автомобилна катастрофа на магистрала А6 в Шчечин на 500 метра от изхода на Вилгово в посока Свиноуйще“, се казва в изявление на пожарната. Състоянието на един от пострадалите е критично, с тежки наранявания в областта на гърдите и главата. Пожарникарите уточняват, че камион е ударил шест леки автомобила, като пет от тях са се запалили. В момента пътят е блокиран в двете посоки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Шестима души загинаха, а 11 бяха ранени при тежка катастрофа с ТИР в Северозападна Полша"}
{"url": "https://trud.bg/%d0%bf%d0%b5%d0%b2%d0%b5%d1%86%d1%8a%d1%82-%d0%b8-%d0%bf%d1%80%d0%be%d0%b4%d1%83%d1%86%d0%b5%d0%bd%d1%82-%d0%b2%d0%bb%d0%b0%d0%b4%d0%b8-%d0%b0%d0%bc%d0%bf%d0%be%d0%b2-%d0%b3%d1%80%d0%b0%d1%84%d0%b0/", "text": "Парите не трябва да са на всяка цена Новият ми албум „Страничен наблюдател” излиза на 10 юни Михаела Филева е пример как трябва да се развива кариерата на нов изпълнител Големият финал на шестия сезон на „Гласът на България” е 9 юни, от 20.00 часа, по bTV. В неделя вечер един срещу друг за титлата „глас на България” и наградата от 50 000 лева ще се изправят най-добрите участници от отборите на четиримата треньори Влади Ампов – Графа, Камелия, Иван Лечев и Михаела Филева. Малко преди последния концерт на живо „Труд” разговаря с Графа за участието му в хитовото шоу, последната му песен „Кеш” и предстоящия му албум „Страничен наблюдател”. „ ”, сподели изпълнителят и продуцент. По думите му Атанас има реални шансове за победа, тъй като аудиторията го харесва. Но и не подценява конкуренцията в лицето на останалите финалисти. „ ”, каза още Графа. На въпрос дали смята, че Иван Лечев ще бъде детрониран като двукратен победител сред треньорите, Влади Ампов отговори: „ ”. Изпълнителят на „Невидим” коментира и новината, че суперуспешната британска група Clean Bandit ще запише песен с един от талантите във формата тази година. „ „, обясни певецът. За първи път тази година на треньорския стол сяда Михаела Филева, която е едно от откритията на „Монте Мюзик”. „ ”, допълни Влади Ампов. Звездата разказа и за новата си песен „Кеш”, която е с участието на NDOE. „ ”, каза още хитовият изпълнител. Той съобщи, че албумът „Страничен наблюдател” излиза на 10 юни. „ ”, уточни Графа. На въпрос дали би се чувствал щастлив в чужбина и дали някога е мислил да емигрира, той отговори: „ ”.", "date": "2019.06.09", "title": " Певецът и продуцент Влади Ампов – Графа пред „Труд”: В България можеш да успееш, ако знаеш какво искаш"}
{"url": "https://trud.bg/%d0%b0%d0%bd%d0%b0%d1%82%d0%be%d0%bb%d0%b8%d0%b9-%d0%ba%d0%b0%d1%80%d0%bf%d0%be%d0%b2-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b1%d1%8a%d0%b4%d0%b5-%d0%b2%d1%8a%d0%b7%d1%81%d1%82%d0%b0/", "text": "Трябва да бъде възстановен фериботът от Варна или Бургас за Русия. Това каза световният шампион по шахмат Анатолий Карпов след среща с председателя на БСП – София Калоян Паргов. „Тъй като преди два дни бях в Сърбия, вчера в Северна Македония, днес пристигнахме с кола от Скопие в София, а утре вече на дневен ред е Турция, където имаме намерение да открием дом на мира и дружбата на Егейско море. В рамките на този дом на мира и дружбата по всяка вероятност ще възникне шахматната академия „Анатолий Карпов“, посочи Карпов. Според него на първо място се вижда необходимостта от активизация на сътрудничеството в културната област, а след това в икономическата. „За съжаление, санкциите представляват една много сериозна спирачка на нашите връзки и контакти. В отговор на тези санкции Русия беше принудена да отговори с контрасанкции и това много сериозно се отрази на стокообмена. Като цяло има много големи перспективи за развитието на сътрудничеството, особено в областта на енергетиката“, заяви той. „Имаме огромен териториален общ интерес – това  е Черно море. Ние сме длъжни да защитим екологията на нашето общо море. Надяваме се също така да се възстанови морската връзка между България и Русия“, посочи Анатолий Карпов. Той подчерта, че вече няколко години от руска страна се говори, че трябва да бъде възстановен и пуснат фериботът от Варна или Бургас за Русия, което е от взаимен интерес. „С един ферибот руските граждани биха достигали България по-лесно, за да могат да прекарат тук лятната си почивка. Това е икономически интерес за България“, допълни още Карпов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Анатолий Карпов: Трябва да бъде възстановен фериботът за Русия от Варна или Бургас"}
{"url": "https://trud.bg/%d0%b4%d0%b0%d0%bd%d0%b0%d0%b8%d0%bb-%d0%ba%d0%b8%d1%80%d0%b8%d0%bb%d0%be%d0%b2-%d0%bf%d0%be%d0%b2%d0%b5%d0%b4%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bb%d0%be%d0%b7%d0%b0%d0%bd-%d0%bf/", "text": "Съжалявам, че ще го кажа, може да прозвучи крайно, но едно такова поведение (на Лозан Панов) символизира политическата зависимост в съдебната система. Да се явиш политически говорител на политически формации в качеството си на председател, и то на ВКС, това според мен много сериозно обругава и дискредитира тезата за независимостта в съдебната система. Това заяви пред   министърът на правосъдието Данаил Кирилов по повод политическите изяви на председателя на ВКС Лозан Панов. „Ще споделя лично мнение – действително много от отдавна има основания за ангажиране отговорността на председателя на ВКС, но смятам, че ВСС действа изключително правилно в този случай, защото всяка една санкция би била очаквана и би била в контекста на героизирането му“, изтъкна Данаил Кирилов. „Очевидно е, че в това проявление има ясна тактическа цел да се героизира поведението на г-н Лозан Панов, при това този подход се използва при всеки един повод“, добави правосъдният министър. Запитан от водещата Илиана Беновска дали Лозан Панов се изявява като Крали Марко, Данаил Кирилов отговори: „Би трябвало да е политически Крали Марко“. Министърът обяви, че ще предложи присъствието на журналисти в обсъждането на работната група на предложенията във връзка с предложение за изменение на режима на отговорност на председателите на ВКС, на ВАС и на главния прокурор. „Първото представяне ще е в рамките на професионалните среди и дори на гражданските организации в работната група, която завършва работата си. Журналисти ще бъдат поканени, ще осигуря възможност да се излъчва. Надявам се колегите магистрати в работната група да не се притеснят – там ще говорим за закона“, каза Данаил Кирилов. По въпроса за възможни санкции срещу т. нар. трима големи в правосъдието, министърът посочи: „Този режим е в три посоки: даваме отговор може ли да се води разследване и при какви обстоятелства срещу тримата големи, даваме детайли в процедурата, за да е ясно, че при този специфичен ход на разследване са гарантирани правата на всички лица“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Данаил Кирилов: Поведението на Лозан Панов символизира политическата зависимост в съдебната система"}
{"url": "https://trud.bg/%d0%b2%d1%8a%d0%bf%d1%80%d0%be%d1%81%d1%8a%d1%82-%d1%81-huawei-%d0%b7%d0%b0%d1%81%d1%8f%d0%b3%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b0%d1%82%d0%b0-%d1%81%d0%b8%d0%b3%d1%83/", "text": "Американският финансов министър Стивън Мнучин каза днес, че мерките на правителството на САЩ срещу китайския телекомуникационен гигант Хуавей (Huawei) са свързани с националната сигурност, а не с търговията, предаде Ройтерс. От самото начало заявихме, че дискусиите за Хуавей са свързани с дискусиите за националната сигурност, те са нещо отделно от търговията, обясни Мнучин в интервю за телевизия Си Ен Би Си. Миналия месец министерството на търговията на САЩ включи китайския телекомуникационен гигант в своя списък на юридическите лица, на които е забранено да правят бизнес с американски компании без специално разрешително. В „черния списък“ по принцип попадат компании, чиято дейност е смятана за вредна за националната сигурност или външнополитическите интереси на Съединените щати, отбелязва Ройтерс. След това американското правителство смекчи някои ограничения, наложени на Хуавей. Министерството на търговията издаде общ лиценз за 90 дни, с който възстановява възможността на китайската компания да поддържа съществуващите мрежи и да предоставя актуализации на софтуера на съществуващите мобилни устройства на компанията. Президентът на САЩ Доналд Тръмп ще реши дали е целесъобразно да бъдат наложени нови мита на вноса от Китай, след като разговаря с китайския си колега Си Цзинпин на срещата на върха на Г-20 в Осака на 28 и 29 юни, каза още в интервюто Мнучин, цитиран от ТАСС. Той добави, че Тръмп иска да се увери в японския град, че Си е готов „да се движи в правилната посока“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Въпросът с Huawei засяга националната сигурност, а не търговията"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-%d1%82%d0%b8%d1%80%d0%be%d0%b2%d0%b5%d1%82%d0%b5-%d0%bf%d1%80%d0%b5%d0%b7-%d0%b3%d0%ba%d0%bf%d0%bf-%d0%b7%d0%bb%d0%b0%d1%82%d0%b0%d1%80%d0%b5%d0%b2%d0%be/", "text": "В неделя следобяд се възстанови движението на тирове през ГКПП-Златарево. Митническата обработка на товарни автомобили бе прекъсната временно поради пожар, засегнал административната сграда, намираща се в непосредствена близост до трасетата за митническа обработка на камиони. Обгорялата конструкция вече е разчистена и са създадени условия за нормална обработка на товарни превозни средства. Скоростта на движение на превозните средства на територията на пункта е ограничена до 5 км/ч. Движението на леки автомобили и автобуси също се осъществява нормално. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Пуснаха тировете през ГКПП-Златарево"}
{"url": "https://trud.bg/%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%b7%d0%b0%d1%8f%d0%b2%d0%b8-%d1%87%d0%b5-%d0%b5-%d0%b3%d0%be%d1%82%d0%be%d0%b2-%d0%b4%d0%b0-%d1%81%d1%82%d0%b0%d0%bd%d0%b5-%d0%bf%d1%80%d0%b5/", "text": "Бившият президент на Украйна Петро Порошенко заяви, че е готов да стане премиер, ако неговата партия „Европейска солидарност“ спечели предсрочните парламентарни избори. Порошенко, който загуби президентските избори през април, заяви още тогава, че не възнамерява да напуска политиката. Редовните избори в Украйна бяха планирани за октомври, но след като спечели президентския вот, новият държавен глава Володимир Зеленски подписа указ за предсрочното прекратяване на правомощията на Радата и свика извънредни парламентарни избори за 21 юли. На тях ще се гласува по н. нар.  смесена система- половината депутати ще бъдат избрани по партийни листи,  а другата половина- в мажоритарни окръзи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Порошенко заяви, че е готов да стане премиер на Украйна"}
{"url": "https://trud.bg/%d1%81%d1%83%d0%bb%d1%82%d0%b0%d0%bd%d0%b8%d1%82-%d1%85%d0%b0%d0%bc%d0%b5%d0%bb%d0%b5%d0%be%d0%bd%d1%8a%d1%82/", "text": "Кристалът е с голяма твърдост и лесно се поддържа Изумруд денем, рубин нощем, на лампа – с цвят на кехлибар. Вземаш един камък, а получаваш шест различни цвята. Султанитът е открит относително скоро и магическите му свойства тепърва се разкриват. Той е един от най-редките скъпоценни камъни – има го само в една мина в Турция. С този минерал, който мени цветовете си в зависимост от източника на светлината, ще запознаем читателя в поредицата “Магията на камъните”. Султанитът е камък толкова блестящ, че е достоен само за султана. Или за общо 36-имата султани в историята на Отоманската империя. Оттам идва името на този кристал, който мени цвета си като същински хамелеон. Султанитът е много рядък подвид на минерала диаспор. Характерни за него са смяната на цвета при различна светлина, блясъкът и издръжливостта му. Той е с твърдост 6,5-7 по 10-степенната скала на Моос. Променливостта на цветовете му се дължи на микроскопични включвания на манган в състава му. Находище на султански камък има само в една мина в света. Тя се намира в планината – на 1200 м. надморска височина край турското анадолско с. Селимие. Султанит се е добивал там в минимални количества и от отделни миньори и за първи път е бил фасетиран в края на 1970-те. Комерсиално започват да го копаят едва от 2006 г. За да достигнат до съкровищните жили, миньорите трябва да извадят тонове руда. Едва 50% от добива е подходящ за обработка. От тях около 98% се губи при шлифоването. Въпреки – или може би именно затова, че е толкова рядък – славата на султанита расте и днес е един от най-популярните камъни за бижутерите и техните ВИП-клиенти. Залежи на диаспор, който не притежава вълшебната красота и изменчивост на цветовете на султанита, има в Урал, Якутия, Азербайджан, Узбекистан, САЩ и Китай. Не само султанитът, но и по принцип камъните с променящ се цвят са рядкост. Такъв е александритът: на слънчева светлина е зелен, а на изкуствена – червен. Някои видове флуорит, гранат и сапфир също променят цветовете си. За разлика от всички тези минерали, султанитът грее в много повече цветове. Светочувствителността му позволява да прояви много повече и по-тънки нюанси, особено когато е поставен на смесено осветление. Един и същи кристал може да бъде жълт, розов, оранжев, яркозелен, масленозелен, малинов и прасковен – при това в рамките на един ден. А може и да блести във всичките тези цветове едновременно, отразени в многобройните му призми. Колкото повече карата е, толкова добре се вижда и по-силен е този ефект. 100% естествен Султанитът е от малкото скъпоценни камъни, които не се подлагат на никаква допълнителна обработка. Стандарт в ювелирното изкуство е над 90% от всички скъпоценни камъни да преминават през някакъв вид обработка за подобряване на качеството. В Индия от повече от 4 хил. години нагряват скъпоценните камъни, за да подобрят цвета им. Намасляването, за да стане кристалът по-прозрачен, също се практикува отдавна – от поне 2 хил. години използват се и по-съвременни методи, с които скъпоценните камъни да придобият по-добри ювелирни качества. Тези техники се смятат за толкова естествени, че дори не се споменават от търговците. Не е известно камъкът да има лечебно въздействие върху човешкия организъм. Литотерапевтите не го използват, но пък султанитът притежава едно много важно качество. Предупреждава, ако ни грози беда Малко са минералите, за които се твърди че могат да предупредят собственика си за предстоящо нещастие. Един от тези магически закрилници е султанитът. В случай на настъпваща трагедия или опасност камъкът се напуква безпричинно, дори може да се раздроби на малки парченца. Не е нужно да се зарежда или програмира с някакви ритуали, защото е естествен мощен защитник. Султанитът подпомага развитието на психичните способности, увеличава астралната сила, укрепва амбицията, интелекта, любовта към живота и добрите емоции. Той е незаменим талисман за хората с творчески професии. Носи им късмет и им дава вдъхновение. Дори и неопитният мислител може да получи философски прозрения под негово въздействие. Султанитът е покровител на нестандартното мислене, притежателят му започва да се отличава с оригиналност и смелост на идеите. Той непрекъснато ще върви напред, ще завършва започнатите проекти и ще се заема с нови, още по-дръзки планове. Отрицателната енергия на врагове, клеветници, енергийни вампири и завистници е безсилна за човек, закрилян от такъв талисман. Затова именно хамелеонският камък се разчупва при наближаваща беда – той поглъща прекалено много лоши вибрации, докато накрая се разпадне. Този скъпоценен камък е ключалката, през която може да надникнете в бъдещето. Стига да знаете как.   Не използвайте ултразвук Чисти се с мека четка за зъби Един и същи пръстен със султанит мени коренно цветовете си при естествена и изкуствена светлина. Въпреки че султанитът е доста здрав камък, все пак избягвайте да го излагате на въздействие с химикали, екстремни температури и температурни разлики или удар. Мийте го с мек сапун и хладка вода, ако се налага изтъркайте внимателно задната страна на камъка с много мека четка за зъби и подсушете. Никога не го чистете с ултразвук.   Телецът и Козирогът стават още по-практични Колкото по-дълго се носи, толкова по-силно става благотворното влияние на султанита. Огнените знаци Лъв, Овен и Стрелец непременно трябва да имат такъв талисман, за да развият скритите си таланти. Те могат да придобият дарбата на ясновидството и да засилят още повече интуицията си. Козирогът, Девата, Телецът ще станат практични, ще се научат да не се притесняват от дреболии и да тушират недостатъците в характера си.  Останалите знаци също могат да носят султанит, но той няма да има силен магически ефект върху тях.   Купувайте от производителя Всъщност най-голям шанс да си купите фалшив султанит имате тъкмо в Турция. Непочтени търговци продават китайски ментета на цената на естествения камък. Убедителни имитации на султанит се произвеждат от синтетичен кубичен цирконий, към който се добавят елементите неодим (Nd) и празеодим (Pr), които причиняват промяната в цвета. Фалшивият султанит “се държи” почти като естествения – зелен е на флуоресцентно осветление и биренокафяв, когато е под светлината на електрическа крушка. Тъй като залежи на диаспор с променлив цвят и ювелирно качество има само в една мина в света, а правата над нея са откупени през 2006 г. от една-единствена компания, то всичкият новодобит султанит е с производител Zultanite Gems, LLC. Най-сигурният начин да купите естествен султанит е, ако го вземете директно от производителя. Това не означава, че в Турция, а и по света, не са останали кристали, извадени и обработени преди 2006 г. ИНТЕРГЕОРЕСУРС – ТЪРГОВИЯ СЪС СКЪПОЦЕННИ КАМЪНИ И МИНЕРАЛИ София, ул. Козяк 17, бл.4 партер; www.intergeoresource.com; е-мейл: intergeoresource @gmail.com  тел: 02 980 58 70; мобилен: 0887 196 193; фaкс: 02 980 54 83", "date": "2019.06.09", "title": " Султанит – хамелеонът\t"}
{"url": "https://trud.bg/%d0%bd%d0%b5%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0%d0%bd-%d0%bf%d1%8a%d1%82%d0%bd%d0%b8%d0%ba-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0-%d1%83%d0%bc%d0%b8/", "text": "Военноморските служби на Израел са се качили на горящ товарен кораб, хвърлил котва близо до град Хайфа. Военните получили сигнал за кораба, а по молба на капитана са претърсили плавателния съд. Корабът е бил под панамски флаг.Претърсването довело да ареста на криещ се пътник. Той е предаден на полицията за разпит. Корабът се е движел от Турция за Израел. Предполага се, че въпросният пасажер запалил пожара. От службите коментираха, че случая е под контрол. Според властите, пожарът е с криминален характер. Допълнителна информация не беше споделена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Нерегистриран пътник предизвика умишлен пожар на кораб"}
{"url": "https://trud.bg/%d0%bb%d1%8a%d0%b2%d0%be%d0%b2%d0%b5%d1%82%d0%b5-%d0%b2%d1%8a%d0%b7%d0%ba%d1%80%d1%8a%d1%81%d0%bd%d0%b0%d1%85%d0%b0-%d1%81%d1%80%d0%b5%d1%89%d1%83-%d1%88%d0%b0%d0%bc%d0%bf%d0%b8/", "text": "Мъжкият национален отбор по волейбол направи истинско чудо в момент, в който се бе запътил към дъното в Лигата на нациите. „Лъвовете“ завършиха блестящо иначе неособено успешното си участие в група 5 в Нинбо (Китай) – победа с 3:2 (-18, -23, 21, 23, 11) над действащия шампион Франция. Преди това момчетата на селекционера Силвано Пранди записаха загуби от домакините и Полша, докато „петлите“ победиха и двата тима. При това „лъвовете“ бяха без Тодор Скримов, който се контузи срещу поляците ден по-рано.  По всичко изглеждаше, че и този мач няма да предложи изненади, след като Франция взе първите два гейма, макар и да се поизмъчи във втория. В третата част обаче българите започнаха с 4 поредни точки, след което дръпнаха с 10:4. Критичният момент беше при 20:19, но ръстът и мощната игра при мрежата помогната на националите да запазят аванса. Четвъртият гейм бе истинска битка на нерви – резултатът вървеше точка за точка до самия край. В този момент Розалин Пенчев „иззе“  ролята на основен нападател от диагонала Николай Учиков, което изненада „петлите“ и мачът влезе в тайбрек.  В петия гейм решаващо се оказа психическото предимство и невероятните блокади на Красимир Георгиев. България отново взе ранна преднина, а шампионите се оказа, че не са толкова ефективни под напрежение.  Розалин Пенчев бе най-резултатен от българите със 17 точки, а по 13 добавиха брат му Николай и Георгиев. Жан Патри пък завърши с 13 т. за французите.  „Франция започна много силно в атака, а ние не успяхме да се представим добре в първата част от мача – заяви Пранди. – Но искам да поздравя играчите за манталитета, който показаха. Завършихме силно във всички елементи освен сервиса. В началото на сезона един отбор печели не толкова заради добрата игра, колкото заради това, че прави по-малко грешки. Именно това е нашата работа сега – да намалим грешките.“  Победата бе едва втора за България срещу 4 загуби в Лигата. Този уикенд „лъвовете“ се прибират във Варна, където ще гостуват отборите на Австралия, Япония и Италия.", "date": "2019.06.09", "title": " „Лъвовете“ възкръснаха срещу шампиона"}
{"url": "https://trud.bg/%d1%80%d0%b0%d0%b5%d0%b2%d0%b0-%d0%b1%d0%b5%d1%81%d0%bd%d0%b5%d0%b5-%d1%81%d1%80%d0%b5%d1%89%d1%83-%d1%81%d1%8a%d0%b4%d0%b8%d0%b9%d0%ba%d0%b8/", "text": "Президентът на БФХГ Илиана Раева нападна много остро съдийките на турнира Гран при в Бърно (Чехия). Причината бе силно занижена оценка за съчетанието с топка на Боряна Калейн. Това остави българката едва 5-а в многобоя. Катрин Тасева взе бронз със сбор от 80,750 т., а Невяна Владинова зае 4-о място със 79,300 т. Титлата взе Дария Трубникова (Русия) с 83,750 т., а фаворитката Арина Аверина (Русия) остана втора с 82,800 т.  „Ето я топката на Боряна Калейн, анализът е направен, оценката е ясна – тя е под 22,000, но не е 20,500! – пише Раева във Фейсбук. – Не знам какъв точно е проблемът на Америка с българските гимнастички (разбира се, че знам), но никак не е хубаво това, което се случва с оценките на много добре изиграни съчетания от българките. Първо беше с ансамбъла ни в Баку, сега с Боряна в Бърно… На този уред Русия са били без съдия. Надявам се американската съдийка да има очи, да гледа добре!“  Тасева взе още три медала на отделните уреди – сребърни отличия на топка, бухалки и лента. Калейн пък взе реванш с отличие на топка – бронз. Невяна Владинова пък остана без отличие, а най-близо бе на бухалки – 4-о място.", "date": "2019.06.09", "title": " Раева беснее срещу съдийки"}
{"url": "https://trud.bg/%d0%b1%d0%b0%d0%b3%d0%b0%d1%82%d0%b0-%d0%b2%d0%b4%d0%b8%d0%b3%d0%bd%d0%b0-%d0%bc%d0%b5%d1%80%d0%bd%d0%b8%d0%ba%d0%b0-%d0%bd%d0%b0-%d1%84%d0%b0%d0%b2%d0%be%d1%80%d0%b8%d1%82%d0%b8%d1%82%d0%b5/", "text": "Благой Иванов спечели втора победа в най-престижната ММА верига – UFC. Българския боец надделя по точки над австралиеца Тай Туиваса на галата в Чикаго, а успехът му бе аплодиран от стотици сънародници в залата.  Съперникът се опита да се възползва от по-високото си лично тегло и се впусна в блъскане и клинчове, но а Багата контрира с мощни крошета и го прати в нокдаун в средата на първия рунд. В края на втория пък Иванов принуди противника да не предаде с успешна хватка, но се оказа, че времето е изтекло и почивката спаси австралиеца.  Туиваса се впусна с серии ниски ритници в третия рунд и успя да нанесе известни поражение по краката на Багата. Иванов обаче продължи с крошетата и разклати сериозно противника, който едва издържа до финалната сирена. Превъзходството му накара съдиите да му дадат победа с почти абсолютно превъзходство – 3:0 гласа (28:28, 30:27, 30:27).  „Не беше най-трудният ми мач, но беше младо момче, корав съперник – заяви Багата след успеха. – Бях подготвен добре, спечелих трите рунда. В началото го оставих малко повече, за да усетя играта му.“  Иванов уточни, че ще си вземе малка почивка след мача, тъй като не е имал време да отдъхне след предишната среща. „Но има интересни съперници в топ десет, срещу които искам да се изправя – добави той. – Мисля, че в края на годината ще се завърна с нова среща.“", "date": "2019.06.09", "title": " Багата вдигна мерника на фаворитите"}
{"url": "https://trud.bg/%d0%be%d1%82%d1%87%d0%b0%d1%8f%d0%bd%d0%b8-%d0%ba%d1%80%d1%8a%d1%87%d0%bc%d0%b0%d1%80%d0%b8-%d0%bf%d1%80%d0%b8%d0%bc%d0%b0%d0%bc%d0%b2%d0%b0%d1%82-%d0%ba%d0%bb%d0%b8%d0%b5%d0%bd%d1%82%d0%b8-%d1%81/", "text": "18 лева струва порция скариди “Саганаки” Отчаяни кръчмари примамват с „риба по гръцки” и други подобни ерзац гръцки манджи туристите по Южното Черноморие. Очертава се слаб сезон, заради това собствениците на крайбрежните заведения са избрали с „гръцкия” номер да привлекат повече клиенти и да спасят търговията си от „ол инклузив” системата. В менюто по крайбрежните ресторанти откриваме задушения ватос по гръцки, който струва 15,89 лв. за порция, толкова са и скаридите – пак по гръцки, само че с 50 грама по-малко от ватоса. 17,89 лв. Плащаме за чиния със скариди „Саганаки“, а порция от 300 грама калкан струва 39,89 лв. Предлага се и плато „цял калкан на тиган“, което се състои от 4 порции. Най-народна цена държи цацата, която се харчи по 3 лева порцията, пържена, по българска рецепта, в комбинация със студена наливна бира, която струва 2 лева халбата. Пържените попчета, по български, струват 8,89 лева за 300 грама, а сафридът на тиган е 11,89 лв. Супата от риба е два вида. Освен традиционната, от колкото се може повече черноморска риба, която струва 5,69 лв., има и средиземноморска, която се продава по 7,89 лв. В Созопол в по-луксозните ресторанти народната цаца я няма. Пърженият сафрид върви по 12,90 лева порцията, чернокопът на скара е 16,99 лв., а пърженият калкан удря 40 лева порцията. По ресторантите лавракът на скара е 24,99 лв., а рибената чорба е 5,99 лева, като изрично се споменава, че не е от скумрия, а от по- класни риби. В Бургас рибената чорба от скумрия е около 3 лева, а над 5 лева е от “букет” морски дарове. На култовия далян “Чайка”, където е сниман филмът “Оркестър без име” още отсега е пълно с гости. Тук удоволствието е две в едно – хем вкусна риба, току що извадена от морето, хем приказна гледка към вълните. Далянът е между Созопол и Каваците и тук е засадено борче от първия космонавт Юрий Гагарин. А сега борчето е голямо дърво. Рибената чорба на даляна е 5,90 лв., сафридът, пържен е 11,90 лева. Предлагат също и филе от попче, порция от което върви около 17 лева. Един от най-старите далянджии – Димитър Янчев Брадата, който по настоящем е кмет на рибарското селище Ченгене скеле казва, че на далян се ходи само с хляб. Навремето на огъня къкрел огромен казан, вечно пълен с най- прясна и вкусна риба. Имало достатъчно ракийка и винце. Затова за всеки гост било задържително само едно – да носи хляб. И две яйца, ако иска супата да е застроена.   Пресен паламуд се появи по никое време В Ахтопол сезонът традиционно започва по- късно, но там пък са едни от най- добрите риболовци в региона. Още сега в заведенията изобилства от прясна риба – зарган, сафрид, попчета. Има и миди и скариди. Тук сафридът например е значително по-евтин от созополския – 8,90 лева. Атракцията обаче е паламудът и то пресен. Ахтополските рибари наловиха огромно количество паламуд, който се появи преди броени дни в залива. Сега заведенията, които го изкупиха го предлагат в три варианта и на различни цени по 14 лв. за порцията пържен паламуд от 300 грама. 15 лева струва чиния от рибата на скара, която е 400 грама. Също толкова, но вече 500 грама порцията струва паламудът на керемида. Пламудът сега си хвърля хайвера, а фактът че дойде толкова много по нашите брегове през този период на годината е добър знак, радват се рибарите. В момента ловят основно сафрид, попчета и скорпид. Скорпидът е отровен, но щом се обработи и се махнат шиповете и кожата му- става идеален за блюдо, тъй като месото му много вкусно.   Рибена чорба и миди изкушават летовниците във Варна Цените в кръчмите са ниски, оборотът е солиден Даниела Фархи,  ТРУД, Варна Рибена чорба и миди са най-често поръчваните ястия в заведенията по крайбрежната алея във Варна. Ресторантите и капанчетата вече са пълни с летовници. Заради капризите на времето оборотът е солиден – щом завали, всички плажуващи се изсипват в най-близката кръчма. Вероятно затова цените в началото на сезона не са по-ниски от пиковия август миналата година. Порция пресни черноморски миди, доставени от фермите на север, варира от 8 до 10 лв. според това как са приготвени. Много се търсят мидите по моряшки и пълнените с ориз по бургаски. Чорбата с черноморски риби край плажа струва 5-6 лв., но в града може да се намери и за 3,50 лв. Елитни ресторанти по крайбрежната алея предлагат и супа от морски дарове с пипала от октопод, миди, скариди за 8-9 лв. Макар че на рибната борса кило цаца струва 2 лв., в капанчетата порцията не пада под 5 лв., а някъде достига и до 7 лв. На Златни пясъци народната риба изобщо отсъства от менютата, в които най-евтин е сафридът – 12-13 лв. В града същата порция струва 8,50-10 лв. Въпреки че преди десетина дни излязоха първите пасажи черноморски сафрид, в заведенията се предлага и турски. Най-скъп в менютата остава калканът – 28-30 лв., колкото се продава килограмът на борсата. За сметка на високите цени в кръчмите, туристите във Варна се радват на две безплатни екстри – 3-часови пешеходни обиколки на забележителностите в центъра и медицинска помощ на плажа. В града вече почиват немци, поляци и въпреки прогнозите за солиден спад на организираните летовници от Русия, на пясъка масово се чува и руска реч. Причината е, че има изгодни нискотарифни полети от Варна до Москва и обратно. С тях пристигат индивидуални туристи, които по правило отсядат в апарткомплексите или в частни квартири, резервирани онлайн. Този сезон във Варна и курортите ще почиват повече чехи, украинци, французи, за първи път от години ще има и доста британци. Въпреки че морската вода още е хладна, на охраняемите плажове вече дежурят 62 лекари, медсестри и 3 реанимобила.   Гърция намали цените заради ДДС и турската конкуренция Атина,  Бойка Атанасова, наш кореспондент Рибата е божествена храна и няма религия на света, която да забранява яденето на риба. Гърция е популярна не само с красивите си острови и кристално чистата вода, но и с добрата си кухня. Любителите на морски дарове не пропускат да опитат гръцките специалитети. Рибата е сред основните храни в менюто на гърците, а кулинарните изкушения са навсякъде. Цената обаче зависи от сезона, категорията на заведението, местоположението му. Обикновено средната цена за гръцката ципура с тегло 300-450 грама е 6,30 евро/кг, а лаврака със същия грамаж върви 6,00 евро/кг. Порция калмари в таверна се продава около 8 евро. Барбуни порция струва 12 евро. Сардела и гаврос по 5 евро. Цените тръгнаха надолу не само заради намаленото ДДС, но и заради турската конкуренция. Глобите при неспазване на изискванията са толкова високи, че собствениците на заведения по плажовете в Гърция бяха принудени да променят цените си. 500 евро е глобата за продажба на стоки на по-високи цени от държавно определените и 1000 евро – при липса на ценоразпис. Наказателните такси се удвояват, ако нарушението се повтори.   Пътуваме до морето по-скъпо Това лято ще пътуваме до морето по-скъпо от предишното лято. Това показва справка на специализирания сайт за гориво fuelo. net. Бензин А95 на бензиностанциите вчера се търгуваше по 2,26 лв. за литър или с 0,03 лв. по-скъпо от миналата година. При дизела поскъпването е с 0,07 лв. за литър за година, като в момента горивото струва 2,32 лв. за литър. Автомобилите на газ, обаче, ще пътуват по-евтино, тъй като горивото е отчело поевтиняване с 0,05 лв. за литър и се търгува по 0,98 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Отчаяни кръчмари примамват клиенти с риба по гръцки\t"}
{"url": "https://trud.bg/%d1%89%d0%b5%d0%bf%d0%b0%d0%bd%d0%b5%d0%ba-%d0%bd%d0%b0-%d0%b3%d1%80%d0%b8%d0%b3%d0%be%d1%80-%d0%bc%d1%83-%d1%82%d1%80%d1%8f%d0%b1%d0%b2%d0%b0-%d1%81%d0%b0%d0%bc%d0%be%d1%87%d1%83%d0%b2%d1%81%d1%82/", "text": "Радек Щепанек очаква Григор Димитров скоро да си върне загубените позиции в ранглистата. Чехът остава треньор на българския тенисист и след „Ролан Гарос“.  „Работим заедно от турнира в Рим и мисля, че резултатите вече се виждат – заяви Щепанек. – Когато Андре Агаси и Димитров ми предложиха да вляза в екип, дори не се замислих. Григор прави много добро впечатление, прави всичко, което му кажем. В Париж игра с болки в рамото и въпреки това се представи добре. Мачът със Стан Вавринка бе загубен в три тайбрека, но спокойно можеше да бъде спечелен. Остава да си върне самочувствие и отново ще е в топ 10.“", "date": "2019.06.09", "title": " Щепанек: На Григор му трябва самочувствие"}
{"url": "https://trud.bg/3000-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d1%85%d0%b0%d0%ba%d0%b5%d1%80-%d1%82%d0%be%d1%87%d0%b8%d0%bb-%d0%b4%d0%b0%d0%bd%d0%bd%d0%b8-%d0%be%d1%82-%d0%be%d0%b1%d1%89%d0%b8%d0%bd/", "text": "54-годишен мъж ще плаща 3000 лв. глоба за компютърно престъпление, извършено преди близо 7 години. Наказанието наложи Добричкият окръжен съд. През октомври 2012 г. хакерът копирал данни от сървър на община Балчик. В продължение на два дни той източил файлове с имената, ЕГН, адресите, телефоните, паролите на служители в общината, както и друга информация, свързана с работата на кметството. Разследването започнало след сигнал на служители в администрацията, които установили, че някой е влязъл незаконно в локалната компютърна мрежа на общината. Достъпът бил осъществен чрез компютър, обслужващ камерите в подземния паркинг в сградата. Копираните файлове със защитени от закона лични данни били открити на лаптопа на подсъдимия, иззет при обиск в дома му. Мъжът се разминава само с глоба, тъй като досега не е бил осъждан, а деянието му не е довело до имуществени вреди. Той ще трябва да плати и разноските по делото от над 1400 лв.", "date": "2019.06.09", "title": " 3000 лв. глоба за хакер, точил данни от община Балчик\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8-%d0%b2-%d1%85%d0%be%d0%bd%d0%ba%d0%be%d0%bd%d0%b3-%d1%81%d1%80%d0%b5%d1%89%d1%83-%d0%b7%d0%b0%d0%ba%d0%be%d0%bd%d0%be%d0%bf/", "text": "Полицаи и протестиращи влязоха в сблъсък тази вечер в Хонконг. Силите на реда използваха палки и сълзотворен газ в опит да разпръснат участниците в гигантски поход срещу проектозакон за екстрадиране на местни жители в Китай, предаде АФП. Демонстрантите хвърляха бутилки и използваха метални прегради. Полицията пък се опита да прогони малка група протестиращи, които искаха да останат пред Законодателния съвет, местния парламент, уточни АФП. Над 1 милион души са участвали в днешния протест в Хонконг срещу законопроекта, предвиждащ разрешаване на екстрадирането на местни жители в Китай, заявиха организаторите, цитирани от Франс прес. Агенцията отбелязва, че това е най-голямата демонстрация в Хонконг, след като той бе върнат на Китай през 1997 година. 1,03 милиона души се включиха в днешното шествие, обяви един от организаторите пред множеството, събрало се пред местния парламент. Думите му бяха посрещнати с аплодисменти. По-рано хонконгската полиция обяви, че 153 000 души са потеглили от началната точка на шествието – парка Виктория. Според полицията, цитирана от ДПА, в своя пик демонстрацията е достигнала 240 000 души. Вестник „Саут Чайна морнинг пост“ писа, че половин милион души са се включили в протеста. Най-голямата демонстрация в историята на Хонконг се състоя през 1989 година, когато 1,5 милиона души се събраха в тогава британската колония в подкрепа на продемократичните протести на площад „Тянанмън“ в китайската столица Пекин, отбелязва ДПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Протестиращи в Хонконг срещу законопроекта за екстрадиране на местни жители в Китай влязоха в сблъсък с полицията"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%be%d1%81%d0%b2%d0%be%d0%b1%d0%be%d0%b4%d0%b8-%d0%b2%d0%b0%d0%bb%d0%b5%d1%80%d0%b8-%d0%b1%d0%be%d0%b6%d0%b8%d0%bd%d0%be%d0%b2/", "text": "За последно „Левски“ и Валери Божинов се разделиха. Вторият престой на нападателя на „Герена“ продължи само четири месеца. Божигол, както го наричат „сините“ фенове, не влиза в плановете на Петър Хубчев за новия сезон. Многократно нападателят изяви желание да остане в „Левски“. Благодарение на неговия гол за 1:0 срещу „Етър“ отборът се класира за Лига Европа във финалния бараж. „ Тъжно ми е, че напускам „Левски“ – каза Божинов пред „Спортал“. – Няма какво да го крие, не ми е приятно. Имах голямо желание да се докажа пред новия треньор Петър Хубчев. Чувствам се длъжник, след като се контузих и не играх в доста мачове през пролетта. Затова и много се радвам, че точно аз вкарах гола на „Етър“. Благодаря на Хубчев за искреността, че не му влизам в плановете. Нямам против никого, треньорът има своите виждания. Няма да бъда пречка за „Левски“. Извинявам се на феновете, че не им донесохме повече радост. Вярвам, че скоро ще дойдат добри новини за „Левски“ и тимът да стане шампион.“ „ Сините“ започват в понеделник подготовка за новия сезон.", "date": "2019.06.09", "title": " “Левски“ освободи Валери Божинов"}
{"url": "https://trud.bg/%d1%80%d0%be%d1%81%d0%b5%d0%bd-%d0%ba%d0%b8%d1%80%d0%b8%d0%bb%d0%be%d0%b2-%d0%bf%d0%be%d0%b2%d0%b5%d0%b4%d0%b5-%d0%b5%d1%82%d1%8a%d1%80/", "text": "Красимир Балъков напусна емоционално родния „Етър“, за да поведе националния отбор. На неговото място седна Росен Кирилов. Бившият национал спаси „Витоша“ (Бистрица) от изпадане в бараж срещу „Монтана“. „ Очевидно Велико Търново е трамплин за треньори – каза Александър Нанков, член на управителния съвет на „Етър“. – Нашият Станислав Генчев отиде в „Лудогорец“ и му желаем успех. Той е много коректен човек.“ На 11 юни ръководството на „Етър“ ще представи Кирилов като нов треньор на „Етър“. Преди „Витоша“ бившият железен защитник беше помощник в ЦСКА. „ Етър“ беше на крачка от участие в Лига Европа под ръководството на Балъков. „Виолетовите“ загубиха баража като гост на третия в Първа професионална лига „Левски“.", "date": "2019.06.09", "title": " Росен Кирилов поведе „Етър“"}
{"url": "https://trud.bg/%d0%b1%d0%b0%d0%bb%d1%8a%d0%ba%d0%be%d0%b2-%d0%bc%d0%b8%d1%81%d0%bb%d0%b8-%d1%81%d0%bc%d1%8f%d0%bd%d0%b0-%d0%bd%d0%b0-%d0%b2%d1%8a%d1%82%d1%80%d0%b5%d1%88%d0%bd%d0%b8%d1%82%d0%b5-%d1%85%d0%b0%d0%bb/", "text": "Две промени при вътрешните халфове са много вероятни за втората юнска европейска квалификация срещу Косово. В дебюта си срещу Чехия (1:2) селекционерът Красимир Балъков използва Кристиян Малинов от ЦСКА и Георги Сърмов от „Етър“. Сега се очаква техните места да бъдат заети от Георги Костадинов от „Арсенал“ (Тула) и Георги Илиев, който бе отстранен от „Черно море“. Халфът на руския тим не игра срещу чехите заради контузия. Единствената друга рокада, която Балъков би могъл да опита, е да вкара левият бек Антон Недялков в центъра на защитата. А мястото му вляво да заеме Иван Горанов. „ Докато имаме теоритични шансове, няма да се откажем независимо как завършват другите мачове – каза селекционерът при прибирането от Прага. – Равенството между Черна гора и Косово ни остава в играта. Но естествено трябва да бием в понеделник. Сега противникът е различен, макар да има сходства в стила. Бързо трябва да забравим случилото се в Чехия и да гледаме към следващия двубой. Промените в състава зависят най-вече от възстановяването на футболистите.“ Президентът на футболния съюз Борислав Михайлов отказа да говори пред медиите на летището. Прати репортерите да задават въпроси на Балъков и футболистите. А Косово се готви повече от сериозна за първото в историята гостуване в София. Директно от Подгорица, столицата на Черна гора, тимът долетя с чартър в България. Около 2 ч посред нощ косоварите се настаниха в хотел „Хилтън“. Първият двубой между съперниците в Прищина миналата есен завърши 1:1, а Косово имаше доста повече ситуации за победа.", "date": "2019.06.09", "title": " Балъков мисли смяна на вътрешните халфове"}
{"url": "https://trud.bg/%d0%ba%d1%8a%d1%80%d0%bb%d0%b5%d0%b6%d0%b8-%d0%bd%d0%b0%d1%85%d0%b0%d0%bf%d0%b0%d1%85%d0%b0-126-%d0%b2%d0%b0%d1%80%d0%bd%d0%b5%d0%bd%d1%86%d0%b8-%d0%b7%d0%b0-%d1%81%d0%b5%d0%b4%d0%bc%d0%b8%d1%86%d0%b0/", "text": "126 варненци са потърсили медицинска помощ след ухапване от кърлеж през последната седмица, съобщиха от Регионалната здравна инспекция. Броят на пострадалите се запазва висок от последните дни на май, а причина са почти ежедневните дъждове. Опасните акари се множат, въпреки че парковете и градинките във Варна бяха обработени с препарати два пъти. Предстои от 10 до 28 юни повторна дезакаризация да бъде извършена и в дворовете на детските градини и ясли, обявиха от общината. Въпреки лавината от ухапани засега няма заболели от лаймска болест или марсилска треска, които се предават от кърлежите, уточниха от РЗИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.09", "title": " Кърлежи нахапаха 126 варненци за седмица"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%b8%d1%8f%d1%82-%d1%88%d0%b0%d0%bc%d0%bf%d0%b8%d0%be%d0%bd-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d1%83%d0%bb%d1%83%d1%87%d0%b8-%d0%b2%d1%80/", "text": "Нито един точен удар за 90 минути! Статистиката е върху името на световния шампион Франция при загубата с 0:2 от Турция в европейска квалификация. А в атаката на звездния тим на Дидие Дешан блестя атомното трио Килиън Мбапе-Антоан Гризман-Оливие Жиру, подпомагано от Пол Погба. „ Трябваше да получим този шамар в лицето, за да слезем на земята“, призна селекционерът на „петлите“. Още през първото полувреме Каан Айхан с глава и Ченгис Ундер вкараха по един гол за Турция. Без своя болен треньор Йоаким Льов четирикратният световен шампион Германия срази Беларус с 2:0 в Минск. Представител на селекционера на пейката бе Маркус Зорг. Най-атрактивната сцена в мача предизвика германският вратар Мануел Нойер. Почти до ъгловото флагче стражът първо отне топката на нападателя Ковальов, а после с няколко финта го накара да изглежда твърде стар. След това Нойер подаде перфектен пас, за да поведе немска атака. Лерой Сане и Маркус Ройс вкараха головете за Бундестима в Минск. Италия също се събуди от кошмарите от последните години и разгроми Гърция с 3:0 като гост. В рамките на 10 минути – между 23-ата и 33-ата, Лоренцо Инсиние, Николо Барела и Леонардо Бонучи вкараха головете за „скуадра адзура“. Световният вицешампион Хърватия доста трудно се справи у дома с Уелс – 2:1. Двубоят започна с автогол на Джеймс Лоурънс от „драконите“. След това Иван Перичиш добави второ хърватско попадение. А Дейвид Брукс оформи резултата в 77-ата минута. Четири гола вкара руснакът Артьом Дзуба за най-звучната победа от квалификациите – 9:0 над аутсайдера Сан Марино.", "date": "2019.06.09", "title": " Световният шампион не може да улучи вратата"}
