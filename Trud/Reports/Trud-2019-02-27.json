{"url": "https://trud.bg/%d0%b8%d0%b7%d0%b2%d1%80%d0%b0%d1%82%d0%b5%d0%bd%d0%b8-%d0%b1%d1%80%d0%be%d1%88%d1%83%d1%80%d0%b8-%d1%80%d0%b0%d0%b7%d0%b2%d1%80%d0%b0%d1%89%d0%b0%d0%b2%d0%b0%d1%82-%d0%b4%d0%b5%d1%86%d0%b0%d1%82/", "text": "Брошури, подробно разясняващи сексуалните отношения и практики между гейове, , са били разпространени в училища на територията на пет области у нас. Информация за това е постъпила в Министерството на здравеопазването само няколко дни след като стана ясно, че в класните стаи на 900 български школа хиляди децата е трябвало да се самоопределят в анкета с въпрос за третия пол. В брошурата, наречена “Любов без последствия”, освен информация за полово предаваните болести, риска от тях и начините за предпазване, изчерпателно се разясняват още част сексуалните игри между хомосексуални мъже. “Съществува разписан регламент, по който брошурата е следвало да бъде разпространена само и единствено в кабинетите за анонимно и безплатно консултиране и изследване на ХИВ/СПИН (КАБКИС), а не в училищата”, поясни в сряда министърът на здравеопазването Крили Ананиев. Ведомството му и просветното министерство веднага са разпоредили изтегляне на брошурата от училищата. “Това е провокация, която ще се разследва”, категоричен беше министър Ананиев. Той допълни, че наказание ще понесат всички длъжностни лица, които са допуснали разпространението на тези материали в учебните заведения. По информация на здравното ведомство ръководствата на пет регионални здравни инспекции самостоятелно са взели решение да пуснат брошурата в училищата. Това са РЗИ-Монтана, РЗИ-Видин, РЗИ-Ямбол, РЗИ-Кърджали и РЗИ-Хасково. Министърът на образованието и науката Красимир Вълчев заяви, че най-вероятно скандалните материали са били раздадени на децата чрез медицинските специалисти в училищата. “Брошурата “Любов без последствия” е част от здравно-образователната програма, която се финансира у нас по линия на Глобалния фонд на ООН за борба с ХИВ/СПИН. Първото издание на брошурата е от 2006 г., след това е преиздавана през 2009 г. и в началото на 2017 г. Тя е била предназначена за целевата група мъже, които правят секс с мъже (МСМ). “Заявката за създаването на тази брошура е тя да отговаря на потребностите на МСМ групата и съответно да бъде давана на места, където те контактуват, общуват, забавляват се и т.н. Тоест тя умишлено има тази визия, с цел да възбуди интерес и все пак хората от общността да прочетат текста, който съдържа самият материал, но не и да бъде разпространявана сред деца”. Това заявиха пред вестника от Фондация “Здраве и социално развитие” (Хесед), която е изпълнител по проекта.   Фондация „Здраве и социално развитие” пред „Труд”:  Дипляните не са за ученици Брошурата “Любов без последствия 2009”, създадена по програма “Превенция на ХИВ/СПИН сред МСМ (Мъже правят секс с мъже, бел. ред.) общността” не е предназначена за училищата и нямаме представа как е попаднала там. Това обясниха пред “Труд” от Фондация “Здраве и социално развитие” (Хесед), която е изпълнител по проекта за спорните книжки, изобразяващи сексуални сцени между мъже. “Всъщност програмата за превенция на ХИВ/СПИН е приключила преди известно време и вече не работи”, казаха от фондацията. Според тяхното мнение това са материали, които най-вероятно са останали от преди и се използват в момента. По думите на експерти от Хесед брошурата се разпространява от подизпълнители към Министерството на здравеопазването, които имат таргетни групи, но не е предназначена за училища. РЗИ като институция също има компетентността да прецени къде може да разпространи брошурата, допълниха още от Хесед.   Разпоредени са спешни проверки в клас Доброволци от младежкия Червен кръст от срам не разпространили листовките Любомир Йорданов,  Труд, Монтана 200 екземпляра от брошурите “Любов без последствия” са били получени в област Монтана в края на миналата година, но нито една от тях не е изпратена в училищата, заявиха от РЗИ. “Нито една от тези брошури обаче не е стигнала до ръцете на ученик, нито са провеждани беседи”, бе категорична шефката на РЗИ-Монтана д-р Елена Борисова. Изявлението на министър Кирил Ананиев, че брошурите със снимки на гей двойки са дадени на училища в пет области, е вдигнало по тревога в сряда сутринта Регионалното управление на образованието в Монтана, разказаха учители. Разпоредели спешни проверки по всички учебни заведения в областта имат ли от скандалните издания  и как са стигнали при тях. За раздавани брошури с хомосексуални двойки отрекоха и от училищата в общините Лом и Георги Дамяново. Според ученици от областния град обаче няколко от брошурите за безопасен секс между мъже са се озовали по неофициален път в школата им. Доброволци от младежкия Червен кръст, които трябвало да ги раздават в  деня за борба със СПИН,  поради срам не връчили листовките, но някои ги отнесли в класните си стаи. “Не мисля, че такива брошури трябва да  влизат в българските училища. Толкова ценности вече унищожихме със сбъркана политика сред младото поколение, че трябва поне да им оставим  възможността  да растат като млади мъже и жени. Проблемите с половата идентичност са сериозни, но с тях трябва да се занимават специалисти, а не да ги превръщаме в пропаганда и мода!”, коментира педагог, пожелал анонимност. “Да, получихме от брошурите, но не сме ги разпространявали сред учениците”, обяви пред “Труд” шефката на РЗИ-Шумен д-р Пепа Калоянова. “В здравната инспекция това не е първата доставка на такива материали. Раздаваме ги на отделните целеви групи – за гей двойки, наркозависими и др.”, заявиха от РЗИ в Търново. От РЗИ-Шумен също не са изнасяни брошури, а са стопирани там.   Министърът на образованието Красимир Вълчев:  Медицински специалисти разпространявали материалите  Брошурата “Любов без последствия” е разпространявана в училищата от медицинските специалисти, работещи в здравните кабинети, заяви след правителственото заседание министърът на образованието и науката Красимир Вълчев. “Все още нямаме пълна информация по случая. Но това, което разбрахме, е, че чрез медицинските специалисти, които са в здравните кабинети в училище и които не са на подчинение на директорите, е разпространявана брошурата в повечето случаи”, обясни Вълчев. Сигнал за скандалните брошури идва в МОН миналата седмица. Той е получен от Регионалните управления на образованието (РУО) от областите Хасково, Монтана, Ямбол, Видин и Кърджали, посочиха от просветното министерство за “Труд”. “Ние сме изпратили до здравното министерство сигнал, както и указание до всички РУО да се преустанови разпространяването на материалите и да бъдат изтеглени. Част от тях са спрени от директори или от медицински специалисти. Според първоначалните ни информация, брошурата е достигнали до 10 училища”, уточниха от ведомството.   Скандални билбордове подлудиха два града Билбордове, на които се прегръщат гей двойки, подлудиха Варна и Бургас, писа “Труд” преди два месеца. На огромните пана се рекламираше еднополовата любов със снимка на двама младежи, прегърнати и снимани в гръб. Надписът им гласеше “Няма страшно, това е просто ЛЮБОВ” и “Различни хора, равни права”. Последваха десетки граждански сигнали в двете общини и огромно недоволство в социалните мрежи. Във Върна билборд беше замазан с боя, а в Бургас хората директно излязоха на улицата да протестират. Оказа се, че кампанията е финансирана с европейски пари и е част от цялостна програма на съюза за промотирането на ЛГБГ-общността. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.02.27", "title": " Извратени брошури развращават децата в училище (обзор)\t\t\t"}
{"url": "https://trud.bg/%d0%ba%d1%80%d0%b8%d1%8f%d1%82-%d0%be%d0%b1%d0%be%d1%80%d0%be%d1%82-%d0%bd%d0%b0-%d0%bc%d0%b0%d0%ba%d0%b0%d0%be-%d0%b8-%d1%84%d0%b8%d0%bb%d0%b8%d0%bf%d0%b8%d0%bd%d0%b8%d1%82%d0%b5/", "text": "Софтуер отчита само една трета от сделките Новите правила ще спрат опитите за измами Заведения и магазини крият оборота си като държа данните за реализираните продажби на сървъри в екзотични дестинации като Макао или на островната държава Филипини. При проверките на НАП някои търговци пък обясняват, че сървърите с данни са в САЩ. Така при подозрение, че търговците крият оборот инспекторите от приходната агенция не могат да направят подробна справка за реализираните продажби няколко месеца или години назад. Това, че търговци крият оборота си на сървъри в Макао, пръв обяви премиерът Бойко Борисов след срещата си с представители на бизнеса, на която обсъдиха новите изисквания за касовите апарати. Проблемът е, че редица търговци водят две счетоводства. Първото е за собственика, където, за да не го крадат служителите му, всички продажби се отчитат много стриктно. Второто счетоводство е за пред НАП и понякога то няма нищо общо с действителността. При проверките приходните инспектори установяват случай, при които софтуерът за продажбите е настроен, така че да отчита на касовия апарат всяка втора, или дори само всяка трета продажба. Останалите продажби се отчитат само в данните за пред собственика. Има и случаи, при които продавачът може да избере за всяка конкретна сделка дали да даде касова бележка и да я отчете пред НАП, или само да отпечата на принтер служебен бон, който да даде на клиента. Оборотни заведения край морето най-често имат най-голям стимул да укриват оборота си чрез сървъри в екзотични дестинации. Ако заведение прави оборот от 90 хил. лв. за едно денонощие чрез тази схема може да скрие голяма част от дължимите налози. За да бъдат стопирани тези опити за укриване на оборот новите изисквания към касовите апарати и софтуера за управление на продажбите предвиждат сървърите на търговците с данни за продажбите да бъдат само в страни от ЕС. Освен това самият софтуер за управление на продажбите трябва да бъде одобрен и регистриран в НАП. Едно от изискванията към софтуера е да позволява служителите на НАП да имат достъп до данните за продажбите чрез одиторски профил. Това означава, че когато отидат на проверка на място в магазина или заведението, данъчните ще мога да правят различни справки от базата данни за продажбите.   Четири етапа за касовите апарати Крайният срок ще бъде 31 декември Смяната на касовите апарати ще стане на четири етапа. За регистрираните по ДДС фирми без софтуер за управление на продажбите, остава изискването до 31 март касовите им апарати да подават данни до НАП на 5 минути. До 31 март върху касовите бележки за горива трябва да пише акциза и покупната цена. Нерегистрираните по ДДС фирми без софтуер за продажбите, трябва да изпълнят новите правила за касовите апарати до 30 юни. А за търговците, които използват софтуер за управление на продажбите, срокът ще бъде удължен до 30 септември, обявиха от НАП. Големите вериги, които ползват Интегрирани автоматизирани системи за управление на търговската дейност, трябва да изпълнят изискванията до 31 декември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Крият оборот на Макао и Филипините\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-352/", "text": "Извратени брошури развращават децата в училище Скандалните листовки описват сексуалните отношения и практики между гейове. Две министерства разпоредиха проверки.         В политиката няма място за изнервяне или за лични емоции Ако гласувате за БСП, избирате Европа на джендър идеологията, казва Ангел Джамбазки, зам.-председател на ВМРО и евродепутат, в интервю за „Труд“.       Различен ред за облагане на всеки доход на фермер Данъчен консулт на „Труд“.         Маргиналите, които убиват Утре пак ще нападнат баба, но може и да не е вашата. Несретниците са престъпници и жертви – коментар на Анна Заркова.               Посрещаме Баба Марта с много слънце Сняг около пролетното равноденствие – месечна прогноза за времето от Петър Янков, дежурен синоптик на TВ-MET, специално за “Труд”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Вижте акцентите в броя на вестник „Труд“ в четвъртък, 28 февруари 2019"}
{"url": "https://trud.bg/%d0%ba%d0%b0%d1%87%d0%b5%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b2%d1%8a%d0%b7%d0%b4%d1%83%d1%85%d0%b0-%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%b5/", "text": "За втора поредна година през 2018 г. на територията на Стара Загора няма отчетени превишения на установените норми за нито един от показателите за качество на атмосферния въздух, в резултат на изпълнението на разнообразните мерки. Те са заложени в Актуализираната програма за намаляване на вредните емисии в атмосферния въздух и достигане установените норми на територията на града. Особено осезаемо е подобрението на качеството на атмосферния въздух по отношение на проблемния за всички големи градове показател фини прахови частици с размер по-малък от 10 микрона (ФПЧ10). Това беше отчетено днес по време на проведеното заседание на Програмния съвет за оценка и управление качеството на атмосферния въздух към Община Стара Загора, съобщиха от пресцентъра. Програмният съвет включва представители на общинската администрация, Регионална инспекция по околната среда и водите, Регионална здравна инспекция, Тракийски университет, Търговско-промишлена палата, Сектор „Пътна полиция” към Областна дирекция на МВР, „Зелени Балкани“ и екологични неправителствени организации. През 2018 г за град Стара Загора са регистрирани само 6 денонощия със стойности на фините прахови частици над 50 µg/m3, при допустими на годишна основа 35 денонощия. Ниските денонощни нива на фини прахови частици през 2018 г. формираха и най-ниската от години назад стойност на средногодишната концентрация на показателя. Средногодишната стойност на фините прахови частици през 2018 г. е 22,24 µg/m3, което е 1,8 пъти по-малко от допустимата годишна концентрация от 40 µg/m3. Тенденцията към подобряване на качеството на атмосферния въздух по отношение на замърсителя фини прахови частици се запазва и за началото на новата 2019 г., отчитат експертите от Общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Качеството на въздуха в Стара Загора е в нормите през последните две години"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%be%d0%b1%d1%81%d1%8a%d0%b4%d0%b8%d0%bc-%d1%82%d0%be%d1%87%d0%ba%d0%b0-2/", "text": "Исканията на всичките над 1200 протестиращи шофьори в градския транспорт, внесени с тяхна подписка в Столична община, трябва да ги обсъдим в Комисията по транспорт и туризъм точка по точка. Това предложи председателят на БСП – София и на групата на социалистите в СОС Калоян Паргов по време на продължилото близо 3 часа заседание на Комисията по транспорт и туризъм. На него присъстваха и представители на протестиращите шофьори, които изложиха исканията си, съобщиха от партията. „На следващото редовно заседание, което ще се проведе на 13-и март, очаквам да дискутираме по същество тези искания и да поставим срокове за изпълнението им, коментира Калоян Паргов, който е и заместник-председател на Комисията по транспорт и туризъм. – По въпроса за заплатите – предвид увеличението с 10%, което влезе в сила от 1-и февруари, трябва да обсъдим възможността с бюджетното изпълнение най-късно в средата на годината да бъдат отделени допълнително средства за ново повишение от началото на второто шестмесечие. По исканията, свързани с материално-битовото осигуряване и условията на труд, мисля, че бюджетът на Столична община е достатъчно голям, рекорден тази година, и ще може да се намерят средства, за да бъдат изградени нормални санитарни възли на последните спирки. Няма причина да не намерим решение и на проблема, свързан с времето за почивки, което в момента не позволява на шофьорите дори да удовлетворят физиологичните си нужди. На следващото заседание на Комисията очаквам да преразгледаме разписанието и графика в столичния градски транспорт. Също така трябва да дискутираме и трафика на определени ключови кръстовища в града, където заради задръствания колите на градския транспорт се бавят. Тези забавяния водят до санкции на шофьорите, които се отразяват върху заплатите им, тъй като не могат да се впишат в графиците и разписанията“. Калоян Паргов добави, че много се надява в предстоящите две седмици до следващото заседание на Комисията на 13-и март ръководителите на транспортните дружества, както и заместник-кметът Дончо Барбалов да подготвят необходимите разчети и данни. „Така ще може отново заедно със синдикатите и представителите на протестиращите шофьори да обсъдим проблемите и темите и да поставим начало на решаването им“, добави той. След заседанието на Комисията по транспорт и туризъм днес Калоян Паргов разговаря със събралите се на протест пред входа на Столична община работещи в столичния градски транспорт. „Казах им как протече заседанието, обясних им, че работата по техните проблеми ще я продължим, докато не намерим решение, което да удовлетвори техните искания, защото смятам, че са съвсем справедливи, коментира той. – Недопустимо е в 21-и век тези хора да бъдат роби. Не може човек да е принуден да работи до крайна изнемога, за да си осигури някакъв нормален живот. Работата до пълно изтощение води до всички тези инциденти, които зачестиха много в последните месеци в градския транспорт. Това е страшно притеснително, възмутително и недопустимо!“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.27", "title": " Калоян Паргов: Трябва да обсъдим точка по точка исканията на протестиращите шофьори"}
{"url": "https://trud.bg/%d0%b1%d1%80%d0%be%d1%8f%d1%82-%d0%b4%d0%be%d0%bc%d0%b0%d1%88%d0%bd%d0%b8%d1%82%d0%b5-%d0%b7%d0%b0%d0%b9%d1%86%d0%b8-%d0%b8-%d0%ba%d0%be%d0%ba%d0%be%d1%88%d0%ba%d0%b8/", "text": "Земеделската техника ще се включи в преброяването Всички фермери догодина ще трябва да опишат какви ниви стопанисват и колко и какви животни гледат. Това решиха единодушно депутатите на второ четене в Комисията по земеделието и храните в Народното събрание. Земеделската техника също ще се включи в преброяването. Фермерите ще попълват анкети за стопанствата си онлайн от 1 до 18 септември 2020 г., а до 18 декември анкетьор ще посети лично стопанството и ще проведе интервю с управителя.  Информацията, която ще се изисква, освен личните данни на управителя и обща информация за стопанството, включва и броя на сградите за отглеждане на животните, както и броя на хората, които работят във фермата. Ще се искат и подробности по отношение на това дали фермерът ползва субсидии по Програмата за развитие на селските райони. Глоба между 1000 и 2000 лв. ще получи всеки фермер, който откаже да даде данни за стопанството си или даде фалшиви такива. Стопаните ще трябва и да опишат мерките си за безопасност на земеделското стопанство, иновациите, които са въвели, както и дали имат сключена застраховка. Дори фермерите, които имат 100 квадратни метра оранжерии, 0,1 хектара ниви и по 1 крава, ще трябва да се включат в преброяването. При стопанствата със зайци и птици минимумът е 10 зайци и 50 кокошки носачки. При свинефермите критерият за включване е минимум пет прасета.    ", "date": "2019.02.27", "title": " Броят домашните зайци и кокошки\t\t\t"}
{"url": "https://trud.bg/%d1%82%d1%80%d0%b8-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%81%d0%ba%d0%b0%d0%bd%d0%b4%d0%b0%d0%bb%d0%bd%d0%b0-%d0%b1%d1%80%d0%be%d0%ba%d0%b5%d1%80/", "text": "Окръжният съд във Велико Търново е постановил 3 г.затвор за 67-годишната брокерка Анелия Танчева. Наказанието е влязло в сила и осъдената е изпратена в килия в Сливенския затвор на 21 февруари.Делото се гледа в Окръжния съд в старата столица по протест на прокуратурата заради поредна условна присъда .Измамничката ще лежи при общ режим и ще трябва да плати вреди от 233 735 лв.на свищовското дружество „ЕНТЕК“ООД. Сумата е намалена с няколко хиляди лева,защото окръжните магистрати са я оправдали по две от обвиненията,които са свързани с два имота на „ужилена“ фирма от Свищов. Прокуратурата поиска ефективна присъда за брокерката, която през есента на миналата година получи поредното си условно наказание от съда в Свищов. Анелия Танчева бе осъдена на 3 г. условно с 5 г. изпитателен срок за нанесени вреди от измами със земи за 313 319 лв. Като управител на фирма „Терра 2777” ЕООД брокерката мамила четири години до 2015 г. бизнесмен, семейство лекари и още двама души, сред които и столичанин.Тя обещавала сделки със земи срещу тлъсти комисиони, но после реални продажби или покупки нямало. Танчева е осъждана пет пъти от 2000 до 2007 година за подобни машинации. Въпреки това на 3 октомври 2018 г. Свищовският районен съд я пожалва с поредна условна присъда.Танчева бе арестувана след разследване на „Борба“ по темата от 9 октомври м.г. В момента Анелия Танчева е подсъдима отново по обвинителен акт на Районна прокуратура в старата столица. Тя е обвинена в поредна измама със 117 дка ниви по жалба на Емилия Трифонова от Ресен за над 6000 лв.По това дело възрастната брокерка бе пусната под домашен арест заради куп заболявания.Процесът продължава на 14 март във Великотърновския районен съд. Анелия Танчева е отказала съкратено съдебно следствие и делото ще се гледа с разпит на свидетели по общия ред,а тя ще бъде водена от килията си в Сливенския затвор,който е единствен за жени у нас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Три години затвор за скандална брокерка мамила със земеделски земи\t\t\t"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%be%d1%82%d0%b3%d0%be%d0%b2%d0%be%d1%80%d0%bd%d0%b8%d1%8f%d1%82-%d0%b1%d0%b8%d0%b7%d0%bd%d0%b5%d1%81-%d1%81%d0%b5-%d0%b0%d0%bd%d0%b3%d0%b0/", "text": "Отговорният бизнес се ангажира все повече със социално отговорни каузи и успехите на нашия град са резултат от усилията, които всички вие полагате. Партньорството с бизнеса в каузите в сферата на образованието, опазването на околната среда, иновациите, здравеопазването и социалната дейност напълно съвпадат с нашето разбиране за развитие на София. Това каза кметът на София Йорданка Фандъкова в обръщение към бизнеса при връчването на наградите за отговорен бизнес на Българския форум на бизнес лидерите, съобщиха от Столична община. Кметът връчи наградата в категория „Маркетинг с кауза“. За да насърчи инвестициите в иновации и обществено значими дейности, Столичната община отвори възможности за финансиране на стартиращи компании чрез Програмата „Акселератор Стартъп София“. Една от кампаниите, в която участват редица фирми, е засаждането на Новата гора на София. Започнахме засаждането на 225 дка площ с широколистни дръвчета от вида липа и акация в ж.к „Суходол“. Досега са засадени около 30000 дървета. Целта ни е в тази площ да засадим над 125 000 броя нови дървета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Фандъкова: Отговорният бизнес се ангажира все повече със социално отговорни каузи"}
{"url": "https://trud.bg/%d0%bf%d1%80%d0%be%d1%84-%d0%bd%d0%b8%d0%ba%d0%be%d0%bb%d0%b0%d0%b9-%d0%be%d0%b2%d1%87%d0%b0%d1%80%d0%be%d0%b2-%d0%b7%d0%b0-%d1%80%d0%b0%d0%b1%d0%be%d1%82%d0%b0%d1%82%d0%b0-%d0%bd%d0%b0-%d0%b1%d1%8a/", "text": "Трябва да се внимава с вмъкването чужди тези  Македонските учебници по история вероятно трябва да се променят, а с българските не трябва да се бърза. Това заяви историкът проф. Николай Овчаров във връзка с работата Българо-македонската експертна комисия. Миналата седмица тя обяви, че е постигната договореност за съвместно честване на цар Самуил, Св. Климент Охридски и Св. Наум Охридски. „На този етап не трябва да се бърза с промяна в учебните планове по история у нас. Първо трябва да се направи дискусията в комисията, в която мисля, че трябва да бъдат включени повече учени“, посочи проф. Овчаров и допълни, че вероятно в Северна Македония трябва да има промяна в учебниците. В тази връзка с работата на комисията той обясни, че трябва да се има предвид, че Самуиловата държава е българска, а македонците може да подпъхнат отдолу тезата на Бошковски. „Преди 20 години, когато македонският историк Милан Бошковски написа книгата си, в нея фигурираше тезата, че те са македонци, но се нарекли българи, за да могат да се легитимират пред света. Това е все едно сега, да речем, Тереза Мей да каже, понеже не им вървят нещата в Англия, ще се наричат французи“, изтъкна още Овчаров. Македонците не разполагат с извор за Самуиловата държава от X-XI век, който да говори за македонци. За този период всички хронисти говорят за българи – Самуил е български цар. В историографията има Българско или Западно Българско царство. Болното място на македонизма е Битолският надпис. Този извор съдържа изразите, които дават народна принадлежност – „Цар Йоан Владислав самодържец български“, уточни историкът. Проф. Овчаров показа два надписа на гръцки от XIV в., които представляват подписите Охридските архиепископи от това време и разкриват, че земите са били български и никакви други. Те са от прочутата църква „Света София“ и гласят Николау архиепископу Вулгариас и Константину архиепископу Вулгариас (от Николай епископ на Българи и от Константин епископ на България).   Учен от Харвард мъти водите Ученият от Харвард Хорас Лунт е единственият, според който Битолският надпис не е от това време и авторството не е Йоан Асен. Тезата му се одобрява единствено от македонисти, а е отхвърлена от всички останали учени, включително и от сръбската наука, посочи проф. Овчаров във връзка за споровете за българската и македонска държава. Историкът ни припомни и че много от възрожденците си казват, че пишат на български език, въпреки това техните паметници са в центъра на Скопие и под тях стоят табелите, че това са “македонски” възрожденци.   Проучват резиденция на Граф Дракула С разкопки на Средновековната цитадела на Свищов ще започне археологическия сезон за проф. Николай Овчаров. “Освен римското си минало Свищов има много интересна средновековна история, която не е известна”, каза проф. Овчаров. Цитаделата е в самия център на града. Нарежда се в списъка на най-силните средновековни крепости през ХIII и ХIV век. Има гравюри от ХIХ век, на които се вижда централната кула на крепостта. Свищовската крепост е била резиденция на Граф Дракула през 1641 година, след като той я превзема, разказа Овчаров. Той е поел ангажимент за проучването на крепостта пред кмета на Свищов Генчо Генчев. “Общинският съвет отпуска 30 000 лева, за да разчистим останките и да видим какво е представлявала цитаделата през ХIII и ХIV век. През юни започваме разкопките”, обясни проф. Овчаров. 20 години на Перперикон През юли и август екипът на проф. Овчаров ще продължи работата си на Перперикон. Тази година се навършват 20 години от проучването на Скалния град на траките, посочи ученият и припомни, че именно в южното подградие бе разкрита най-голямата раннохристиянска църква в Родопите. „Имаме 250 000 лева, които са преведени от държавата в бюджета на община Кърджали за разкопките на Перперикон. Това позволява мащабни разкопки”, каза проф. Николай Овчаров. Там тази година се очаква да започне и петият европейски проект, който трябва да направи мястото още по-привлекателно за туристи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Проф. Николай Овчаров за работата на Българо-македонската експертна комисия: Македонските учебници по история трябва да се променят\t\t\t"}
{"url": "https://trud.bg/%d0%b1%d0%b8%d0%b2%d1%88%d0%b8%d1%8f%d1%82-%d0%b0%d0%b4%d0%b2%d0%be%d0%ba%d0%b0%d1%82-%d0%bd%d0%b0-%d1%82%d1%80%d1%8a%d0%bc%d0%bf-%d0%bd%d0%b0%d1%80%d0%b5%d1%87%d0%b5-%d0%bf%d1%80%d0%b5%d0%b7%d0%b8/", "text": "Бившият адвокат на Доналд Тръмп – Майкъл Коен нарече президента „расист, измамник и лъжец“ на изслушването в комисията по надзор и реформа в Камарата на представителите на американския Конгрес, предадоха световните агенции. Бившият адвокат заяви, че е дошъл на изслушването, за да каже на американския народ какво знае за президента Тръмп. „Съжалявам за деня, в който казах „да“ на Тръмп. Срамувам се, че съм му сътрудничил“, допълни бившият адвокат, който беше осъден на три години затвор за данъчни измами, лъжа под клетва и нарушение на изборния кодекс. Коен обвини Тръмп, че води политическа кампания, основаваща се на „ненавистта и нетолератността“. „Срамувам се от слабостта си, от неуместната си лоялност, от нещата, които направих за Тръмп в опит да го защитя или да го направя популярен. Срам ме е, че избрах да участвам в укриването на незаконните действия на Тръмп, вместо да се вслушам в собствената си съвест“, заяви Коен. Пред комисията Коен се извини на първата дама Мелания Тръмп заради това, че я е излъгал за президентската афера с порнозвездата Сторми Даниълс, предаде ДПА. „Той поиска от мен да дам пари на порнозвезда, с която е имал афера, и да излъжа жена му за това – нещо, което аз направих“, каза Коен по адрес на Тръмп. „Това, че излъгах първата дама, е едно от нещата, за които съжалявам най-много. Тя е мил и добър човек. Уважавам я много и тя не заслужаваше това“, каза Коен. Той съобщи, че платил на Даниълс 130 000 долара от лични средства след инструкции, получени от Тръмп, за да не бъде проследено по този начин плащането до предизборната кампания. Коен изрази съжаление, че е помогнал за укриването на информация от гласоподавателите точно преди изборите. „Президентът на САЩ написа личен чек за плащане на парите за затваряне на устата на Даниълс като част от престъпна схема за нарушаване на законите за финансирането на предизборната кампания“, заяви Коен, цитиран от ДПА. По въпроса за евентуален сговор на предизборния екип на Тръмп с Русия, бившият адвокат каза: „Хората се питаха дали на мен са ми известни преки доказателства, че Тръмп и неговият предизборен екип са заговорничели с Русия. Аз нямам такива доказателства. Искам да бъда ясен по този въпрос. Но аз имах подозрения“, каза Коен, цитиран от Франс прес. Той освен това се извини, че е излъгал пред Конгреса във връзка с проекта за изграждане на „Тръмп тауър“ в Москва, предадоха ДПА и Франс прес. „Излъгах, но не съм лъжец. Направих лоши неща, но не съм лош човек. Уреждах нещата за господин Тръмп, но вече не съм неговото момче за уреждане на нещата“, подчерта Коен, цитиран от ДПА. Той призна, че Тръмп никога не му е нареждал директно да лъже Конгреса по въпроса за проекта. „Тръмп никога не ми е казвал директно да излъжа Конгреса. Той не действа така“, заяви Коен, но допълни, че е изтълкувал изявленията на Тръмп, направени в частни и публични разговори, като „индикации, че той е искал адвокатът му да излъже“. „В разговори, които имахме в предизборната кампания, докато той (Тръмп) активно водеше преговорите в Русия, той ме гледаше в очите и ми казваше, че няма никакъв проект в Русия, а после излизаше и лъжеше американците, като повтаряше същото“, каза Коен. „По свой начин той ми казваше да лъжа“, допълни той. „Нека да бъдем ясни по въпроса. Тръмп беше в течение и ръководеше преговорите за „Тръмп тауър“ в Москва в предизборната кампания и излъга за това. Той излъга, защото никога не си беше помислял, че ще спечели изборите“, добави Коен. „Тръмп също така излъга по този въпрос, защото мислеше, че ще спечели милиони долари“, допълни Коен. Тръмп на няколко пъти вече каза, че нито той, нито неговите сътрудници са били свързани с руски интереси, нито пък са обсъждали нещо с руснаци в предизборната му кампания, припомня Франс прес. Коен каза днес пред конгресната комисия, че Тръмп раздувал нетното си състояние, когато „това обслужвало интересите му“, като например да бъде поставян в списъка на най-богатите хора в света, но същевременно намалявал числата, за да не плаща големи данъци, предаде ДПА. Коен разкри освен това, че Тръмп е бил предварително в течение на публикуването от Уикилийкс на хакнати имейли на Демократическата партия. „Тръмп научи от Роджър Стоун (негов бивш съветник и приятел) предварително, че Уикилийкс ще публикува имейлите“, заяви Коен. В писмени показания, разпространени преди изслушването, Коен разказва, че това е станало няколко дни преди националния конгрес на Демократическата партия през юли 2016 г. Тогава Коен бил заедно с Тръмп в кабинета му, когато по телефона се обадил Стоун. Тръмп пуснал разговора на високоговорител и така Коен научил, че Стоун току-що бил говорил по телефона с Джулиан Асандж, съоснователя на Уикилийкс. Асандж казал на Стоун, че до няколко дни ще бъде публикувано огромно количество имейли и че това ще навреди на кампанията на Хилари Клинтън. Тогава Тръмп казал, според Коен, нещо като „Ще бъде супер“. Днес в началото на изслушването на Коен председателят на парламентарната комисия Илайджа Къмингс заяви: „Американският народ може сам да прецени достоверността на изявленията на Майкъл Коен, осъден на три години затвор за данъчни измами, лъгане под клетва и нарушаване на изборния кодекс“, посочва Франс прес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Бившият адвокат на Тръмп нарече президента „расист, измамник и лъжец“"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b8%d0%b7%d0%bf%d1%80%d0%b0%d1%82%d0%b8-%d1%81%d1%8a%d0%b1%d0%be%d0%bb%d0%b5%d0%b7%d0%bd%d0%be-3/", "text": "Министър-председателят Бойко Борисов изпрати съболезнователна телеграма до президента на Арабска република Египет Абдел Фаттах Ас-Сиси по повод   в Кайро, съобщиха от правителствената информационна служба. „С прискърбие научих за трагедията на гара “Рамзес”, при която десетки невинни жертви изгубиха живота си“, пише премиерът Борисов в телеграмата до египетския президент. „Приемете моите и на българския народ най-искрени съболезнования. Надяваме се на бързо възстановяване на ранените“, посочва българският министър-председател. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Премиерът Борисов изпрати съболезнователна телеграма до президента на Египет Абдел Фаттах Ас-Сиси"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b8%d0%b7%d1%80%d0%b0%d0%b7%d0%b8-%d1%81%d1%8a%d0%b1%d0%be%d0%bb%d0%b5%d0%b7%d0%bd%d0%be%d0%b2-5/", "text": "Държавният глава Румен Радев изрази съболезнования на своя египетски колега Абдел Фатах Ал-Сиси по повод жертвите при тежкия инцидент с влак в Кайро. „С дълбока тревога посрещнах вестта за трагичния инцидент в Кайро, при който загинаха десетки души и много други бяха ранени. От името на целия български народ и от свое име изказвам най-искрени съболезнования на роднините и близките на загиналите“, заявява в писмото си до Абдел Фатах Ал-Сиси българският президент. В съболезнованието си Румен Радев изразява надежда за скорошно и пълно възстановяване на пострадалите при тежкия инцидент.", "date": "2019.02.27", "title": " Президентът Радев изрази съболезнования на своя египетски колега"}
{"url": "https://trud.bg/%d0%b0%d0%bd%d1%81%d0%b0%d0%bc%d0%b1%d1%8a%d0%bb-%d0%bf%d0%b8%d1%80%d0%b8%d0%bd-%d1%81-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%b5%d0%bd-2/", "text": "Благотворителен концерт в помощ на Мария Янева, танцьорка от ансамбъл „Пирин“, ще се проведе в Благоевград, съобщиха от общината. Концертът ще започне в 19.00 часа на 28 февруари в зала „Яворов“. На входа на залата ще има поставена кутия за дарения, като всеки, който желае и има възможност може да се включи в благотворителната инициатива. Участие в концерта ще вземат фолклорни състави и школи от градове от цяла България. В благотворителната инициатива се включват, както домакините ансамбъл „Пирин“, фолклорен танцов ансамбъл „Пиринче“, „Пиринска китка“, Пирински танцов ансамбъл, ансамбъл „Вихрен“, денс център Влахов, танцов състав Зора и фолк фитнес гр.Дупница, Вокален ансамбъл „Вихрен”, Трио Мегдана и клуб Македонка при народно читалище „Бр.Миладинови”- Петрич. Мария Янева има нужда от нашата помощ за бързо и успешно възстановяване. Тя пострада в тежката верижна катастрофа на автомагистрала „Струма“, вследствие на което и бе открита фрактура на подбедрицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Ансамбъл „Пирин“ с благотворителен концерт в помощ на тяхна колежка"}
{"url": "https://trud.bg/%d0%ba%d0%be%d0%bb%d1%83%d0%bc%d0%b1%d0%b8%d0%b9%d1%81%d0%ba%d0%b0-%d0%b0%d0%ba%d1%82%d1%80%d0%b8%d1%81%d0%b0-%d1%80%d0%b5%d1%88%d0%b8-%d0%b4%d0%b0-%d1%81%d0%b5-%d0%bf%d0%be%d1%81%d0%b2%d0%b5%d1%82/", "text": "Родригес има двама братя и една сестра и говори добре както испански така и английски език. Омъжена е от юни 2005 г. за Джошуа Минц, който е заместник-председател на Телемундо. Живее и работи в Маями, Флорида. През 2018 г. Марица решава да промени името си на Сара Минц, след като потвърждава, че ще посвети остатъка от живота си на религията на юдаизма. Също така потвърждава оттеглянето си от теленовелите и всеки проект, в който има физически контакт с други мъже или където трябва е полугола. Като дете Родригес се радва на простите неща. По онова време, като изгрява слънцето в квартала й Сан Хосе, малката червенокоска излиза, за да играе с приятелите си, а вечер гледат звездите на небето. Началото на артистичната й кариера и всичко, свързано с това да бъде пред обектива, започва с моделството. Работи като рекламно лице, модел, участва във видео клипове и така, докато един човек не я завежда в телевизията, за да бъде водещ. След това започва като актриса статист, без реплики, постепенно получава второстепенни роли и накрая идват лошите героини и главните роли. Всичко започва през 1993. От 2000г. актрисата се мести в САЩ, първоначално временно, но през 2013 се установява окончателно. Желанието, което я подтиква да търси други пътища, е породено от големите й мечти. „Чувствах, че има продукции извън страната ми, но не виждах колумбийци в тези продукции. Отговорът беше да рискувам и да не се страхувам, да си казвам: „ще успея, появи се шансът”. Впуснах се и това означаваше да оставя настрана името на протагонистката Марица Родригес, каквато бях в Колумбия, и да приема други роли, защото съм актриса, която иска да расте и да лети. Първата ми роля бе второстепенна, започнах да се изкачвам, започнаха да ме познават и всичко това се дължи на характера ми, на личността ми, да се приобщавам, очевидно и на професионализма ми. Но е комбинация от всичко и това ми е помогнало”, разказва актрисата. Съпругът й Джошуа Минц е мексиканец. Запознава ги приятелка на Марица. И двамата са очаровани един от друг. Когато се опознават, поддържат граници, защото тя е актриса, той продуцент, искат да избегнат лоши интерпретации. „Правих се на трудна, докато не ме помоли да му стана годеница и аз му отговорих: „Нека си помисля“. Мислих кратко и му казах да. Исках някого, с когото да построя щастлив свят и да разчитам на този човек в добро и лошо. Той беше на същото мнение”, спомня си Родригес. Двамата са заедно повече от 10 години и се радват на щастлив и пълноценен брак. Имат две момчета близнаци. „Да бъда майка на близнаци не е трудно. Първият ми съвет към всички майки е да не си мислят, че е трудно. Защото ако го мислиш, наистина става трудно“, споделя актрисата. Тя казва също, че не се кара на децата си, не реагира с ярост и гняв, а разрешава всички проблеми с любов. „Много е важно каква енергия излъчваш. Ако излъчваш любов и спокойствие, децата го усещат и ти отвръщат със същото. Никога не съм искала деца от конкретен пол – момиченце или момченце. Това да не е концерт по желание: Искам ягодов сладолед, вместо ванилов? За мен децата не са просто каприз”, разкрива Марица. Актрисата има и собствен блог, където споделя опита си с възпитанието и отглеждането на децата. Като цяло Родригес е доста активна в социалните мрежи. Чете всички съобщения и когато може, отговаря. „Последователите са част от работата ми и това е интересно взаимоотношение, защото познават не само професионалната ми страна, но и лични ми неща”. В мелодрамите, в които участва, актрисата харесва конфликта и страстта, трагедията и болката, напрегнатостта и контрастите. На въпрос дали предпочита добрата или лошата в историята, Марица отговаря : „Когато човек прави, каквото му харесва, няма значение каква роля изпълнява. На мен ми харесва да играя. Все още има роли, които ме изненадват, забавляват ме. След толкова лоши, като знаеш, че ще играеш добра, ти се струва, че за първи път ще си добра и това ми харесва. Първият път, когато ми предложиха да играя лошата, ми се стори трудно, защото не се виждах в този образ, но така израствам като актриса, научавам, че мога да правя различни персонажи”. Заедно с братята си близнаци Нелсон и Рамиро, актрисата има училище и агенция за модели в Богота и училище за актьорско майсторство. Организират фешън седмицата в Баранкия и участват и в Маями в колумбийската фешън мода. Марица има и своя марка парфюм „Единствена”, линията е за мъже, жени и унисекс. Актрисата обожава скъпите обувки и открито признава, че не знае колко чифта има, но които не ползва, ги подарява. Описва себе си като весела, работлива и креативна. Тайната за красота й е дълъг и спокоен сън. „Най-важното е да нямаш горчивина в сърцето, това те състарява бързо”, допълва Марица. Мечтае да бъде учител, да дава уроци по актьорство, да напише книга,д а води предавания по телевизията. Иска да се развива не само като актрисата, но и като човека, да стане влиятелна, но чрез човечност. В свободното си време обича да чете, да се разхожда по плажа, да кара велосипеди, да се разхожда с яхта, да обикаля по магазините или да ходи на кино. Понякога излиза навън, но в повечето време тя готви, обикновени ястия като ориз или картофи с месо. Обожава да похапва суши. А когато Джошуа влезе в кухнята, се изявява с мексиканска храна. На всеки 15 дена се срещат с двете му деца от предишен брак, които са привързани към нея и я обожават. „Благодаря на Бог, че мога да се радвам на емоционална стабилност. С професия като моята, това не е никак лесно.“", "date": "2019.02.27", "title": " Колумбийска актриса реши да се посвети на юдаизма\t\t\t"}
{"url": "https://trud.bg/%d1%89%d0%b5-%d0%b7%d0%b0%d0%ba%d0%b8%d0%bf%d0%b8-%d0%bb%d0%b8-%d0%be%d1%82%d0%bd%d0%be%d0%b2%d0%be-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8%d1%8f%d1%82-%d0%ba%d0%be%d0%ba%d1%82/", "text": "Сега около 80 хил. македонски граждани са станали или са в процес на придобиване на българско гражданство Отговорът съвсем не е еднозначен. От 1991 г., когато Република Македония обяви своята независимост, политическите страсти и свързаните с тях предизвикателства не са преставали. Първо бе заплахата от агресия на югоармията, съпътствана с постоянно сръбско влияние и намеса, след това се появи спорът за името с Гърция, кризата с навлизането на косовските бежанци, въоръжения етнически конфликт с албанците, пропаднало преброяване, боричкания по кой път да се поеме и какво ли още не. През последната година обаче геополитическият възел около Македония се затяга. Най-ясно това личи във все по-обсъждания вариант за размяна на територии между Косово и Сърбия по етнически признак. Защото не е ясно до къде е границата на албанските претенции на Балканите и дали те няма да се насочат към РС Македония. А пък след Косово и Крим, Европа очевидно не е същата. Неотдавна в Скопие бе договорено между лидерите на коалиционните партньори Зоpан Заев и Али Аxмети провеждането през 2020 г. на преброяване, в това число и на етническите общности. Предвижданото ново преброяване не е новина. Всъщност, в Македония, а и в бивша Югославия, винаги е имало графа „етническа принадлежност“. Досега проблемът се състоеше в това, че в подготвяните предварително преброителни формуляри, българите никога не са посочвани като възможен отговор, поради което попадаха в групата „други“. В същото време трябва да си дадем сметка, че тъй като българите и в момента не са сред конституционно изброените етнически общности на РС Македония, има страх от свободно волеизявление на тяхната принадлежност. Това е основната причина на последното преброяване през 2002 г. за българи да се обявят едва 1417 или 0,07% от населението, а към настоящия момент около 80 хил. македонски граждани са станали или са в процес на придобиване на българско гражданство на основание на деклариран български произход. След като темата за преброяването отново започна да става актуална, мой приятел от РС Македония ми сподели терзанията, които е имал през 1994 г. „Аз си мислех на преброяването да се декларирам българин. Питах се дали да направя това. Ако македонец е синоним на българин, по-добре е македонец, отколкото българин. Майка ми беше против, каза: „българите измряха през 1945 г. за една нощ“. Не било умно да се декларирам българин. Преброителната комисия когато дошла у дома, се съгласила да преброи и моето семейство. Така без мен, но от мое име, комисията ме записала като македонец. Разубедиха ме да не правя проблеми. В 2002 г. един от членовете на комисията беше в политиката. Пак не беше умно да се декларирам българин. Плюс службите ти висят на врата. По-добре е да си седя мирен. И така пак без мен комисията записа каквото си иска… Дали новото преброяване ще смени демографската карта на РС Македония? Трябва да има графа „българин“.“ Описаната картина нагледно разкрива цялата сложност и многопластовост при притежаването и изявяването на българско самосъзнание. Това обаче е само част от проблема. Защото коалиционните партньори в Скопие постигнаха още една договорка, според която изселниците ще бъдат преброени, но няма да бъдат включвани в наличното население. Всъщност това е основен статистико-демографски принцип при всички преброявания – отсъстващите повече от една година да не се отразяват в общия брой население. Тук обаче се крие голяма уловка – албанците с двойно и тройно гражданство (македонско, косовско и албанско), поради малките разстояния, извършват сезонни, седмични, че дори и всекидневни миграции. Поради тази причина едно и също лице може много лесно да бъде преброено като налично в две или три държави. Освен по този начин, в момента протича и усилена албанизация на останалите мюсюлмански общности: турци, цигани, бошняци, торбеши и горани (последните две групи са по произход българи мюсюлмани). Подобно явление се наблюдава дори в източните части на РС Македония, в кумановско, щипско, дори и в струмишко, където традиционно няма и никога не е имало албанци. Така по изкуствен начин се увеличава политическата тежест на албанския фактор. В момента няма механизъм да спре този процес, който допълнително се ускорява и от липсата на перспектива пред македонизма, поради което национално деформираната култура на мнозинството няма потенциал да приобщава малцинството. На фона на нарастващата вероятност за размяна на територии между Косово и Сърбия, все по-проблематично става бъдещето на РС Македония. От една страна тя претърпява дълбока геополитическа трансформация. Чрез евентуалното преминаване под международен контрол на Прешевската долина с разположения в нея коридор № 10, който е основната пътна артерия, свързваща Сърбия с РС Македония, Скопие още повече ще губи зависимостта си от Белград. Този процес ясно пролича по време на последния референдум за промяна на държавното име, при който освен традиционната албанска мобилизация в западните части, за първи път се прояви и частична мобилизация в източните. Това е индикатор, че доскорошната ориентация север-юг започва да губи своята актуалност. От друга страна обаче тази трансформация е несиметрична, тъй като от запад нарастват албанските претенции към долината на Вардар, което може да доведе до ефекта на доминото, а от изток няма противодействие. Тревожна е липсата на българска позиция по този проблем, а държавната ни политика за пореден път върви след събитията. Очевидно е, че управниците ни не си дават ясна сметка, че през последните 300 години албано-българската етнографска граница значително се е преместила на изток. Този процес не спря нито в Югославия, нито след обявяването на независимостта на РС Македония, а протича и днес. Българският национален интерес диктува да се направи задълбочен анализ до къде на изток може да стигне изместването на албано-българската етнографска граница, какви биха били последиците за България и кои са нашите червени линии, преминаването на които не трябва да се допуска. Самият факт, че се поставя този въпрос, показва, че македонският коктейл може отново да закипи. В България дълго време след 1914 г. се е смятало, че с Албания сме естествени съюзници. Доста късно в София става ясно, че Тирана има свои собствени интереси, които само частично съвпадат с нашите. Днес с албанците сме и приятели, но и конкуренти за една споделяна в социо-културно отношение територия. Отсъствието на ясна българска линия на поведение може да ни изиграе лоша шега с фатални и необратими исторически последици. Поради тази причина България ясно трябва да заяви своя интерес и да покаже потенциал да го реализира.    ", "date": "2019.02.27", "title": " Ще закипи ли отново македонският коктейл?\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d0%be%d1%81%d0%bb%d0%b0%d0%bd-2/", "text": "Министърът на туризма Николина Ангелкова проведе работна среща с Н.Пр. Ерик Рубин, посланик на САЩ в България. Основен акцент в разговора бяха конкретни инициативи за задълбочаване на сътрудничеството между двете държави в областта на туризма, съобщиха от Министерство на туризма. „Работим активно за популяризирането на нашата страна в САЩ и за привличането на повече туристи“, каза министърът. Данните показват, че за миналата година се отчита 10,4% ръст спрямо 2017 г. на американските туристи у нас, заяви тя. Ангелкова изтъкна, че през последните три години са постигнати изключително високи резултати в сектора. През 2018 г. за първи път преминахме границата от 9 млн. чуждестранни туристически визити и отчетохме над 9,2 млн. такива посещения. Туристическите посещения на чужденци у нас през миналата година са с 30,6% повече спрямо 2015 г., заяви тя пред американския посланик. Тя отправи и официална покана към Н.Пр. Ерик Рубин за участие в първото издание на Форума за устойчиви инвестиции в туризма, който ще се проведе в края на месец май в Слънчев бряг. Министър Ангелкова уточни, че целта на събитието е да насочи вниманието на инвеститорите към нашата страна и да се надгражда постигнатото. От своя страна Н.Пр. Рубин каза, че България има големи възможности да развива различни видове туризъм и поздрави министър Ангелкова за постигнатите добри резултати в сектора.", "date": "2019.02.27", "title": " Министър Ангелкова се срещна с посланика на САЩ"}
{"url": "https://trud.bg/%d0%b2%d0%b8%d0%b7%d0%b8%d1%8f%d1%82%d0%b0-%d0%b7%d0%b0-%d0%b1%d0%b5%d0%b7%d0%be%d0%bf%d0%b0%d1%81%d0%bd%d0%be%d1%81%d1%82-%d0%bd%d0%b0-%d0%ba%d0%b0%d1%82-%d0%ba%d1%80%d1%8a%d0%b3%d0%bb/", "text": "Българската пътна полиция КАТ продължава да живее във времето на Народната милиция. За последните 30 години у нас се смениха 2-3 поколения катаджии, но промяна няма. Униформените с бели фуражки продължават да са господари на пътя, а ние шофьорите – техни слуги. Такива са ролите ни, определени и в действащия Закон за движение по пътищата, и в проектите за разделянето му на три части. Човекът зад волана е винаги виновен, защото при всички случаи се движи с несъобразена скорост. Дори и колата му да е спряла и скоростта й да е 0 км/ч , не е изключено и по този начин да е създал опасност, гласи законът. Такъв трябва да бъде глобяван, книжката му – взета, номерата на колата му – свалени, в случай, че скоростно не съобрази да даде рушвет на служителите на КАТ, ДАИ или на ТОЛ-полицията. Лошото е, че ситуацията няма да се промени, ако гледаме проектите за новите закони и слушаме приказките на най-отговорни професионални лица в МВР, какъвто би трябвало да е главният секретар. Преди дни Ивайло Иванов, който е на 2 месеца служба на поста, разви теорията, че трябва да се засили т.нар. негласен контрол. Вътрешното ведомство щяло да купи на КАТ 15 нови бързи коли и да пуснат полицаите цивилни с необозначените автомобили да кръстосват по магистралите, за да ловят нарушители. Абе, братя, цялата ви тайна ще трае от ден до пладне. Първо – нали трябва да обявите обществена поръчка и все някоя фирма ще я спечели с определена марка и модел. Второ – още с първите електронни фишове, издадени по данни от тези коли, ще станат известни номерата им. И трето – във фейсбук групите от рода сега съществуващите „I see you КАТ“ ще започнат да се пускат снимки на „шпионските коли“ и дори в реално време ще се знае кога излизат от гаражите и къде обикалят. Вместо да мисли за пътната безопасност, главният секретар на МВР Иванов се загрижил как да уйдиса на акъла на една група от катаджии, които продължават да живеят във времето на Авакум Захов и да дебнат от засада, за да ловят диверсанти и чужди агенти, жадуващи да притежават плана на мотопед „Балкан“. През лятото на 2017 г. същите нагли полицаи си извоюваха да бъде махнат информационния знак пред камерите им. Още оттогава продължаваме да се питаме защо е създаден КАТ – за да глобява повече шофьори, или за да има по-малко жертви по българските пътища. Белите фуражки веднага ще отговорят, че искат да ни санкционират колкото може по-масово, за да ни превъзпитават. Това вече сме го виждали, но какво постигнаха – от години България държи или първо или второ място по брой на загиналите от страните в Европейския съюз. Защо не изпробват нещо ново. Например като в Швеция, която е една от страните с най-малко загинали. От 1997 г. вече 22 години там се прилага Визия „Нула“ в основа на която е разбирането, че сме хора и че грешим. И задачите на всякакви управници, чиновници и полицаи, които се прехранват от бюджета, е не някого да пратят в затвора или да му пребъркат джобовете, а да мислят как пътищата да са по-безопасни, така че дори да стане катастрофа, хората да не умират. По тази причина се строят кръгови кръстовища, монтират се разделителни мантинели, измислят се светещи знаци и маркировки, медицинските власти се стремят да оказват навреме помощ на ранените, а задачите на полицаите не предимно да глобяват, а по-първо да идентифицират и изолират агресивните шофьори от трафика. Камерите в Швеция се монтират не за да снимат повече нарушители, а да предупреждават шофьора, че се намирате в опасен участък от пътя. С километри преди това те са обозначени с табели и билбордове. За един ден може и да не бъде сниман нито един нарушител, но целта на камерата е покрай нея да минат безопасно всички автомобили, независимо дали са 10 или 10 000. Гласният контрол, за разлика от негласния, става част от доверието, което трябва да се гради между контролния орган и контролирания шофьор. Хората зад волана – независимо дали са шведи или българи, трябва да живеят с мисълта, че ако не нарушават правилата, няма да бъдат спирани и проверявани. А ако видят на пътя патрул или камера, да са сигурни, че това е извънредна ситуация и в този район има някаква опасност и трябва да внимават, когато минават оттам. В България се прави обратното на „Визия нула“, а безопасността е последната грижа на КАТ. Тук всички сме виновни и трябва полицията всяка година да отчита колко стотици хиляди повече са заснели и глобили. Само че имат да вземат и ще продължават да имат да вземат. Наказателните им постановления няма да ни намират на адреса, никой няма да им приема обратните разписки, няма да им плащаме и ще обжалваме на всички възможни инстанции. Те се гаврят с нас, но и ние няма да им се даваме без съпротива. Във войната по пътищата в България шофьорите и катаджиите са враждуващи страни, затова има толкова загинали. Тук се прилага Визия „Кръгла нула“. Затова на влизане в страната ни чужденците шофьори трябва да бъдат посрещани с надписи: „Добре дошли в България – страната на несъобразената скорост, в която всички водачи са виновни.“   На всяка тринога по две двуноги От година КАТ разполага с 28 лазерни камери на триноги. Миналото лято щеше да купи още 56, но търгът се провали. Както писа „Труд“, причина за провала стана становище на директора на полицията Христо Терзийски, според което камерите дават дефекти. Очаква се до края на тази година сделката все пак да стане, но още отсега възниква въпросът има ли достатъчно екипи да работят с тях. Всяка тринога се обслужва от един или двама полицаи, които стоят до нея с часове със скръстени ръце. На никой обаче не му хрумва, че са по-ефективни стационарните камери и дори да са по-скъпи, излизат по-евтино, защото спестяват разходите за двуногия обслужващ персонал.                    ", "date": "2019.02.27", "title": " Визията за безопасност на КАТ – “Кръгла нула”\t\t\t"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%be%d0%b1%d1%81%d1%8a%d0%b4%d0%b8%d0%bc-%d1%82%d0%be%d1%87%d0%ba%d0%b0/", "text": "Исканията на всичките над 1200 протестиращи шофьори в градския транспорт, внесени с тяхна подписка в Столична община, трябва да ги обсъдим в Комисията по транспорт и туризъм точка по точка. Това предложи председателят на БСП – София и на групата на социалистите в СОС Калоян Паргов по време на продължилото близо 3 часа заседание на Комисията по транспорт и туризъм. На него присъстваха и представители на протестиращите шофьори, които изложиха исканията си, съобщиха от пресцентъра на БСП. „На следващото редовно заседание, което ще се проведе на 13-и март, очаквам да дискутираме по същество тези искания и да поставим срокове за изпълнението им“, коментира Калоян Паргов, който е и заместник-председател на Комисията по транспорт и туризъм. – По въпроса за заплатите – предвид увеличението с 10%, което влезе в сила от 1-и февруари, трябва да обсъдим възможността с бюджетното изпълнение най-късно в средата на годината да бъдат отделени допълнително средства за ново повишение от началото на второто шестмесечие. По исканията, свързани с материално-битовото осигуряване и условията на труд, мисля, че бюджетът на Столична община е достатъчно голям, рекорден тази година, и ще може да се намерят средства, за да бъдат изградени нормални санитарни възли на последните спирки. Няма причина да не намерим решение и на проблема, свързан с времето за почивки, което в момента не позволява на шофьорите дори да удовлетворят физиологичните си нужди. На следващото заседание на Комисията очаквам да преразгледаме разписанието и графика в столичния градски транспорт. Също така трябва да дискутираме и трафика на определени ключови кръстовища в града, където заради задръствания колите на градския транспорт се бавят. Тези забавяния водят до санкции на шофьорите, които се отразяват върху заплатите им, тъй като не могат да се впишат в графиците и разписанията“. Калоян Паргов добави, че много се надява в предстоящите две седмици до следващото заседание на Комисията на 13-и март ръководителите на транспортните дружества, както и заместник-кметът Дончо Барбалов да подготвят необходимите разчети и данни. „Така ще може отново заедно със синдикатите и представителите на протестиращите шофьори да обсъдим проблемите и темите и да поставим начало на решаването им“, добави той. След заседанието на Комисията по транспорт и туризъм днес Калоян Паргов разговаря със събралите се на протест пред входа на Столична община работещи в столичния градски транспорт. „Казах им как протече заседанието, обясних им, че работата по техните проблеми ще я продължим, докато не намерим решение, което да удовлетвори техните искания, защото смятам, че са съвсем справедливи, коментира той. – Недопустимо е в 21-и век тези хора да бъдат роби. Не може човек да е принуден да работи до крайна изнемога, за да си осигури някакъв нормален живот. Работата до пълно изтощение води до всички тези инциденти, които зачестиха много в последните месеци в градския транспорт. Това е страшно притеснително, възмутително и недопустимо!“.  ", "date": "2019.02.27", "title": " Калоян Паргов: Трябва да обсъдим точка по точка исканията на протестиращите шофьори"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d1%8a%d1%82-%d0%bf%d0%be-%d0%b0%d0%bd%d1%82%d0%b8%d1%82%d0%b5%d1%80%d0%be%d1%80-%d1%85%d1%80%d0%b8%d1%81%d1%82%d0%be-%d1%81%d0%bc%d0%be%d0%bb%d0%b5%d0%bd-5/", "text": "Може ли да се направи аналогия между борбата срещу терора и срещу рекета? Особено, когато иде реч за атаки срещу държавата от страна на чужди бизнесинтереси, подплатени с големи финансови ресурси. Оказва се, че пресният пример с проекта за строителство на магистрала „Струма“ в района на Кресна е нагледно доказателство за псевдоекологични напъни да се спре начинанието. И то с цената на милиони. За всичко това разговаряме с експерта по антитерор Христо Смоленов. – Г-н Смоленов, има ли нещо общо между антитерора и антирекета?   – Да, и в двата случая целта е освобождаване на заложници… Разбира се, има разни форми на заложничество. Не всички те са свързани с физическо насилие, с отвличане на хора, бомбени атентати и т.н. Често става въпрос за психологическо насилие, конкурентни заплахи или шантаж спрямо институции, които предстои да вземат важни за обществото решения. Важно е да си даваме сметка, че дори държавата ни понякога е подложена на рекет от страна на чужд бизнесинтерес с огромни финансови и лобистки възможности. Трудно е нашата държава да се мобилизира за противодействие на такъв международно организиран рекет, освен ако за тази цел не й помогне самото гражданско общество. Тук виждам призванието на самоорганизиращата се социална мрежа която нарекохме Български антирекетьорски съюз. – Да разбираме ли, че агресивни бизнесинтереси от чужбина рекетират по един или друг начин държавата ни? Кога и как става това – можете ли да посочите някой пример?  – Това се случва най-често във връзка с големи инвестиционни проекти, за които вече е осигурено финансиране от европейски и национални източници. Сега на хоризонта се появиха такива възможности – например стратегически инфраструктурни проекти като магистралите „Струма“ и „Хемус“. Развихри се конкурентна борба, съпроводена от скандали, някои от които са дирижирани и платени отвън. Кулминацията беше свързана с безумния вариант за „Дълъг тунел“ при Кресна – план за прокопаване на 15-километрово съоръжение с две тунелни тръби, което щеше да оскъпи с 1 милиард лева строителството на Автомагистрала „Струма“. Идеята е, че само две фирми в цяла Европа (естествено чуждестранни) можеха да извършат това. Лобито им активизира тук няколко ЧПО (чуждоплатени организации) със зелена окраска и традиции в писането на жалби срещу България до разни международни институции. Целта бе чрез натиск върху държавната администрация да бъде предпочетен и заплатен именно оскъпеният с цял милиард проект за дълъг тунел по трасето на магистралата. – Един милиард повече – това е сериозна причина за псевдозелен рекет над българската администрация. Но все пак тя успя да устои на такъв шантаж. Как се случиха нещата?  – На рекета се противопостави мрежа от компетентни и патриотични неправителствени организации – истински НПО, а не ЧПО! Противопоставиха се български учени, които разкриха опасните последици от прокопаване на 15-километровия тунел под Кресненското дефиле. Тук стана ясно, че има риск от замърсяване – над 8 милиона кубически метра радиоактивна скална маса е трябвало да се извадят на повърхността и да се складират някъде по протежението на Струма. Това са десетки купища, всяко от тях с размерите на НДК – как и къде да се складират такива екологични бомби със закъснител?! Нали ако замърсителят се разпълзи след порой, по-силен дъжд или бурен вятър, той би могъл да компрометира и земеделската продукция, и условията за живот по долината на Струма. Кой истински еколог би подкрепял такава бизнес-авантюра? И в името на какво на страната ни се натрапваше такава „екологична“ перспектива? – Има ли и други опасности от екологичен или икономически характер?  – Ами да добавим факта, че в зоната на Кресненското дефиле се е случило най-голямото земетресение в новата история на Европа. И досега това е място на чести земетръси, където се очаква и системно отделяне на радиоактивния газ радон – особено при прокопаване на дълбок и дълъг 15 километра двоен тунел в областта на разломите. Не е ли цинизъм да се лобира за такъв рисков проект под прикритието на фалшиви екологични аргументи за благото на влечуги, бръмбари и други фаворити на биоразнообразието. Така се блокира стратегически за България инфраструктурен проект, докато съседни страни построиха конкурентна магистрала. А тесният път през Кресненското дефиле продължава да взема човешки жертви от катастрофи, също като пътя Русе-Бяла. И по двата маршрута капаните са от псевдозелени жалби – този род жалване вече е индустрия за изнудвания. Има и куриози – след като Върховният административен съд защити националния интерес и подкрепи избрания от държавата вариант за АМ „Струма“, последва зеленикава жалба до Бернската конвенция. (Последната е консултативен орган на Съвета на Европа). Явно неуважение към върховенството на българския съд – продължаващо изнудване на българската администрация да „клекне“ пред алчен външен интерес. Всячески се опитват да забавят строителството на магистралата. Човек би казал – „какво пък толкова“… Ето отговора: магистрала „Струма“ се финансира със средства от оперативна програма „Транспорт“ и трябва да се завърши до края на 2023 година. Ако това не се случи, България ще трябва да връща на ЕС всички пари за строителството на цялата магистрала, за всички лотове, не само за отсечката около Кресна. – Реална ли е тази опасност?  – Може би някой се опитва да причини на България именно това. Може би някой иска да накаже най-бедната страна от ЕС за това, че отказа да прахоса един милиард повече заради нечий алчен замисъл. България разчита на по-разумен и по-бързо осъществим проект. Може би изнудват българските власти в опит да провалят най-трудния от техническа гледна точка инфраструктурен проект на Балканите, за да вземат обратно от устата на нашите деца и внуци парите, които по право се полагат на страната ни. Така псевдозеленият рекет се превръща в предателство. Банално предателство към икономическите интереси на България. Но този номер няма да мине! В страната вече се създава мрежа за разобличаване на подобни провокации. Това е самоорганизираща се хоризонтална структура с многообразни компетентности. В нея има място за отделни личности и НПО (български неправителствени организации, които не са и отказват да бъдат ЧПО). Тази мрежа е както народозащитна, така и природозащитна. Тя продължава хуманистичната линия на Русенския комитет и „Екогласност“, за създаването на които нося лична отговорност. Природната среда пряко влияе върху здравето и демографските перспективи на българския народ. Затова грижата за природата е неотделима от автентичната грижа за хората! Приоритетът на екологичното мислене и действие трябва да е добруването на хората в хармония с чиста жизнена среда. За съжаление от тридесетина години екохуманистичната линия у нас (а и по света) е в упадък заради прекомерния НАТУРАлизъм… – Явно имате предвид сблъсък на две зелени тенденции. Каква е разликата?  – Разликата е като при гъбите в гората – има добри за хората, но има и отровни. Не е здравословно да си мислим, че щом е зелена, значи е задължително добра. Един стряскащ пример е зелената мухоморка. Казвам това с уважение към правото на младежите да имат свое мнение и да експериментират с непознатото – дори когато иде реч за примамливи идеи боядисани в зелено. Но зелената мухоморка е едно предупреждение да не се вземат навътре непроверени мамещи прелести. Българската природа е място на впечатляващо биоразнообразие, но в нея живеят не само животни и не просто отделни човешки индивиди. Тя не е просто местообитание на хора, тя е Родината на държавнотговорния български народ, който от 1400 години нарича тази свещена земя България. Милиони български граждани работят тук за децата и внуците си. Човешкият фактор не може да се изключи от екологичните проекти на национално и европейско ниво – например прословутата „Натура 2000“. Дължим на българските граждани отговор дали има надежда техните законни права най-после да бъдат хармонизирани с предписанията на тази европейска мрежа. Целта е да намерим баланс между възпроизводството на разни биологични видове и легитимните интереси на хората върху тяхната собствена земя. Балансът е необходим и възможен, а отказът той да се търси в рамките на една просветена демокрация мирише на „зелен болшевизъм“. – Интересен термин – пък дори и да е само игра на думи. Така ли е?  – Не е игра на думи, а тъжна констатация. Вампирясването на болшевизма се случи под формата на неолиберален фундаментализъм. Той завладя умовете на икономисти и политици, след като „либерализира пазарите“, но не освободи хората от икономическите зависимости. За този нов агресивен либерализъм папа Йоан Павел Втори предупреждаваше, че ще е по-опасен за човечеството дори от комунизма. Днес – тридесет години по-късно, неолибералният модел е безнадеждно провален. Но това го прави още по-опасен за човечеството, защото само чрез война може да прикрие чудовищните си кражби. Оказа се, че той е най-перверзният враг на просветената демокрация, която неолиберализмът подменя с клептокрация (т.е с власт на големите крадци). Така подменя и водещата роля на производителния капитал с диктатура на спекулативния финансов капитал. Това всъщност уби капитализма. Вампирясалият болшевизъм довърши странната мисия, заради която беше пуснат в действие по време на Първата световна война. Класическият капитализъм с неговата що-годе прилична норма на експлоатация отстъпи място на нов, много по-агресивен механизъм за експлоатация на човешкия труд, на човешките мечти и заблудите на хората. – Но какво е общото със „зеления болшевизъм“?  – Има много общи елементи, но тук ще се спра върху психологическия чар да се говори от името на природата. Ще цитирам интересната книга на Искрен Веселинов „Защо съм патриот“, в която той анализира идейните циклони и антициклони от миналия век. Ето какво казва той за зелените: „Зарядът на подобна идеология не е за подценяване… Дори идеологическите противници на зелените са повлияни от него. Силата му е в чувството на вина, което внушава на преуспелия Запад. Вина, че успехът му е заплатен с щети нанесени върху природата… В съжденията си някои зелени отиват дори по-далеч, поставяйки човека извън природните субекти, в ролята на някакъв пришълец, който е само унищожител. Те привличат масови симпатии, поставяйки се в ролята на пазители на някаква първична природна чистота и хармония.“ Всеотдайната преданост към зелената кауза заслужава нашето уважение. Но нима бяха по-малко всеотдайни милионите млади участници в Октомврийската революция? А какво се оказа тя в края на краищата, 70 години след възторженото начало през 1917 година? Тук му е мястото да припомним логиката на Хегел – всичко в процеса на развитието преминава в своята противоположност! – А какво става при освобождаването на заложници?  – И там има странни преходи в противоположност. Една такава ситуация е известна като Стокхолмски синдром. При нея се оказва, че някои заложници са се адаптирали парадоксално към похищението си. И си внушават – при това доста успешно – че са влюбени в похитителите си. Даже намразват своите освободители, или най-малкото реагират неадекватно при опитите да бъдат освободени. Възможно е и някои от рекетираните да са се пристрастили към по-елегантни форми на изнудване. Когато това се случи, вече е късно за освобождение от страха – той е преминал в по-завладяващи форми на зависимост. Международните връзки на по-засуканите рекетьори също играят важна роля в задкулисния театър на абсурда. Свалят звезди от небето и обещават едва ли не чудотворна подкрепа за онези представители на администрацията, които са толерантни към упълномощените рекетьори. Трагикомедията продължава, докато най-после инстинктът за самосъхранение на народа ни се задейства. И реши да помага на собствените си държавници да устояват срещу рекета и шантажа. Нашият гост  Христо Смоленов е експерт по антитероризъм. Инициатор е за създаването на „Екогласност“ и на Русенския комитет през 1988 година. Бил е парламентарен секретар на Министерството на отбраната през 1995-1997 г. и народен представител в 38-ото Народно събрание. Специалист е по логика и евристика. Доцент, доктор в Института по металознание, съоръжения и технологии към БАН. Завършил е Московски държавен университет „Ломоносов“. През 1991 г. е стипендиант на фондация „Александър фон Хумболт“ в Германия, а преди това гост-професор в Университета на Монреал (Канада).      ", "date": "2019.02.27", "title": " Експертът по антитерор Христо Смоленов пред „Труд“: Псевдозелените жалби станаха индустрия за изнудвания\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%bd%d0%b8%d0%bd%d0%be%d0%b2%d0%b0-%d0%b4%d0%b0-%d0%bd%d0%b5-%d1%82%d1%8a%d1%80%d1%81%d0%b8-%d0%bc%d0%b5/", "text": "Председателят на парламента Цвета Караянчева и лидерът на БСП Корнелия Нинова влязоха в задочно пререкание през медиите заради командировките на двама депутати от левицата на изложение за лов и риболов в Залцбург. Няколкодневното им пътуване било по същото време по което цялата група на социалистите не влиза в пленарна зала в знак на протест. На брифинг пред медиите Нинова определи решението на двамата си колеги като „недопустимо действие“ и обвини Караянчева, че е разписала командировъчните им. „Вчера им казах да върнат парите, които са ползвали. Ако зависеше от мен, не бих поставила подпис под такава командировка. Не е разбираемо, защо г-жа Караянчева се е подписала. Не може да се харчат народни пари за екскурзии за лов и риболов“, заключи соцлидерката. Председателят на НС пък контрира с призив към Нинова да не търси медийни изяви на неин гръб. „Искам да призова г-жа Нинова да не търси медийна изява на мой гръб или на гърба на институцията, която аз представлявам“, заяви Цвета Караянчева и призова лидерът на БСП да не търси причините в нея. „Без да мине през ръководството на парламентарните групи няма как да подпиша документ за пътуване на депутати“, каза председателят на парламента. Караянчева уточни, че най-вероятно някой от заместник-председателите или секретаря на групата от БСП се е разписал.    ", "date": "2019.02.27", "title": " Цвета Караянчева: Нинова да не търси медийна изява на мой гръб"}
{"url": "https://trud.bg/%d0%ba%d1%8a%d1%80%d1%82%d0%b8%d1%86%d0%b0%d1%82%d0%b0-%d0%bd%d0%b0-%d0%bc%d0%b5%d1%82%d1%80%d0%be%d1%82%d0%be-%d0%b8%d0%b7%d0%bb%d0%b5%d0%b7%d0%b5-%d0%bf%d1%80%d0%b8-%d1%82%d0%b5%d0%b0%d1%82%d1%8a/", "text": "Кметът на София Йорданка Фандъкова направи инспекция на строителството на третия лъч на метрото на кръстовището на бул. „Евлоги и Христо Георгиеви“ и бул. „Янко Сакъзов“, където приключи изграждането на метротунела с помощта на специалната тунелопробивната машина. Изградени са 8 км и преобладаващата част от конструкциите на станциите в участък от третия лъч. В четвъртък Столичния общински съвет ще гласува въвеждането на промени в Общия устройствен план на София заради бъдещите отсечки на метрото. Една от тях предвижда да бъде построено разклонение на третия метролъч, което да тръгва от Военна академия „Г. С. Раковски” и да минава през улица „Гео Милев”, бул. „А. Йорданов, зала „Арена Армеец София” и бул. „Цариградско шосе” чак до пътния възел на „Цариградско” с ул. „Проф. П. Мутафчиев”. Другото разклонение ще е на линия 1 и ще бъде от станция „Бизнес Парк” до бул. „Климент Охридски”. Новото трасе от две спирки ще осигури връзка с лифт „Симеоново”.  ", "date": "2019.02.27", "title": " Къртицата на метрото излезе при Театър София (СНИМКИ)"}
{"url": "https://trud.bg/%d0%b5%d0%bf-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%bb%d0%b0%d1%83%d1%80%d0%b0-%d0%ba%d1%8c%d0%be%d0%b2%d0%b5%d1%88%d0%b8-%d0%b7%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81/", "text": "Комисията на Европейския парламент по граждански свободи, правосъдие и вътрешни работи подкрепи днес с 26 гласа румънския кандидат Лаура Кьовеши за главен прокурор на ЕС. В гласуването днес не участва нито един български депутат, съобщава  . Решението бе взето след тайно гласуване. Френският кандидат Жан-Франсоа Бонер е получил 22 гласа, а германецът Андрес Ритер – един глас. Снощи и Комисията по бюджетен контрол подкрепи кандидатурата на Кьовеши. Председателят на ЕП Антонио Таяни сега трябва да потвърди избора на двете комисии и да предложи започване на преговори между ЕП и Съвета. Едва когато кандидатът бъде одобрен и от двете институции, може да встъпи в длъжност. Европейската прокуратура трябва да заработи преди края на следващата година. Мандатът на Европейския прокурор е 7 години. Засега 22 държави, сред които и България, участват в работата на Европейската прокуратура.    ", "date": "2019.02.27", "title": " ЕП подкрепи Лаура Кьовеши за европейски прокурор"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d1%81%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0-%d1%80%d0%b0%d0%b1%d0%be%d1%82%d0%bd%d0%b8%d1%86%d0%b8-%d0%be%d1%82%d0%ba%d1%80/", "text": "Към 55 тона стари акумулатори са откраднали от складовата база на фирмата си в Търговище и са предали за скрап четирима работници. Нанесената щета на  дружеството, по първоначални данни, се изчислявала на около 80 000 лв. Извършителите са задържани в сряда, научи „Труд”. Работниците, които били на възраст от 27 до 35 години, действали като организирана група. Фирмата им се занимавала с продажба на нови акумулатори, изкупувала стари, имала автосервизи и други  в няколко населени места в страната. Акумулаторите, които изкупувала фирмата им, били в складова база в Търговище, до която те имали достъп. От септември до края на януари четиримата на няколко пъти натоварили и транспортирали партиди до пункт за вторични суровини в съседна област. Нямали проблем с предаването там, тъй като работели в лицензирана фирма. Към момента няма данни какви суми са получили за тях. На ръководството направило впечатления, че наличностите в складовете не се засичат дори на пръв поглед с изкупуваното в различните обекти на дружеството, което събирало всички акумулатори в една база. Така бил подаден сигнал до полицията, която разпитва задържаните и предстои да докладва на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Задържани са четирима работници, откраднали и предали за скрап 55 тона стари акумулатори\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d0%b2%d1%8a%d1%80%d0%b2%d0%b8-%d1%81%d1%82%d1%80%d0%be%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b0%d0%ba%d0%b2/", "text": "Кадри, заснети от „Drone Reporter“, показват как върви строителството на аквапарк „Възраждане“ в София. Видеото е публикувано от SkyscraperCity. Строителните дейности по разширението на парка в Зона Б-5  . Разширението на парка е част от програмата на Столична община за развитие на зелената система на града и увеличаване на възможностите за масов спорт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Вижте как върви строителството на аквапарка във „Възраждане“ в столицата (ВИДЕО)"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%bb%d0%b0%d0%b9%d0%bf%d1%86%d0%b8%d0%b3-%d0%b5-%d0%bd%d0%b0%d0%b9-%d0%b1%d0%be%d0%b3%d0%b0%d1%82-%d0%b2%d1%8a%d0%b2-%d1%84%d1%83%d1%82/", "text": "Най-богатият собственик на клуб няма отбор нито във Висшата лига, нито в Примера дивисион. 74-годишният милиардер Дитрих Матешиц притежава отбори от Германия и Австрия. Той е собственик на „Лайпциг“ и „Залцбург“, негов е и американският „Ню Йорк Ред Булс“. Британският вестник „Мирър“ извади списък на най-богатите мъже във футбола и обяви състоянието на Матешиц – 20,3 милиарда евро. Шейф Мансур, собственикът на английския шампион „Манчестър Сити“, е втори с „едва“ 19,4 милиарда лично състояние. Богаташът от Абу Даби притежава също и американски клуб – „Ню Йорк Сити“. Третото място в престижната ранглиста е за семейство Аниели. Шефовете на „Ювентус“ имат 11,8 милиарда евро. Веднага след тях се нарежда Филип Аншутц, който е собственик на „Лос Анджелис Галакси“ (11,4 милиарда). Повече от два пъти по-беден от лидера Матешиц е Роман Абрамович, превърнал „Челси“ в империя. Руският олигарх има „в джоба“ 9,4 милиарда евро. След него идва Стан Крьонке. Американецът е собственик на „Арсенал“ (7,3 млрд.). Чак тогава е редът на Насер Ал-Хелайфи, който управлява ПСЖ и 7,1 милиарда. Най-странно осмата позиция е на Шахид Хан. Пакистанецът, който иска да сложи ръка на „Уембли“, има 6,1 милиарда евро. Но неговият „Фулъм“ изглежда сигурен изпадащ от Висшата лига. Последните две позиции в Топ 10 са за китайския бизнесмен Жан Джиндан, собственик на „Интер“ и 5,9 милиарда евро. А последен е най-богатият англичанин – Джо Луис, който има „Тотнъм“ и 4,3 милиарда.", "date": "2019.02.27", "title": " Шефът на „Лайпциг“ е най-богат във футбола"}
{"url": "https://trud.bg/%d1%83%d0%b5%d1%84%d0%b0-%d0%bf%d0%be%d0%b4%d0%b3%d0%be%d0%bd%d0%b8-%d1%81%d0%b5%d1%80%d1%85%d0%b8%d0%be-%d1%80%d0%b0%d0%bc%d0%be%d1%81/", "text": "Вероятността Серхио Рамос да изгори за повече от един мач в Шампионската лига се увеличи. Дисциплинарната комисия на УЕФА започна официално разследване на жълтия картон, който капитанът на „Реал“ получи в 89-ата минута при 2:1 над „Аякс“. Миналата седмица халфът на „Валенсия“ Джофри Кондогбия бе наказан за 2 мача, защото умишлено си изкара картон срещу „Селтик“ – за бавене на времето при 2:0. Сега Рамос направи същото заради реванша срещу „Аякс“, но почти сигурно ще изгори и за първия четвъртфинал, ако шампионът продължи. Защитникът сам си призна в тв интервю на стадиона, а после се опитва да обясни, че не е разбран. И докато очаква думата на УЕФА, си избра най-скъпата кола от целия „Реал“. Спонсорът „Ауди“ дарява футболистите с по един от своите бисери – по избор. Рамос посегна към модела А8 50  TDI quattro,  който струва 100 655 евро. Само за сравнение – футболист №1 в света за 2018 година Лука Модрич бе доста по-скромен. Хърватинът взе  Q7 50 TDI quattro,  чиято цена е „само“ 74 110 евро. Вратарят Тибо Куртоа е един от новите в списъка за нови коли в „Реал“. Но белгиецът смени и жената. Освен с  Audi Q8 50 TDI quattro  като на Тони Кроос и Дани Карвахал вратар №1 в света за миналата година вече е в едно легло с модела Алба Карильо. Доскоро тя беше омъжена за тенисиста Фелисиано Лопес, а после ходеше с мотоциклетния пилот Фонси Нието. Миналия април Куртоа се разведе със съпругата си Марта, от която има две деца. Аферата с Алба започнал около коледните празници.", "date": "2019.02.27", "title": " УЕФА подгони Серхио Рамос"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d0%bd%d0%b0-%d0%bf%d0%b5%d1%87%d0%b0%d0%bb%d0%b1%d0%b0-%d0%be%d1%82-1-%d0%bc%d0%b8%d0%bb%d0%b8%d0%be%d0%bd-%d0%bb%d0%b5%d0%b2%d0%b0-%d0%b2-%d0%b5%d0%b2%d1%80/", "text": "Рекордните за България близо 1 милион лева от спортни залози паднаха в „Еврофутбол“! Това стана ясно, след като на 25.02.2019 г. във Враца бе определена печалба от 956 892,41 лева. „Еврофутбол“ очаква участника в централния си офис, където ще организира специална церемония в чест на големия майстор на футболните предвиждания. Такава огромна сума не е ставала притежание на нито един почитател на футболните прогнози в България и е прецедент сред любителите на спортни предвиждания. Врачанинът е направил своето супер предвиждане с 200 лева за 18 мача в права колонка на 23 февруари. Стилът му е да играе много на брой срещи с прави колонки за Краен изход. „Еврофутбол“ честити на печелившия участник и желае успех на всички свои клиенти! Ето и детайлите на печелившото предвиждане: Нюшател Ксамакс ФК – Базел\t\t\t\t2  Лехия Гданск – Висла Краков\t\t\t\t1  М.К. Донс – Нюпорт Каунти\t\t\t\t1  Башакшехир – Бурсаспор\t\t\t\t1  Сампдория – Каляри    \t\t\t\t\t1  Атлетико Мадрид – Виляреал\t\t\t\t1  Фрозиноне – Рома      \t\t\t\t\t2  Атлетик Билбао – Ейбар\t\t\t\t\t1  Хетафе – Райо Валекано\t\t\t\t\t1  Дортмунд – Леверкузен\t\t\t\t\t1  Арсенал – Саутхямптън\t\t\t\t\t1  Нюкясъл Юнайтед – Хъдърсфийлд \t\t\t1  Лугано – Йънг Бойс    \t\t\t\t\t2  ФКСБ – КС Унив. Крайова\t\t\t\t1  Опава – Виктория Пилзен\t\t\t\t2  Спарта Прага – Баник Острава\t\t\t\t1  Орхус ГФ – ФК Мидтиланд\t\t\t\t2  Севиля – Барселона    \t\t\t\t\t2", "date": "2019.02.27", "title": " Рекордна печалба от 1 милион лева в „Еврофутбол“\t\t\t"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d0%b8%d1%85%d0%b0-%d0%bd%d0%b0-%d1%81%d0%b8%d0%bd-%d0%b4%d0%b0-%d0%b4%d0%be%d0%b1%d0%bb%d0%b8%d0%b6%d0%b0%d0%b2%d0%b0-%d0%bc%d0%b0%d0%b9%d0%ba%d0%b0-%d1%81%d0%b8/", "text": "Районният съд в Шумен наложи забрана на агресивен син да доближава жилището на майка си през следващите три месеца, глобяват го и с 200 лв. До крайното решение на магистратите за закрила се стига след като майката Д.Б. подала жалба за тормоз срещу сина си Н.Н. Той се завърнал от работа във Великобритания на 23 декември и още същия ден я бил и заплашвал, че ще й счупи черепа. Последвали още две изстъпления на 30 декември и 7 януари. Синът употребявал наркотици, прибирал парите на жената, удрял я. Магистрати са категорични, че е упражнявал физическо, емоционално и финансово насилие. И майка, и син обаче, изразили желание да подобрят отношенията си. Затова съдът налага минимален срок на извеждане на агресора от жилището. Мъжът може да обжалва решението, но това не спира изпълнението на заповедта за защита. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Забраниха на син да доближава майка си"}
{"url": "https://trud.bg/51-%d1%81%d0%b0-%d1%81%d0%bb%d1%83%d1%87%d0%b0%d0%b8%d1%82%d0%b5-%d0%bd%d0%b0-%d0%bc%d0%be%d1%80%d0%b1%d0%b8%d0%bb%d0%b8-%d0%b2-%d1%81%d1%82%d1%80%d0%b0%d0%bd%d0%b0%d1%82%d0%b0/", "text": "Към настоящият момент случаите на морбили са 51 в България. Това съобщи главният държавен здравен инспектор д-р Ангел Кунчев по време на пресконференция за ваксинопредотвратимите заболявания. „За хора над 25-30 години е трудно да се проследят данните дали са имунизирани“, заяви д-р Кунчев. По думите му към момента ядрото на заболели от морбили все още е Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " 51 са случаите на морбили в страната"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%ba%d1%8a%d0%bc-%d0%ba%d0%b8%d0%bc-%d1%87%d0%b5%d0%bd-%d1%83%d0%bd-%d0%b2%d0%b8%d0%b5-%d1%81%d1%82%d0%b5-%d1%81%d1%82%d1%80/", "text": "Вашата страна ще има страхотно бъдеще, тъй като Вие сте страхотен лидер. С тези думи президентът на САЩ Доналд Тръмп се обърна към лидера на Северна Корея Ким Чен Ун. Тръмп добави, че очаква една изключително успешна среща с колегата си от КНДР. От своя страна Ким Чен Ун заяви, че двете страни са успели да преодолеят огромни различия помежду си, съобщава  . „За мен е чест да съм председателя Ким и то във Виетнам. Радвам се, че отново ще разговаряме след успешната ни първа среща миналата година“, добави американският държавен глава. Тръмп похвали Северна Корея, наричайки я страна с огромен икономически потенциал. След краткия разговор пред медиите двамата лидери, заедно с представители на САЩ и Северна Корея, се отправиха на официална вечеря. Утре Тръмп и Ким ще проведът по-дълъг и задълбочен разговор, а след това ще дадат пресконференция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.02.27", "title": " Доналд Тръмп към Ким Чен Ун: Вие сте страхотен лидер"}
{"url": "https://trud.bg/%d0%b1%d0%b0%d0%bd%d0%ba%d0%b5%d1%80%d0%ba%d0%b0%d1%82%d0%b0-%d0%be%d1%82-%d0%bd%d0%be%d0%b2%d0%b0-%d0%b7%d0%b0%d0%b3%d0%be%d1%80%d0%b0-%d0%bd%d0%b5-%d0%b8%d0%b7%d0%b4%d1%8a%d1%80%d0%b6%d0%b0%d0%bc/", "text": "В затвора имало епидемия от Хепатит B „Честно да ви кажа не издържам в килията, сънувам кошмари. Допреди две седмици бях успешен мениджър. Не съм вземала парите. Сега стоя в един квадратен метър и не знам какво се случва. Страшно е, разберете ме.“ Това заяви пред съда в Бургас банкерката Биляна Манчева, която е обвинена че източила 400 хил. лв. от сметките на клиенти на „Алианц банк“ в Нова Загора. Тя бе доведена в Апелативния съд, където се гледа мярката и за неотклонение на втора инстанция. Магистратите решиха тя да бъде пусната под домашен арест. Адвокатът на банкерката Младен Донев заяви, че няма преки доказателства, че парите са у нея. Няма нито един документ с нейния подпис. Има само електронни отчети за банкови трансфери. Парите са изчезнали от банката и тъй като не са у подзащитната му, значи по- скоро говорим за безстопанственост от страна на банката, каза Донев и помоли за парична гаранция или домашен арест за Манчева. Без съгласие на централата в Стара Загора, Биляна Манчева не можела да прави големи трансакции, добави адвокатът и разказа, че условията в ареста били нечовешки. Килията била общо 4 квадрата, а от леглото и до вратата- един квадрат- площта, в която можела да се движи. В затвора имало епидемия от Хепатит B и серопозитивни. На всичко отгоре Манчева вече имала и съкилийничка. Прокурор Красимира Кателиева, че има достатъчно косвени доказателства, които уличават банкерката. Според обвинението, още три месеца след назначаването й през юни 2016 г. от авоарите на по-едрите клиенти започнали да изчезват суми. Те били насочвани към други сметки и в по-голямата си част са били теглени през банкомати. На заседанието дойдоха и родителите на Манчева, които споделиха, че са в шок и не знаят какво се случва. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.02.27", "title": " Банкерката от Нова Загора: Не издържам в килията, сънувам кошмари"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%b1%d0%bb%d0%be%d0%ba%d0%b8%d1%80%d0%b0-%d0%b2%d0%bd%d0%be%d1%81%d0%ba%d0%b0/", "text": "Финансовият сектор в Гърция е уязвим поради много голям брой необслужвани кредити и ниска рентабилност, което затруднява кредитната експанзия и възстановяването на инвестициите. Това посочва Европейската комисия w годишната си оценка на икономическото и социалното положение в държавите членки, публикуван днес. Гърция, заедно с Италия и Кипър, сега навлиза в прекомерни дисбаланси (държави, които имат сериозни проблеми с реалната икономика). Те са единствените 3 държави от общо 13 проучени в рамките на мандата на Еврогрупата. В доклада се посочва, че макар Гърция да е успяла успешно да завърши програмата за подкрепа на Европейския механизъм за стабилност през август 2018 г., постигайки значителни подобрения през последните години, все още остават значителни дисбаланси, „включително дълбоко отрицателна международна инвестиционна позиция, която продължава да се влошава в резултат на бавно нарастващия БВП и салдото по текущата сметка, което остава отрицателно.“ Специално се споменават реформите, които са изоставени, като се подчертава, че те трябва да бъдат „устойчиви“. По отношение на дълга докладът посочва, че темпът на неговото намаляване „зависи до голяма степен от продължаващото постигане на договорените бюджетни цели и от изпълнението на реформите за стимулиране на потенциалния растеж“. Що се отнася до възвращаемостта на 1 милиард гръцки облигации от SMP и ANFA, Комисията отбеляза, че няма условия за изплащане на вноската като част от втората оценка на засиленото наблюдение след приключване на меморандума. Също така, според доклада, лош икономически растеж показват банки, инвестиции и производителност.", "date": "2019.02.27", "title": " Европейската комисия блокира вноската от 1 милиард евро в Гърция"}
{"url": "https://trud.bg/%d1%81%d0%bb%d0%b5%d0%b4-%d1%84%d1%83%d1%80%d0%be%d1%80%d0%b0-%d0%bf%d1%80%d0%b5%d0%b4%d0%b8-%d0%b3%d0%be%d0%b4%d0%b8%d0%bd%d0%b0-%d1%81%d0%bb%d0%b8%d0%b2%d0%b5%d0%bd%d1%81%d0%ba%d0%b8%d1%8f%d1%82/", "text": "Моноспектакълът „Семьон“ на Сливенския драматичен театър участва в Международния фестивал „Монокъл“ в Санкт Петербург. Фестивалът се провежда на две години и има конкурсен характер, съобщиха от театъра. „Това е един от най-престижните руски театрални фестивали. „Монокъл“ неслучайно е включен в методиката на Министерството на културата за оценка на театрите. Щастлива съм от факта, че сливенски спектакъл е селекциониран за участие“, коментира директорката Радост Костова. Спектакълът е създаден по разказите на Андрей Платонов „Семьон“ и „Осминка“. За първи път той бе представен на сливенска сцена преди две години. Театралният прочит на Платоновата проза е на режисьора Ивайло Гандев и актьора Димитър Марков. През 2018 г. спектакълът участва в Международния театрален фестивал във Воронеж, където се представиха театри от Англия, Германия, Италия, Франция и страната-домакин. Българското участие предизвика фурор в родния град на разказвача. Големият зрителски интерес наложи да се направят промени в сценичната зала на фестивала, тъй като вместо по 80, на представление се продаваха по 120 билета. А вместо предвидените две, имаше и трето, извънредно представление, казаха от театъра. Камерната постановка получи възторжени отзиви. В местни медии бе посочено, че Платонов затруднява дори руските режисьори, но българите са успели да направят един напълно „платоновски“ спектакъл. Двамата театрали са били насочени от критиката във Воронеж към фестивала в Санкт Петербург. Той ще се проведе в два етапа, от 27 февруари до 4 март. В тазгодишното му издание са включени 27 заглавия. Ивайло Гандев /42г./ е завършил НАТФИЗ в класа на Енчо Халачев, а Димитър Марков /35 г./ – в класа на Маргарита Младенова и Иван Добчев. Интересен е фактът, че „Семьон“ е дипломно представление на актьора Ивайло Гандев /42 г. /като режисьор, при специализацията му при проф. Пламен Марков.", "date": "2019.02.27", "title": " След фурора преди година, сливенският „Семьон“ отново участва в международен фестивал"}
{"url": "https://trud.bg/%d1%84%d0%be%d0%bd%d0%b4%d0%b0%d1%86%d0%b8%d1%8f%d1%82%d0%b0-%d0%b8%d0%b7%d0%b3%d0%be%d1%82%d0%b2%d0%b8%d0%bb%d0%b0-%d0%b3%d0%b5%d0%b9-%d0%b1%d1%80%d0%be%d1%88%d1%83%d1%80%d0%b8%d1%82%d0%b5-%d0%bf/", "text": ", създадена по програма „Превенция на ХИВ/СПИН сред МСМ (Мъже правят секс с мъже, бел. ред.) общността“ не е предназначена за училищата и нямаме представа как е попаднала там. Това обясниха пред „Труд“ от Фондация „Здраве и социално развитие“ (Хесед), която е изпълнител по проекта за спорните книжки, изобразяващи сексуални актове между мъже. „От нашата фондация нямаме информация за това как са попаднали в училищата. Всъщност програмата за превенция на ХИВ/СПИН е приключила преди известно време и вече не работи“, казаха от фондацията. Според тяхното мнение това са материали, които най-вероятно са останали от преди и се използват в момента. По думите на експерти от Хасед брошурата се разпространява от подизпълнители към Министерството на здравеопазването, които имат таргетни групи, за които те нямат информация какви са като големина. „Има заложени бройки, които се разпространяват в годините. Самата брошура е преиздавана няколко пъти, което говори, че към нея е имало интерес. Но тя е насочена към конкретна целева група – създадена е с цел да бъде разпространявана сред МСМ група. Брошурата не е предназначена за училища“, казаха още от Фондация „Здраве и социално развитие“. По думите им РЗИ като институция също има компетентността да прецени къде може да разпространи брошурата, защото те работят с всички рискови групи, правят превантивни програми и в тяхната си дейност могат да преценяват къде да попадне тя. На въпрос на „Труд“ дали, когато им е било дадено заданието да направят такава брошура, не е имало идеята да се разпространява в училищата, а сред МСМ общността, те отговарят така: „Програмата за превенция на ХИВ/СПИН е структурирана в няколко компонента и всеки от тях работи с различна целева група, която е рискува по отношение на заболяването. Има компоненти, които работят с проституиращи, употребяващи наркотични вещества венозно и такъв, който работи с МСМ. Всъщност всеки един от тях разработва свои здравнообразователни материали, които са предназначени за разпространение в конкретната целева група. Заявка за създаването на тази брошура е тя да отговаря на потребностите на МСМ групата и съответно да бъде давана на места, където те контактуват, общуват, забавляват се и т.н. Тоест, тя умишлено има тази визия, с цел да възбуди интерес и все пак хората от общността да прочетат текста, който съдържа самият материал. По думите на експертите по програмата за превенция е имало и компонент, който конкретно работи с младежи. „Там има други материали, които са съобразени със спецификата на групата – т.е. те не съдържат голи снимки, репродуктивно съдържание и други. Но всичките тези материали са предоставяни на РЗИ, защото те имат структура, която има за цел да прави безплатно консултиране и тестване във всички рискови групи. Съответно те трябва да имат материали, които да дават на място за отделните общности“, допълниха от Хасед. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.02.27", "title": " Фондацията, изготвила гей брошурите, пред „Труд“: Не са за ученици, не знаем как са попаднали в училища"}
{"url": "https://trud.bg/%d0%b4%d0%b5%d1%81%d0%bf%d0%be%d0%b4%d0%be%d0%b2-%d0%b3%d0%be%d1%82%d0%be%d0%b2-%d0%b7%d0%b0-%d0%b8%d0%bd%d1%82%d0%b5%d1%80/", "text": "Българският нападател Кирил Десподов е възстановен и започна нормални тренировки със съотборниците си от „Каляри“. Крилото страдаше от болки в кръста, заради които се подготвяше на облекчен режим и пропусна неделната загуба с 0:1 от „Сампдория“ в калчото. Очаква се българинът да бъде на разположение на старши треньора Роландо Маран за домакинството на „Интер“ в петък. Италианецът Кристиано Джарета, новият спортен директор на ЦСКА, се похвали, че именно той съдействал за трансфера на Десподов в „Каляри“. „Аз им го препоръчах – каза шефът в интервю за TuttoMercatoWeb. – Десподов е умно момче и нивото му е високо като за Серия А.“", "date": "2019.02.27", "title": " Десподов готов за „Интер“"}
{"url": "https://trud.bg/%d0%b5%d1%82%d0%be-%d0%ba%d0%b0%d0%ba%d0%b2%d0%be-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%bf%d1%80%d0%b0%d0%b2%d0%b8%d0%bc-%d0%bf%d1%80%d0%b8-%d0%bb%d0%b8%d0%bf%d1%81%d0%b2%d0%b0%d1%89/", "text": "Столичната дирекция на вътрешните работи публикува указание в помощ на собствениците на автомобили във връзка с многобройните запитвания, касаещи новоначислените размери за годишния данък на МПС. С пост на страницата си във фейсбук от СДВР уточниха, че при липса на посочена екологична норма Евро 1,2,3,4,5 и 6 на притежаваното превозно средство, вписана в свидетелството му за регистрация (част „Първа“ и част „Втора“) и липса официален документ удостоверяващ екологичната норма Евро, собствениците трябва първо да се обърнат към официален представител на марката на МПС-то за България, откъдето да се сдобият с удостоверителен документ за притежаваната екологична норма на автомобила. След това лично или чрез пълномощник с моторното превозно средство трябва да отидете до Отдел „Пътна полиция” като носите с Вас този документ заедно със свидетелството за регистрация на МПС – част „Първа“ и част „Втора“ („големия“ и „малкия“ талон). След като преминете с превозното средство през пункта на „Пътна полиция” за идентификация, предоставяте съответните документи на служителите от МВР за издаване на нови документи с вписана съответна екологична норма, обясняват от СДВР. От полицията уточняват, че няма да бъдат налагани санкции за невписана екологичната норма в свидетелството за регистрация, но от това дали е нанесена, зависи какъв ще е размерът на годишният данък на МПС. Подмяната на талона се налага само, ако това изискват от общината. В някой общини изискват само да попълните декларация по чл. 54, ал. 1 от Закона за местните. данъци и такси за притежаван лек автомобил.", "date": "2019.02.27", "title": " Ето какво трябва да правим при липсваща екологична норма в талона на колата"}
{"url": "https://trud.bg/%d0%bf%d1%80%d0%b5%d0%b1%d0%b8%d1%82%d0%b0%d1%82%d0%b0-%d0%be%d1%82-%d0%bc%d1%8a%d0%b6%d0%b0-%d1%81%d0%b8-%d0%ba%d1%80%d0%b5%d0%bc%d0%b5%d0%bd%d0%b0-%d0%b8%d0%b7%d0%b4%d1%8a%d1%85%d0%bd%d0%b0%d0%bb/", "text": " е издъхнала в адски мъки. Тя още е била жива, когато мъжът й Борислав напуснал апартамента, съобщи и. д. окръжният прокурор на Варна Радослав Лазаров. С Борислав била и майка му, която той повикал, за да му помогне да си изнесе багажа. Обвинение спрямо нея не е повдигнато, каза Лазаров. Той припомни, че смъртта на 40-годишната жена е настъпила от тежък мозъчен оток, причинен от множество удари по главата. Убиецът и жертвата били женени от 6 г., но отдавна имали проблеми, заради които решили да се разведат по взаимно съгласие. Въпреки че Кремена била жертва на домашно насилие, на съпруга й не са били налагани ограничителни мерки, тъй като тя е оттегляла бързо всички подадени в полицията жалби, поясни Лазаров. Мярката за неотклонение на обвинения за зверството съпруг ще се гледа в четвъртък от Варненския окръжен съд.      ", "date": "2019.02.27", "title": " Пребитата от мъжа си Кремена издъхнала в адски мъки"}
{"url": "https://trud.bg/%d1%80%d0%be%d1%82%d0%b0%d1%80%d0%b8-%d0%ba%d0%bb%d1%83%d0%b1-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d0%bf/", "text": "Ротари клуб Стара Загора организира Пролетен благотворителен концерт на Държавна опера – Стара Загора. Той ще се състои на 1 март, от 19:00 часа, в залата на Операта. Събраните средства от продажбата на билети и от парични дарения ще бъдат предоставени за закупуване на апаратура за ранна диагностика на ракови заболявания за Комплексния онкологичен център в Стара Загора, който е партньор по проекта на Ротари клуб Стара Загора, както и за осъвременото издание на „Културното и историческо наследство на Стара Загора”. Книгата е съвместен проект с Регионалния исторически музей Стара Загора , Ротари клуб Стара Загора и Община Стара Загора, съобщи на пресконференция вицепрезидентът на Клуба Николай Колев. Той уточни, че членовете на Клуба ще дарят за 4000 лева за новата апаратура в Комплексния онкологичен център. Поради извънредни ангажименти, Негово Високопреосвещенство Старозагорският митрополит Киприан няма да дирижира концерта на 1 март. На диригентския пулт ще застане маестро Владимир Бошнаков. Ще участват солистите Петър Костов, Русалина Мочукова и Емилия Иванова, оркестър и хор на Държавна опера – Стара Загора. Ще прозвучат произведения на Джузепе Верди, Джулио Качини, Франц Шуберт, Джакомо Пучини, Антонио Вивалди, Цезар Франк и Георг Фридрих Хендел. „С организирането на този концерт Ротари клуб Стара Загора поставя началото на честванията на 25-годишнината от създаването на клуба. Той е чартиран през май 1994 година” – каза Николай Колев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Ротари клуб Стара Загора организира Пролетен благотворителен концерт на Държавна опера – Стара Загора"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-13-%d0%ba%d0%b8%d0%bb%d0%be%d0%bc%d0%b5%d1%82%d1%80%d0%b0-%d0%be%d0%b1%d1%89%d0%b8%d0%bd/", "text": "Още 13 километра общински пътища ще бъдат ремонтирани в Община Павликени. Първа копка на мащабния проект за рехабилитация направиха кметът инж.Емануил Манолов, заместник областния управител Ивета Кабакчиева, директорът на ОД на ДФ „Земеделие“ Тодор Тодоров и Иван Мандалов, представител на фирмата-изпълнител на строителните работи. Проект „Реконструкция и рехабилитация на общинска пътна мрежа в община Павликени“ има за цел да подобри пътната инфраструктура на два общински пътя на територията на община Павликени. Като резултат от предвидените дейности ще се реконструира и рехабилитира общинска пътна инфраструктура с обща дължина 13 км и ще се подобри достъпът до населените места в района. Средствата за реализиране на проекта възлизат на 6 898 541 лв.и са предоставени като безвъзмездна финансова помощ от Програмата за развитие на селските райони. В проекта са включени два общински пътя за реконструкция и рехабилитация: Павликени – Дъскот – Паскалевец – до границата с община Велико Търново и Сухиндол – Павликени – Върбовка. Сред заложените дейности за изпълнение са: изграждане на банкетите с каменни фракции, изграждане на окопни водостоци при връзките към земеделските пътища, премахване на храстовата и дървесната растителност, която е разположена в непосредствена близост до пътното платно и пречи на свободното преминаване на превозните средства. В района на пътното платно върху големи насипи ще се изградят предпазни стоманени огради. Предвижда се цялостно преасфалтиране на платното за движение, хоризонтална маркировка и вертикална сигнализация. Предвижда се изграждане на тръбна мрежа за широколентов интернет. В участъка от единия път, който е в регулацията на село Върбовка, ще бъдат направени нови бетонови бордюри и нови тротоари. „През миналия мандат ние вече успешно завършихме пълна реконструкция на над 33% от цялата общинска пътна мрежа. При завършването на настоящия проект ще се доближим до 50% напълно обновени четвъртокласни общински пътища. Много малко са общините в Северна България, които могат да се похвалят с такива темпове на възстановяване на пътища“, каза в словото си кметът инж.Емануил Манолов. Той призова всички жители на селата Върбовка, Димча, Дъскот, Паскалевец, на град Павликени, както и гражданите, на които ще се наложи да преминат по участъците в ремонт, да проявят търпение по време на строителството. „За мен е удоволствие да виждам как малките общини ежедневно полагат усилия да придобият европейски облик и да осигурят по-добри условия за живот на своите жители. Вярвам, че досегашната реализация на европейските проекти в община Павликени утвърждава в хората убеждението, че това е правилният път за повишаване качеството на живот в региона“, обърна се чрез поздравителен адрес изпълнителният директор на ДФ „Земеделие“ – Разплащателна агенция Живко Живков. Към присъстващите се обърна и областният директор на фонда Тодор Тодоров. „През изминалия програмен период с най-много усвоени средства в региона беше община Павликени. Тя отново е на първо място и през настоящия програмен период. Поздравявам кмета и администрацията, че запазиха и надграждат административния си капацитет“, каза Тодоров. С осъществяването на проекта значително ще се подобрят условията на живот в района чрез реконструкция на предвидените пътища и достъп до по-модерна и безопасна транспортна инфраструктура. Ще се постигне по-добра свързаност и комуникативност между населените места. Подобряване на общинската инфраструктурата е един от основните фактори за привличане на инвестиции, задържане на младите хора, усъвършенстване на бизнессредата и развитие на туризма.", "date": "2019.02.27", "title": " Стартира ремонтът на 13 километра общински пътища в Павликени\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d0%b2%d1%8f%d1%80%d0%b2%d0%b0%d0%bc%d1%87%d0%b5-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d1%89/", "text": "Кметът на Благоевград – д-р Атанас Камбитов, изрази надежда, че държавата ще подкрепи усилията на общините за въвеждането на едносменен режим на обучение. Това стана по време на среща за граждански диалог „Европа в нашия дом”, съобщиха от общината “Местната власт трябва да доизгради съществуващите училищни бази или да изгради нови учебни заведения, за да спази всички изисквания. Това предполага сериозни разходи. Дори за община Благоевград ще е трудно сама да осигури този финансов ресурс, а какво остава за малките общини, в които приходите са по-ниски. Ние сме дали предложение, но за нас е важно да знаем дали държавата мисли в тази посока – за съвместно и целево финансиране на общините или да създаде фонд за цялостно финансиране на подобни проекти от републиканския бюджет”, заяви д-р Атанас Камбитов по време на срещата диалог под надслов „Европа в нашия дом”, която се състоя в зала „22 септември” в Благоевград. Дискусията събра министърa на образованието и науката – Красимир Вълчев, председателят на Комисията по образованието и науката – Милена Дамянова, евродепутатът Асим Адемов, народният представител Даниела Савеклиева, областният управител Бисер Михайлов, директорът на Регионалното управление на образованието – Ивайло Златанов, ректорът на ЮЗУ – професор Борислав Юруков, депутати, кметове от цялата област, директори на училища и детски градини, учители и граждани. „Предимствата на едносменния режим са безспорни. В някои населени места има освободени сгради, но има и десетки градове с недостиг на сграден фонд. Надявам се, че ще се осигурят целеви средства за тази инициатива – за доизграждане на съществуващи постройки и за изграждане на нови”, коментира министър Вълчев. Той благодари на кмета Камбитов за добрата комуникация и взаимодействие, което води до добри резултати в образователната система в община Благоевград. За нас гражданският диалог в различни населени места е ефективна форма да направим връзката между европейските политики с регионалните и местните политики, подчерта образователният министър.", "date": "2019.02.27", "title": " Кметът Камбитов: Вярвам,че държавата ще подкрепи общините за въвеждането на едносменен режим в училищата"}
{"url": "https://trud.bg/40-%d0%ba%d0%b0%d0%bc%d0%b5%d1%80%d0%b8-%d0%b2-%d1%81%d0%be%d1%84%d0%b8%d1%8f-%d1%81%d0%bb%d0%b5%d0%b4%d1%8f%d1%82-%d0%b4%d0%b0%d0%bb%d0%b8-%d1%88%d0%be%d1%84%d1%8c%d0%be%d1%80%d0%b8%d1%82%d0%b5/", "text": "Възложил съм закупуване на над 40 камери, които да следят за движението в бус лентите, заяви пред журналисти заместник-кметът на София Дончо Барбалов. Той добави, че се надява техниката да бъде инсталирана до края на лятото. Според Барбалов нарушаването на движението в бус лентите наистина затруднява водачите на градския транспорт и техните искания са справедливи. Според него възнагражденията, които се изплащат на водачите за извънредния труд са доста високи. Барбалов допълни, че проблемът с недостиг на шофьорите не е само в България, но и в целия ЕС. Междувременно Комисията по транспорт и туризъм към Столичния общински съвет продължава да обсъжда проблемите на шофьорите в градския транспорт. На срещата присъстват представители на комисията по транспорт към Столична община, шофьори в Столичния градски транспорт, представители на синдикални дружества, омбудсманът Мая Манолова, ръководителите на Столичните автодружества и др. Бяха изслушани исканията на шофьорите, като основно те настояват за увеличение на заплатите в сектора, така, че да се техните възнаграждения да стигнат до средните работна заплата за София. Според тях това ще бъде постигнато с увеличение на 40 % на заплатите на всички шофьори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " 40 камери в София ще следят дали шофьорите карат в бус лентите"}
{"url": "https://trud.bg/%d0%b1%d1%83%d1%80%d0%b3%d0%b0%d1%81-%d1%81-%d0%bf%d0%bb%d0%be%d1%89%d0%b0%d0%b4-%d0%bd%d0%b0-%d1%82%d0%be%d0%bb%d0%b5%d1%80%d0%b0%d0%bd%d1%82%d0%bd%d0%be%d1%81%d1%82%d1%82%d0%b0/", "text": "Общинският съвет гласува решението Бургас да има площад на толерантността. Става дума за пространството между улиците „Александровска“, „Алеко Богориди“ и „Генерал Лермонтов. Предложението е по идея на Център за еврейско-българско сътрудничество „Алеф”. То е внесено от Инициативен комитет, събрал подписите на над 50 авторитетни личности от Бургас – хора на изкуството, науката, бизнеса, общественици, политици. Мотивите са, че именно толерантността е в основата на българската морална ценностна система и светоглед, още от зората на българската държава до наши дни. „Желанието ни е тази зона да се превърне в своеобразна визитна картичка на модерния, мултикултурен и традиционно космополитен Бургас, която да излъчва своето глобално послание за човечност, разбирателство и мир, мотивира предложението Алберта Алкалай, председател на Център „Алеф” . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.27", "title": " Бургас с площад на толерантността"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d1%8a%d0%b6-%d0%be%d1%82-%d1%81%d0%b5%d0%b2%d0%bb%d0%b8%d0%b5%d0%b2%d0%be-%d0%b7%d0%b0-5000-%d1%82%d0%b0%d0%b1%d0%bb%d0%b5%d1%82%d0%ba/", "text": "39-годишният Петко А. от Севлиево, в когото са намерени 5000 таблетки амфетамин при полицейска операция в Разград, е привлечен като обвиняем и задържан за 72 часа. Това съобщиха от Апелативна прокуратура във Варна във връзка със задържането на четирима мъже в плевенски автомобил на паркинг на хипермаркет във вторник в Разград. Както „Труд” съобщи, автомобилът бил управляван от постоянно пребиваващ у нас руски гражданин, а в краката на единия от мъжете отзад в колата била торба с килограм и половина амфетамин на таблетки. Стойността на наркотиците е оценена на над 44 000 лв., уточняват от прокуратурата. От там допълват, че на уличния пазар таблетка амфетамин се търгува за 20 лева, което означава, че цената на иззетия наркотик ще надхвърли многократно посочената първоначална стойност. Пред разследващите обвиняемият се е признал за виновен за извършеното престъпление. Останалите трима са разпитани като свидетели. Задържаният е криминално проявен и осъждан. Предстои Окръжна прокуратура в Разград да внесе искане в съда за налагане на мярка за задържане под стража на мъжа от Севлиево. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Задържаха мъж от Севлиево за 5000 таблетки амфетамин, хванати в Разград\t\t\t"}
{"url": "https://trud.bg/%d0%bc%d0%b0%d1%83%d1%80%d0%b8%d0%b4%d0%b5%d1%81-%d0%bf%d1%80%d0%b5%d0%b4-%d1%82%d1%80%d0%b0%d0%bd%d1%81%d1%84%d0%b5%d1%80-%d0%b2-%d0%ba%d0%b8%d1%82%d0%b0%d0%b9/", "text": "Мауридес, голмайсторът на ЦСКА през сезона, не тренира с ЦСКА. Според слухове бразиецът е заминал за Китай, където се подготвя негов трансфер. От клуба не дават никаква конкретика по въпроса. Около обяд вчера Мауридес си пусна снимка във фейсбук с екипа на „червените“, под която написа „Аз се върнах!“ За втори път бразилецът прави подобно нещо. В първия случай бе, когато трансферът му в „Рапид“ (Виена) пропадна. Тогава ЦСКА очакваше да вземе 1,3 милиона евро. Чуха се най-различни причини за провалената сделка – високи изисквания на футболиста и наднормено тегло. Факт е, че след това Мауридес все по-рядко влиза в плановете на клуба. Откакто Любослав Пенев пое ЦСКА, нападателят е играл само пет минути срещу „Ботев“ (Враца). Една от причините да отпадне от групата срещу „Левски“ е, че в клуба има петима играчи с паспорти извън Европейския съюз. Пенев разчиташе на Али Соу, Евандро и Рафаел Енрике. Ако Мауридес бъде продаден, проблемът няма да е толкова сериозен за ЦСКА. В атака „червените“ имат сериозни футболисти. Но от друга страна атомното нападение Мауридес – Кирил Десподов вече няма да е налично. Двамата вкараха половината от головете през есента. През лятото ЦСКА вече продаде прескъпо бразилец в Китай. За над 3 милиона евро в „Хенан“ премина Фернандо Каранга, който се превърна в най-големия любимец на феновете на „Българска армия“.", "date": "2019.02.27", "title": " Мауридес пред трансфер в Китай"}
{"url": "https://trud.bg/%d1%81%d0%b1%d0%be%d1%80%d0%b5%d0%bd-%d0%b4%d1%83%d1%85%d0%be%d0%b2-%d0%be%d1%80%d0%ba%d0%b5%d1%81%d1%82%d1%8a%d1%80-%d0%be%d1%82-100-%d0%bc%d1%83%d0%b7%d0%b8%d0%ba%d0%b0%d0%bd%d1%82%d0%b8-%d1%89/", "text": "Сборен духов оркестър от 100 изпълнители ще изнесе концерт навръх Трети март в Сливен, съобщиха от местната администрация. Музикантите са от военния духов оркестър в града с диригент Калин Гемеджиев, от Софийския духов оркестър с диригент Васил Делиев и от Духовия оркестър към поморийската община с диригент Ангел Панцирков. Концертът ще се състои в късния следобяд, пред общината. След това на централния площад ще се състои официалната церемония послучай националния празник, ще бъде отслужен благодарствен молебен за здраве и добруване на българския народ, ще бъдат поднесени цветя пред паметника на Хаджи Димитър. Вечерта ще завърши със заря. По-рано през деня ще започне 55-тото издание на лекоатлетическата щафета „Освободител“ с участието на деца и ученици, която традиционно се провежда в Деня на Освобождението. Точно по обяд Сливен ще бъде огласен от камбанен звън на църквите в града, казаха още от общината.", "date": "2019.02.27", "title": " Сборен духов оркестър от 100 музиканти ще свири на Трети март в Сливен"}
{"url": "https://trud.bg/kaufland-%d0%b8%d0%bd%d0%b2%d0%b5%d1%81%d1%82%d0%b8%d1%80%d0%b0-25-%d0%bc%d0%bb%d0%bd-%d0%bb%d0%b2-%d0%b2-%d0%bd%d0%b0%d0%b9-%d0%bc%d0%be%d0%b4%d0%b5%d1%80%d0%bd%d0%b8%d1%8f-%d0%bc%d0%b0%d0%b3%d0%b0/", "text": "С инвестиция от близо 25 млн.лева, асортимент от над 17 000 продукта и местен екип от над 100 души, Kaufland откри магазина си във Велико Търново. Това е 59-я и най-модерен търговски обект от цялата верига в страната. „Хипермаркетът разполага с около 6000 кв.м.застроена площ, от които малко над 3000 кв.м. са търговска площ. Паркингът включва над 250 места. Обектът има безплатна електрозарядна станция за електромобили, обезопасена детска площадка и специална пътека за хора с нарушено зрение”, обясни Иван Чернев, председател на Управителния съвет на компанията. Той уточни, че това е първият хипермаркет на Kaufland в страната с изцяло стъклена входна фасада. Функционалният и модерен интериор пък позволява по-лесна, бърза и интуитивна ориентация сред огромното разнообразие от качествени и свежи продукти. Витрината с обслужване предлага избор от над 400 салати, над 190 свежи плодове и зеленчуци, месни специалитети и деликатеси, а собствената пекарна –над 50 прясно приготвени хляб и тестени изделия. Специален щанд е зареден с вина на над 60 родни и чужди производители. „Търговската верига предлага на търновци над 4500 продукта, произведени в България, като 80 от тях са на фирми от региона. Обектът има специално разработена дизайнерска навигационна и осветителна система, която улеснява пътя на потребителите до желаните продукти. Сградата е с иновативна „зелена” климатична система, която комбинира отопление и охлаждане”, изтъкна Иван Чернев. В търговския обект са създадени добри работни условия и атмосфера с комфортни и удобни социални помещения. Клиентите ще бъдат обслужвани на тринадесет ергономични и удобни касови маси. Създадена е и оптимизирана логистика при зареждане на стоките. „С този търговски обект, Kaufland стъпва в 34-я български град. През 2019 г.компанията ще разшири логистичната си база в с.Стряма и ще работи по изграждане на своя пети хипермаркет във Варна. Компанията ще продължи с модернизацията на обектите си в цялата страна”, подчерта Иван Чернев и добави, че от стъпването си на българския пазар до момента компанията е инвестирала над 1,4 млрд.лева.", "date": "2019.02.27", "title": " Kaufland инвестира 25 млн. лв.  в най-модерния магазин в страната"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d0%b2%d0%b0%d1%80%d0%b8%d0%b0%d0%bd%d1%82-%d0%b7%d0%b0-%d0%bc%d0%b0%d1%87-%d1%81-%d1%84%d1%8e%d1%80%d0%b8/", "text": "Кубрат Пулев е един от вариантите за мач с Тайсън Фюри. Британецът засега отказа реванш с Донтей Уайлдър в тежка категория на профибокса. Циганския крал смята, че достатъчно е чакъл амариканеца за отговор, затова иска да направи междинен бой преди двамата отново да се срещнат. Наскоро Фюри подписа договор с промоутърската компания „Top Rank“, която държи правата и на Пулев. Освен Кобрата варианти са още новозеландецът Джоузеф Паркър, колумбиецът Оскар Ривас и британецът Дилиън Уайт. На 23 март българинът ще мери сили с румънеца Богдан Дину в Лос Анджелис.", "date": "2019.02.27", "title": " Кобрата вариант за мач с Фюри"}
{"url": "https://trud.bg/%d0%be%d0%b1%d1%8f%d0%b2%d1%8f%d0%b2%d0%b0%d1%82-%d0%bf%d0%be%d0%b1%d0%b5%d0%b4%d0%b8%d1%82%d0%b5%d0%bb%d0%b8%d1%82%d0%b5-%d0%b2-%d0%ba%d0%be%d0%bd%d0%ba%d1%83%d1%80%d1%81%d0%b0-%d0%b7%d0%b0-%d1%84/", "text": "Утре от 18 часа в зала „Средец“ на Министерството на Културата ще бъдат обявени победителите в конкурса за българска фотожурналистика „Бг Прес Фото 2018“, които се организират за седемнадесети пореден път. Наградите ще бъдат връчени от председателката на Асоциацията на професионалните фотографи, г-жа Лилия Йотова. Наградите са от Nikon България, верига магазини Julliany и „Петрол“ АД Категориите на конкурса „Бг Прес Фото 2018“ година са: „Снимки от България“ – единични кадри и фотосерии, „Снимки от чужбина“ – единични кадри и фотосерии, „Видеожурналистика“, специална награда за социална фотография и Голямата награда за хуманистична фотография „Шаварш Артин“. Номинирани за награди са Георги Кожухаров, Георги Палейков, Колектив BULB, Красимира Георгиева, Мехмед Азиз, Николай Желязков, Огнян Стефанов и Христо Русев. Журито на конкурса е съставено от трима фотографи, които организират национални конкурси за фотожурналистика в Сърбия, Унгария и Русия. Звездан Манчич, Тамаш Зигети и Васили Прудников от години са партньори с организатора на „Бг Прес Фото“ Цветан Томчев.", "date": "2019.02.27", "title": " Обявяват победителите в конкурса за фотожурналистика „Бг Прес Фото 2018“"}
{"url": "https://trud.bg/%d1%85%d0%b8%d1%80%d1%88%d0%b5%d1%80-%d1%81%d1%8a%d0%b1%d1%80%d0%b0-%d0%bf%d0%be%d0%bb%d0%be%d0%b2%d0%b8%d0%bd-%d0%bc%d0%b8%d0%bb%d0%b8%d0%be%d0%bd-%d0%b5%d0%b2%d1%80%d0%be-%d0%b7%d0%b0-%d1%81%d0%b5/", "text": "Марсел Хиршер вече има 571 211 швейцарски франка (502 000 евро) от наградни фондове този сезон. Австрийският скиор завърши втори в комбинацията и в гиганския слалом, което му донесе общо 40 000 франка. Въпреки че не спечели победа, Хиршер засипа с похвали пиринския курорт.  „Банско е фантастично място и модерни лифтове и перфектно поддържани писти – написа звездата в социалните мрежи. – България и ски спорт… кой би помислил? Но изненадата е страхотна. Състезанията също бяха организирани перфектно, по-добре от някои изключения в Алпите.“", "date": "2019.02.27", "title": " Хиршер събра половин милион евро за сезона"}
{"url": "https://trud.bg/%d0%b1%d1%84%d1%81-%d0%b8%d0%b7%d0%b2%d0%b0%d0%b4%d0%b8-%d0%b2%d1%8a%d0%bb%d0%ba%d0%be%d0%b2-%d0%be%d1%82-%d0%bd%d0%b0%d1%80%d1%8f%d0%b4%d0%b8%d1%82%d0%b5/", "text": "Владимир Вълков бе изваден от нарядите за предстоящия кръг. Съдията свири през уикенда мач №1 между „Левски“ и ЦСКА (1:0). Арбитърът бе разпънат на кръст след срещата, а причината бяха двете спорни ситуации в двубоя в края на първата част – червеният картон на Едвин Джеси и голът, паднал след центриране на Паулиньо. Впоследствие обаче специалисти и анализатори така и не се обединиха около мнението, че Вълков е взел грешни решения. Шефът на съдиите Йордан Сталев опита да го защити след мача, изразявайки задоволството си от ръководенето на двубоя. Положителната оценка за Вълков означава, че изваждането му от нарядите за настоящия кръг не е вид наказание. Най-старото столично дерби между „Славия“ и „Левски“ е големият сблъсък от следващия кръг и е поверено на опитния Станислав Тодоров. Снимка: СПОРТАЛ", "date": "2019.02.27", "title": " БФС извади Вълков от нарядите"}
{"url": "https://trud.bg/%d1%82%d1%80%d0%b8%d0%bc%d0%b0-%d1%80%d0%be%d0%b4%d0%bd%d0%b8-%d1%82%d1%80%d0%b5%d0%bd%d1%8c%d0%be%d1%80%d0%b8-%d0%b2%d0%be%d0%b4%d1%8f%d1%82-%d1%87%d1%83%d0%b6%d0%b4%d0%b8-%d1%82%d0%b8%d0%bc%d0%be/", "text": "Трима български треньори водят чужди отбори на световното първенство по шорттрек в София идния уикенд, което зрителите ще могат да гледат безплатно. Иван Пандов, който бе начело на националния отбор по време на най-големите успехи на Евгения Раданова, този път ще води Австрия. Синът му Асен Пандов пък за първа година е старши треньор на Италия. Начело на турския тим пък е бившата националка Анна Луканова-Якубовска, която доскоро водеше Полша. Начело на родния тим са Юлиан Ангелов, Кирил Пандов и Мартин Гюров. Най-впечатляваща пък е китайската делегация, която включва шестима треньори.", "date": "2019.02.27", "title": " Трима родни треньори водят чужди тимове на световното по шорттрек"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d0%b4%d0%b0%d0%bd%d1%8a%d1%87%d0%bd%d0%b0-%d1%80%d0%b5%d0%b2%d0%b8%d0%b7%d0%b8%d1%8f-%d0%bd%d0%b0-%d0%b1%d0%b5%d0%bd%d0%b7%d0%b8%d0%bd%d0%be%d1%81%d1%82%d0%b0/", "text": "Тече ревизия на бизнеса с горива на лидера на партия „Воля” Веселин Марешки, съобщи днес директорът на Националната агенция за приходите Галя Димитрова след среща на полицаи, данъчни и митничари за борбата със сивия сектор в тази сфера. От думите ѝ става ясно, че на този етап не са открити конкретни нарушения. В отговор на въпрос дали има нещо нередно в агресивната ценова политика на веригата, тя отговори, че има търговски механизми, които позволяват горивата да се купуват по-евтино на едро. В момента се проверяват общо 16 обекта,но днес не бяха оповестени нито имената на бензиностанциите и данъчните складове, нито констатирани нарушения по сигнала на петролната и газова асоциация. Имаме информация за всяка една цистерна с гориво, която влиза в страната. Правим денонощен мониторинг на изхода и на входа на данъчните складове. Третият конрол е на бензиностациите. За миналата година са установени над 5 милиона лева укрити данъци, заяви Галя Димитрова. „Явно има напрежение в бранша. Получаваме различни сигнали”, призна вътрешният министър Младен Маринов. Началникът на междуведомствения координационен център за противодействие на контрабандата Петър Чергов посочи, че на срещата с участието на областни МВР шефове, началници на сектор „Икономическа полиция”, служители на ГДБОП и митниците, се е обсъждало създаването на национална карта на обектите, в които се извършва разпространение на горива. „Въпреки задължението на търговците за подаване на информация към НАП и митниците, се оказа, че има такива, които успяват да заобикалят правилата”, отбеляза той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.27", "title": " Правят данъчна ревизия на бензиностанциите на Веселин Марешки"}
{"url": "https://trud.bg/%d0%b7%d0%b0%d0%b2%d1%8a%d1%80%d1%88%d0%b8-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%b0%d1%82%d0%b0-%d0%b2%d0%b5%d1%87%d0%b5%d1%80%d1%8f-%d0%bc%d0%b5%d0%b6%d0%b4%d1%83-%d0%b4%d0%b5%d0%bb/", "text": "Във виетнамската столица Ханой завърши официалната вечеря, организирана с представители на делегациите на САЩ и Северна Корея след 10-минутната среща между американския президент Доналд Тръмп и лидера на Пхенян Ким Чен-ун, предава TACC. Уточнява се, че на вечерята са присъствали държавният секретар на САЩ Майк Помпео и ръководителя на администрацията на Белия дом Мик Мълвейни. Пхенян е бил представен от заместник-председателят на Централния комитет на Трудовата партия на Корея Ким Йон Чхол и министърът на външните работи Ли Йон Хо. Първият разговор между Тръмп и Ким Чен-ун се състоя в хотел „Метропол“ в Ханой, разположен в оживена част на виетнамската столица. Преговорите между Тръмп и Ким Чен-ун ще бъдат възобновени в четвъртък, 28 февруари. Тръмп не изключи възможността втората среща на върха с лидера на Северна Корея Ким Чен-ун да приключи с подписването на мирен договор, който да сложи официалнен край на Корейската война (1950-1953). Той сподели пред журналисти, че разговорът му с Ким Чен-ун е бил „много хубав“. На свой ред лидерът на Пхенян сподели, че беседата е била „много интересна“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Завърши официалната вечеря между делегациите на САЩ и Северна Корея"}
{"url": "https://trud.bg/%d0%b1%d0%b0%d0%bb%d0%b8%d1%81%d1%82%d0%b8%d1%87%d0%bd%d0%b8-%d1%80%d0%b0%d0%ba%d0%b5%d1%82%d0%b8-%d0%b7%d0%b0%d1%81%d0%b5%d0%b4%d0%bd%d0%b0%d1%85%d0%b0-%d0%b2-%d0%bc%d0%be%d1%81%d0%ba%d0%be%d0%b2/", "text": "Руските стратегически ракетни войски се хвалят, че са в състояние да преодолеят всяка преграда на земното кълбо. Оказва се, че московският трафик е даже още по-мощен и без проблеми спира най-новите оръжия в арсенала на Кремъл. Кадри, които бързо напуснаха руския интернет и вече обикалят свята, са от околовръстното шосе на Москва. На тях се вижда РС-24 „Ярс”, едно от най-новите стратегически оръжия на Москва. Разчетите направиха 400-километров поход от базата си в Иваново до полигона Алабино край Москва, за да се подготвят за участието си в парада на 9 май, предаде  . Защо огромните камиони (и твърде ценният им товар) не са пътували при специален режим, не е ясно. Резултатът е факт – коли, камиони и ракети заедно пълзят в сутрешния трафик. По-късно все пак полицията е отцепила трасето, което е създало допълнителни проблеми в пиковия час. Даже руските медии отразиха куриоза, който за пореден път доказва, че по пътищата на страната е възможно да се случи всичко.        ", "date": "2019.02.27", "title": " Балистични ракети заседнаха в московския трафик (ВИДЕО)"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d0%bf%d0%be-%d1%82%d0%b5%d0%bb%d0%b5%d1%84/", "text": "Министър-председателят Бойко Борисов проведе телефонен разговор с принц Турки Бин Абдулазис Ал Сауд, съветник в Кралския двор на Саудитска Арабия. В рамките на телефонния разговор, който се проведе по искане на саудитския принц, бяха обсъдени възможностите за надграждане на двустранното сътрудничество в редица сфери от взаимен интерес като енергетика, земеделие, туризъм, иновации и високи технологии, съобщиха от Министерски съвет. Премиерът Борисов акцентира върху възможностите за инвестиции у нас, сред които е и проектът за изграждане на европейския газов хъб „Балкан“. Министър-председателят определи като обнадеждаващо създаването на съвместно дружество между българското министерство на земеделието, храните и горите и Компанията за инвестиции в земеделието и животновъдството на Кралство Саудитска Арабия. Според Борисов съвместната компания ще може да подпомогне бизнес-контактите и преговорите между фирми от двете страни. По думите му, от една страна това ще даде възможност да се привлекат инвестиции в българското земеделие, животновъдство и преработвателна промишленост, а от друга – е в интерес на продоволствената сигурност на Саудитска Арабия. Министър-председателят Борисов отбеляза позитивния ефект от срещата на високо ниво между Европейския съюз и Лигата на арабските държави, състояла се през изминалата седмица в египетския град Шарм Ел-Шейх. Премиерът изтъкна специално ползотворния разговор с министъра на външните работи на Саудитска Арабия в рамките на форума и изрази увереност, че и занапред диалогът между двете страни ще бъде конструктивен и ще дава добри резултати. Принц Турки Бин Мохамед Бин Фахад Бин Абдулазис Ал Сауд беше на посещение в България през декември миналата година. Тогава той разговаря с премиера Бойко Борисов в Министерския съвет в изпълнение на постигнатите договорености по време на официалното посещение на българския министър-председател в Кралство Саудитска Арабия в края на ноември 2017 г.    ", "date": "2019.02.27", "title": " Премиерът Борисов разговаря по телефона със саудитския принц Турки Бин Абдулазис Ал Сауд"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-%d1%81%d0%b5%d0%b9%d1%84-%d1%81-10-000-%d0%bb%d0%b5%d0%b2%d0%b0-%d0%b2-%d0%b0%d1%81%d0%b5%d0%bd%d0%be%d0%b2%d0%b3%d1%80%d0%b0%d0%b4/", "text": "Полицията в Асеновград разследва кражба от фирмен офис. По данни на Областната дирекция на МВР в Пловдив между 2.30 и 8 часа през нощта на 26 срещу 27 февруари е извършено посегателство в частен офис. Неизвестни извършители разбили входната врата на помещението и отмъкнали метален сейф. По данни на собственика в касата имало над 10 000 лева. Разследващите започнали работа по случая. В хода на действията си те стигнали до място, където открили сейфa. Той обаче бил празен. Мястото било в близост до офиса. По случая е образувано досъдебно производство, работата на полицаите по установяване самоличността и местоположението на отговорните за деянието продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Откраднаха сейф с 10 000 лева в Асеновград"}
{"url": "https://trud.bg/%d0%b4%d0%b0%d0%bd%d1%8a%d1%87%d0%b5%d0%bd-%d1%80%d0%b0%d0%b9-%d0%b2-%d0%be%d0%b1%d1%89%d0%b8%d0%bd%d0%b0-%d0%b0%d0%b2%d1%80%d0%b5%d0%bd/", "text": "Млади хора от Варна търсят масово втори дом в близките села на територията на съседната община Аврен, съобщи кметът Емануил Манолов. Всяка година се изкупуват близо 30-40 къщи в Приселци, известен като варненския Бевърли Хилс, както и в Близнаци, Здравец и Бенковски. Напливът освен заради хубавата природа, е и заради данъчния рай, с който се слави Аврен. Кметът даде пример с данък сгради, който е между 5, 20 и 30 лв., такса смет е средно между 5-10 лв., а събираемостта на налозите е 100%. Заради ниския данък МПС много транспортни фирми са сменили седалището си от областния център в Аврен. Проблемът е, че в 17-те населени места на общината, в които е изградено видеонаблюдение, се водят около 9500 жители, а реално те надхвърлят 14000. Регистрация на заселниците може да увеличи с 40 на сто бюджетът на общината, който за 2019 г. е малко над 9.9 млн. лева. Това се отразява и при кандидатстване  по европрограми, където трудно се доказва устойчивост и за ремонт на детска градина например от необходимото финансиране за 2 млн.лв парите са били отрязани със 70%. От общината припомнят, че услугата за регистрация по постоянен или настоящ адрес струва само 1 лв. В Аврен са осигурени много екстри за виладжиите. Общинското предприятие за озеленяване и благоустройство предлага поддържане на имотите срещу заплащане, като местният парламент скоро ще приеме тарифа на услугите. Освен това всички 17 населени места с цел сигурност и безопасност на хората -срещу крабжи и нападения, са снабдени с видеонаблюдение.", "date": "2019.02.27", "title": " Данъчен рай в община Аврен"}
{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%bd%d0%b5-%d0%bd%d0%b8-%d1%82%d1%80%d1%8f%d0%b1%d0%b2%d0%b0-%d0%be%d1%89%d0%b5-%d0%b2%d1%80%d0%b5%d0%bc/", "text": "Президентът на Франция Еманюел Макрон призова британските лидери да вземат решение дали Обединеното кралство ще напусне Европейският съюз, предава AFP. Лондон все още се колебае дали да поиска удължаване на срока за Брекзит. „Както каза и (главният преговарящ на ЕС за Брекзит) Мишел Барние, не се нуждаем от повече време, това, което е необходимо повече от всичко друго е решение“, подчерта Макрон след разговор с канцлера на Германия Ангела Меркел в Париж.", "date": "2019.02.27", "title": " Макрон за Брекзит: Не ни трябва още време, а решение"}
{"url": "https://trud.bg/%d0%bc%d0%b8%d1%82%d1%80%d0%b5%d0%b2-%d1%81%d0%b8-%d0%bd%d0%b0%d0%bc%d0%b5%d1%80%d0%b8-%d0%be%d1%82%d0%b1%d0%be%d1%80-%d0%b7%d0%b0%d0%b4-%d0%b3%d1%80%d0%b0%d0%bd%d0%b8%d1%86%d0%b0/", "text": "Божидар Митрев вече има нов отбор. Бившият вратар на „Левски“ парафира с румънския елитен „Волунтари“. Юношата на „сините“ бе със статут на ненужен на „Герена“, а това не се промени и при смяната на ръководството в клуба. Така в крайна сметка той скъса със столичния тим преди дни, а в сряда парафира официално с клуба от северната ни съседка. Договорът на Митрев е до края на кампанията с опция за удължаване. Новият му отбор е на 13-то място в елита и ще играе плейофи за оставане. За опитния футболист това ще бъде втори престой зад граница. През 2015 година той премина в Молдова, където в продължение на близо две години бе част от местния гранд „Шериф“ (Тираспол).", "date": "2019.02.27", "title": " Митрев си намери отбор зад граница"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%b8%d1%82%d0%b5-%d0%b7%d0%b0%d0%bf%d0%b5%d1%87%d0%b0%d1%82%d0%b0%d1%85%d0%b0-38-%d0%be%d0%b1%d0%b5%d0%ba%d1%82%d0%b0-%d0%b2%d1%8a%d0%b2-%d0%b2%d0%b5%d0%bb%d0%b8/", "text": "Над 200 търговски обекти – магазини, барове, дискотеки, спортни клубове, хотели, бензиностанции и дори ветеринарна клиника са били запечатани в страната от звеното „Фискален контрол“ на НАП от началото на годината. Според действащото законодателство неиздаването на касова бележка е основание за запечатване за срок до един месец, припомнят от НАП. Освен временното затваряне на обектите, на собствениците им са наложени и глоби, достигащи до 2000 лв. за всяко нарушение. От началото на годината за неиздадени касови бележки на територията на областта приходната агенция във В. Търново е запечатала 38 обекта, като 2 от тях са в старопрестолния град. От началото на зимния туристически сезон фискалният контрол на НАП извършва масови проверки в зимните курорти и областните градове, като на някои места в страната патрулират униформени служители. Фискалните агенти използват специален софтуер за наблюдение от разстояние на оборотите на определени рискови търговци, чиито приходи значително се различават от обичайните за съответния бранш и територия. „Засилваме контрола в зимните курорти и централните части на областните градове. Запечатването на обекти за срок до 1 месец е тежка и неприятна мярка за търговците, която обаче може да бъде избегната с издаване на касова бележка за всяка покупка“ каза директорът на „Фискален контрол“ в НАП Спас Шишков по повод проверките. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Данъчните запечатаха 38 обекта във Великотърновска област за неиздадени касови бележки"}
{"url": "https://trud.bg/%d0%bf%d1%80%d0%b0%d0%b2%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd/", "text": "Правната комисия отхвърли предложението на БСП за замразяване на депутатските заплати. 12 души гласуваха против и един се въздържа. Нито един от присъстващите членове на комисията не подкрепи предложението. Предложението бе разписано в промените в Правилника за организацията и дейността на Народното събрание и с него се предлагаше народните представители да получават месечно възнаграждение в размер на 2 946 лв. В рамките на дебата Хамид Хамид от ДПС предложи да се допълни парламентарния тълковен речник с това какво значи нагъл популизъм. Според него това е, когато народен представител или група от народни представители внасят предложение за замразяване на заплати и вместо да го защитават се редят в другата страна на коридора да си вземат командировъчни и пари за разходи. „Обидно е да разглеждаме този текст“, посочи още Хамид. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Правната комисия отхвърли предложението на БСП за замразяване на депутатските заплати"}
{"url": "https://trud.bg/%d0%bf%d1%80%d0%b0%d0%b2%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%bd%d0%b0-%d0%bd%d1%81-%d1%80%d0%b5%d1%88%d0%b8-%d0%b1%d0%b5%d0%b7-%d1%86%d1%8f%d0%bb%d0%b0-%d0%b7%d0%b0/", "text": "Правна комисия реши депутатите да бъдат лишавани от целите си основни месечни възнаграждения при неоправдано отсъствие от 3 поредни или общо 5 пленарни заседания за съответния месец. По сегашните правила за същото провинение се удържа две трети от заплатата. Пропорционално на отсъствията ще се намаляват и парите за представителни разходи. В случаите на 3 поредни или общо 5 отсъствия за месеца ще отпада и класът прослужено време. Против промените в Правилника на НС гласуваха само двамата депутати от ДПС – Хамид Хамид и Йордан Цонев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.27", "title": " Правната комисия на НС реши: Без цяла заплата при 5 неизвинени за месец"}
{"url": "https://trud.bg/36-000-%d0%bb%d0%b2-%d0%b8%d1%81%d0%ba%d0%b0-%d0%b8%d0%b7%d0%bd%d1%83%d0%b4%d0%b2%d0%b0%d0%bd-%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd-%d0%be%d1%82-%d0%b1%d0%b8%d0%b2%d1%88-%d0%b4%d0%b5/", "text": "Изнудваният от бившия депутат на ГЕРБ Живко Мартинов-Суджука се оплака, че след скандала през 2017 г. бизнесът му бил съсипан. Пред спецсъда Антон Проданов заяви, че щетата от осигурените суджуци и колбаси е 36 168 лв. щета и гражданският му иск е на тази стойност. Обвинението е, че бившият депутат изнудвал бизнесмена от Добрич в продължение на една година и му поискал 4 тона суджук, телешка пастърма и други деликатеси, като твърдял, че са за премиера Бойко Борисов. Освен това заплашвал Проданов, че, ако не ги получи, ще му съсипе бизнеса. Защитата поиска делото да се върне на прокуратурата заради процесуални нарушения. Съдът обаче отхвърли искането. Защитата твърди, че не е изяснено кой се е облагодетелствал с колбасите, а от прокуратурата потвърдиха, че Борисов не е бил разпитван за суджуците.  ", "date": "2019.02.27", "title": " 36 000 лв. иска изнудван бизнесмен от бивш депутат от ГЕРБ"}
{"url": "https://trud.bg/%d0%be%d1%82%d0%bb%d0%b0%d0%b3%d0%b0%d1%82-%d0%b4%d0%b5%d0%bb%d0%be-%d1%81%d1%80%d0%b5%d1%89%d1%83-%d0%ba%d0%b2%d0%b5%d1%81%d1%82%d0%be%d1%80%d0%b8-%d0%bd%d0%b0-%d0%ba%d1%82%d0%b1/", "text": "Софийският градски съд не даде ход на разпоредителното заседание по процеса срещу двамата квестори на фалиралата Корпоративна търговска банка (КТБ). Делото не бе върнато на прокуратурата, а само бе даден 7-дневен срок за допълване на приложение към обвинителния акт, след което ще се насрочи ново разпоредително заседание. Процесът се води за т.нар. вторично разграбване на КТБ и подсъдими по него са Станислав Лютов и Елена Костадинчев. Квесторите трябва да отговарят по обвинение за умишлена безстопанственост, за това, че са прекратили 9 договора за срочни депозити с привилегирован лихвен процент и титулярите им са получили обезщетения от фонда за гарантиране на влоговете.", "date": "2019.02.27", "title": " Отлагат дело срещу квестори на КТБ"}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%b1%d0%b5%d1%8a%d1%80-%d0%b3%d1%80%d0%b8%d0%bb%d1%81-%d1%81%d1%8a%d0%b7%d0%bd%d0%b0%d1%82%d0%b5%d0%bb%d0%bd%d0%be-%d0%b5-%d0%bd%d0%b0%d1%80/", "text": "Отговорност за нарушенията, направени от Беър Грилс по време на заснемането на филм в Национален парк „Рила”, носи българска фирма – организатор на продукцията. Това заяви пред   министърът на околната среда и водите Нено Димов. Той допълни, че тя е получила разрешение от парка и е била запозната със забранените действия на негова територия. „Дори във филма г-н Грилс казва, че е забавен, защото нарушава всички правила, тоест имаме съзнателно действие. През август миналата година едни деца танцуваха български народен танц в едно от езерата и тогава реакцията беше точно обратната. Паркът е постъпил правилно и тогава и сега, като е санкционирал. Оставам изненадан защо сме настроени толкова агресивно, когато това го правят български деца и сме готови да простим, когато го прави един чужденец”, коментира екоминистърът. Министърът на екологията заяви, че на фирмата-организатор са връчени наказателни постановления заради три нарушения паленето на огън, умъртвяването на животни и плуването в Каракашево езеро. „Там ще бъде предвидена и санкцията – до 10 хил. лв., самият г-н Грилс, ако бъде открит на негов адрес, ще бъде поканен в качеството му на физическо лице, което е извършило нарушение. Предполагам, че това ще бъде доста сложна операция за парка”, допълни Димов. Екоминистърът заяви, че няма нищо лошо в това, че за проблема е сигнализирано от гражданин. Той допълни, че през 2018 г. са извършени над 20 хил. проверки, от тях над 7 500 по сигнали на граждани, а около 2 000 са завършили със санкции. Министър Димов заяви, че е имало трима души от Национален парк „Рила”, които да следят  по време на снимките, но е било невъзможно да бъдат там по 24 часа. „В момента не искат да дадат изявления, защото съм разпоредил вътрешна проверка на независимия инспекторат и докато тя тече е нормално да не бъдат давани изявления. Предполагам, че след това ще бъде коментирано и от тях”, каза още министърът. През 2018 г. са направени две проверки от Регионалната екоинспекция и са дадени предписания за почистване на незаконното сметище край Самоков, заяви министър Димов. По думите му местната управа е поискала няколко пъти удължаване на срока заради организационни проблеми. „Когато отиваме на 25 февруари по ваш сигнал се вижда, че е премахната бариерата, а обемът от отпадъци се е  увеличил. Направено е ново предписание и до 29 март трябва да бъде почистено от кмета, ако не се направи в срок – ще има санкция”, допълни Димов. Нено Димов заяви, че ако не бъдат наказани отговорните за замърсяването с токсични отпадъци край гара Яна, ведомството ще предприеме мерки. Той допълни, че еко министерството ще работи за затягане на мерките срещу складовете, които съхраняват опасни вещества. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Нено Димов: Беър Грилс съзнателно е нарушил правилата в парк „Рила“"}
{"url": "https://trud.bg/%d1%8f%d0%bd%d0%ba%d0%b8%d1%82%d0%b5-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0%d1%85%d0%b0-%d1%81-8-%d0%bf%d0%be%d0%bb%d0%b5%d1%82%d0%b0-%d0%bd%d0%b0-%d0%b4%d0%b0%d0%bd-%d0%ba/", "text": "Борците на САЩ пристигнаха с 8 различни полета на летището в Букурещ, а оттам извозени до Русе за турнира „Дан Колов – Никола Петров“. Янките изпуснаха връзката с Европа заради снежна буря. С ден закъсние дойде олимпийският шампион Джордан Бъроуз, но от треньорския щаб смятат, че това няма да се отрази на спортната му форма. Той е фаворит за титлата в категория до 74 кг на свободния стил. Руснаците също изпуснаха полет и се очакваха вчера. На тепиха ще излязат над 550 състезатели от 45 държави. Днес от 10 ч са схватките в първите категории. Входът за зрителите в „Арена Монбат“ ще бъде свободен.", "date": "2019.02.27", "title": " Янките пристигнаха с 8 полета на „Дан Колов“"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8%d1%82%d0%b5-%d1%87%d0%b8%d1%82%d0%b0%d0%bb%d0%b8%d1%89%d0%b0-%d1%80%d0%b0%d0%b7%d0%b4%d0%b0%d0%b2%d0%b0%d1%82-7000-%d0%bc%d0%b0%d1%80%d1%82%d0%b5%d0%bd/", "text": "Читалищната общност в Бургас ще раздаде 7 хиляди мартеници за здраве и благоденствие в болничните заведения. Инициативата ще продължи през цялата седмица. На 1 март авторите на идеята ще зарадват бургазлии с хубавия български празник. Тогава Баба Марта ще закичи с червено-бели конци хората по главните улици в морския град. Като символ на идващата пролет ще бъде украсено едно от дърветата пред сградата на Община Бургас.", "date": "2019.02.27", "title": " Бургаските читалища раздават 7000 мартеници в болниците"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d0%be%d0%b6%d0%b5%d0%bb%d0%b0-%d1%83%d1%81%d0%bf%d0%b5%d1%85-%d0%bd%d0%b0/", "text": "Кметът на община Благоевград д-р Атанас Камбитов посрещна в кабинета си Валери Маринов, който ще представи Благоевград в Световни летни игри на Спешъл Олимпикс за хора с интелектуални затруднения. При визитата, градоначалникът подари на Валери спортен екип, маратонки, националния флаг и флаг с тотема на община Благоевград, съобщиха от общината. „Като се качиш на стълбичката, на първото място, когато пуснат химна, гордо развей знамето, за да се знае от къде си“, каза кметът Камбитов. Емил Иванов, представител на Спешъл Олимпикс връчи плакет „Годишна награда за цялостен принос за разширяването на достъпа до спорта“ , присъден на Община Благоевград за 2018 г. Валери Маринов от Защитено жилище за лица с умствена изостаналост ”Струма”- Благоевград ще вземе участие в Световното с отбора по Боче. Игрите ще се проведат в периода 08 – 21 март 2019 година в Абу Даби (Обединени Арабски Емирства). Националната делегация за Световните игри на Спешъл Олимпикс в Абу Даби 2019 се състои от 7 отбора по отделните спортове и общо 18 атлета с интелектуални затруднения от 10 български общини. Очаква се да се включат повече от 7000 състезатели с интелектуални затруднения от 177 страни в 27 спорта, 2600 треньора, 20000 доброволци и над 500 000 официални лица, семейства, приятели, зрители и журналисти от цял свят. Община Благоевград имаше представител на Световните летни игри на Спешъл Олимпикс през 2015 г. в Лос Анджелис. Катя Сейменска от Защитено жилище за лица с умствена изостаналост беше включена в отбора по лека атлетика. Тя се завърна от Олимпиадата с един бронзов медал, едно четвърто и едно пето място.", "date": "2019.02.27", "title": " Кметът на Благоевград пожела успех на благоевградски състезател в Спешъл Олимпикс"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%be%d0%b1%d1%89%d0%be-15-%d0%bc%d0%bb%d0%bd-%d0%bb%d0%b2-%d0%b8%d0%bd%d0%b2%d0%b5%d1%81%d1%82%d0%b8%d1%80%d0%b0%d0%bc%d0%b5-%d0%b2-%d0%be/", "text": "Общо 15 млн. лв. инвестира Столичната община тази година в общинските лечебни заведения, а 5 млн. лв. ще бъдат отпуснати за ремонти и закупуване на нова медицинска апаратура. С 10 млн. лв. ще се дофинансират дейности, които не се поемат от Здравната каса. Това обяви кметът Йорданка Фандъкова при проверка на новоремонтираните физиотерапевтично и фтизиатрично отделения на Втора МБАЛ заедно със зам.-кмета по направление здравеопазване Дончо Барбалов и председателя на постоянната комисия към Столичен общински съвет д-р Веселин Милев, съобщиха от пресцентъра на Столична община. Общината е отпуснала 267 000 лв. за нова апаратура на Втора градска болница. Кметът припомни, че от приватизацията на Общинска банка е имало заделен специален ресурс за здравеопазването. През 2019 г. ще се дофинансират общинските болници с 10 млн. лв. Това са средства за лечение на неосигурени здравно пациенти, както и за дейности, които не се финансират от Здравната каса. Изпълнителният директор на Втора МБАЛ доц. д-р Стефан Узунов посочи, че през 2018 г. 10 459 пациенти са преминали през лечебното заведение. По думите му това е 65 – 66 процента запълняемост на легловия фонд. През тази година ще бъдат доставени 10 монитора за Инвазивно кардиологично отделение, два апарата за неинвазивна вентилация за двете инвазивни отделения – в Неврологична и Кардиологична клиника.", "date": "2019.02.27", "title": " Фандъкова: Общо 15 млн. лв. инвестираме в общинските лечебни заведения"}
{"url": "https://trud.bg/%d1%88%d0%be%d1%84%d1%8c%d0%be%d1%80%d0%b8-%d0%be%d1%82-%d0%bf%d1%80%d0%be%d0%b2%d0%b8%d0%bd%d1%86%d0%b8%d1%8f%d1%82%d0%b0-%d0%ba%d0%b0%d0%bd%d1%8f%d1%82-%d0%b7%d0%b0-%d0%b3%d1%80%d0%b0%d0%b4%d1%81/", "text": "40 нови камери ще дебнат за нарушители по бус-лентите Столичната община ще покани шофьори от провинцията да работят в градския транспорт. Те ще бъдат настанени в четири етажното старо общежитие на автотранспорта в „Дружба“, което ще бъде ремонтирано. Това съобщи кметът на София Йорданка Фандъкова. С над 40 нови камери пък ще бъде следено движението в бус-лентите, съобщи столичният зам.-кмет Дончо Барбалов. „Възложил съм купуване на над 40 камери за бус лентите, които, надявам се, да бъдат инсталирани до лятото, с които да помогнем за контрола за спазването на правилата за движение“, обясни той. Според него нарушаването на движението в бус лентите наистина затруднява водачите на градския транспорт и техните искания са справедливи. Продължат преговорите между шофьори и община за увеличаване на възнагражденията на водачите и подобряване на условията им на труд. Шофьорите представиха своите искания пред транспортната комисия на Столичния общински съвет, която отново ще заседава по темата след две седмици. Днес в комисията шофьорите и ватманите настояха за увеличение с 40 % на заплатите им, които бяха вдигнати с 10% от февруари. За останалите работници в Столичния автотранспорт и Столичния електротранспорт се искат увеличения от порядъка на 10-20%. Водачите настояват една тяхна смяна да продължава максимум 8.30 ч., и искат привличане на млади кадри в сектора. Шофьорите искат по-добър достъп до санитарни възли. Те настояват и за контрол върху бус лентите, така, че да бъдат използвани само от тях, като се следи строго за нарушители. По думите им също голям проблем е, че разписанията на градския транспорт не са съобразени с трафика в града, което поражда невъзможност те да стигат според график и да могат да почиват в определеното време. Шофьорите в обвиниха синдикатите, че не се застъпват за техните интереси и не ги представляват в дебата с управляващите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.27", "title": " Шофьори от провинцията канят за градския транспорт на София (Обзор)\t\t\t"}
