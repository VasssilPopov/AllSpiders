{"url": "https://trud.bg/%d0%bd%d0%b0%d1%82%d1%83%d1%80%d0%b0-2000-%d0%b3%d0%bb%d1%8a%d1%82%d0%bd%d0%b0-%d1%85%d0%b8%d0%bb%d1%8f%d0%b4%d0%b8-%d1%87%d0%b0%d1%81%d1%82%d0%bd%d0%b8-%d0%b8%d0%bc%d0%be%d1%82%d0%b8-%d0%bf%d0%be/", "text": "Хиляди собственици на частни имоти по българското Черноморие не могат да ги използват, защото са включени в мрежата от защитени зони Натура 2000, казаха пред „Труд“ хора от Бургаско и Варненско. Както „Труд“ е писал в своите разследвания, границите на Натура 2000 са чертани от „екологичните“ организации от коалицията „За да остане природа в България“ в периода 2005-2007 година. Сега, заради фалшификациите на „зелените“, с нотариалните актове в джоба собствениците могат само да гледат земите си. „Едно време се пусна слух – партенка, че някой уж видял в морето край Емона бяла акула. Идваха журналисти, търсиха я. Но сега се появи зелената акула. Тя не е измислица. Лапа всичко по пътя си”, коментират през плетовете местните в района около Емона. „Тук съм роден и израснал. Живея в Свети Влас, но не дойда ли на нивите на баща ми и дядо ми поне два пъти в седмицата – като болен съм. Но заради зеления рекет не мога да съм стопанин на земята си“. разказва пред „Труд” Апостол Транов, собственицик на терени край Емона и Иракли. Земите на местните са върнати след 1991 година в реални граници. Тогава те получават нотариални актове. Сега, години по-късно, се оказва, че не могат да ги ползват за нищо – включени са в Натура 2000. Това попарва надеждите им да развиват селски туризъм, да строят, да косят, да сеят овошки или лозя. „Еколозите“ са написали много неверни неща: че тук има ценни растения, смоци, змии. Дори се срещал тюлен-монах. Това е абсурдно, защото тюленът-монах го няма от век и половина”, казва Транов и добавя: „Против Натура сме в този български вариант. България има конституция и в нея пише, че частната собственост е право на всеки. „Държавата не трябва да ни налага забрани, а да ни съветва и помага”, подкрепят го и други собственици. Защото вече и на тях е ясно, че Натура 2000 в истинския си вариант не забранява, а само насочва и коригира. В района основният поминък е бил дърводобивът и животновъдството. Земята е слаба, казват местните. Основната им идея преди години била да я обработват, а не да я продават. Имало много овце, кози и биволи. Сега не се гледат животни, защото всичко е защитени зони. „Нашите деди са работили тези земи хилядолетия назад, преди още да е имало „еколози“, ЕС, Натура 2000. Предците ни не са унищожили природата, а са я съхранили“, категорични са хората. „Скоро имахме среща с експерти от Брюксел и те ясно казаха: „Въпреки изхарчените милиарди за европрограми, биоразнообразието в България намалява“. Няма логика да инвестираш в нещо, а то да не се развива. Природата изчезва, защото грешните хора, „еколозите“, опазват природата“, казва още Транов. Пълен абсурд: Картирането правено на око Местните чули за пръв път за Натура 2000 през 2006 година и бързо разбрали, че става дума за измама. „Картирането го правеше синът на тогавашния вицепрезидент Ангел Марин – Симеон. Без обществена поръчка го дадоха го на него“, спомнят си местните. „И това момче, без да се допита до научните институти, хваща такива като него – „еколози“, идват по Черноморието, сядат на една маса в Равда, даже не са ходили на място, и казват: това, това, това в Натура 2000 и пляскат по картата. Те са се целили в места, за които са знаели, че ще има инвеститорски интерес. Има резервати в България с изключително биоразнообразие – там Натура 2000 няма. От самото начало целта е била да се рекетират държавата, инвеститорите и местните хора“ казва и Апостол Транов. История: Манастир се издига сред природата Сред прекрасната зеленина и пейзажа между горите и морето край Емона, местните се вдъхновяват от гледката – от едната страна е Стара планина, от другата – синята шир и култовия морски фар. „Малко по-надолу има и манастир. Построен в средата на 18- ти век, когато гръцки кораб потънал наблизо, но капитанът и моряците успели да стигнат до брега. За благодарност, издигнали манастира „Свети Николай Чудотворец”, като камъните донесли от Гърция. Местните пък им помогнали да ги разтоварят и ги пренесли от кораба с волски кола”, разказва Апостол Транов. Той добавя, че навремето Емона била нещо като гръцкия Атон. Наоколо имало много манастири, и сега местните знаят къде са руините им и често ходят на тези свети места, да ги показват на децата и внуците си. Храмовете били на името на Свети Никола и Свети Димитър. Сега всичко е Натура 2000. За да има обезщетения за 2501 души: Община и учени възстановяват степи Пилотен проект за възстановяване на 23 хектара защитени понто-сарматски степи започва община Каварна заедно с експерти от Шуменския университет. „Той е на стойност 155 000 лв. и ще продължи 3 г. Експериментален е, тъй като никъде в Европа не е правено подобно нещо. Така ще може да се изпълнят изискванията на Брюксел (заблуден от „еколозите“ и започнал процедури срещу Бълария – б.а.) и да се пристъпи към изготвяне на механизъм за обезщетяване на множеството засегнати частни собственици“, съобщи пред „Труд“ кметът на Каварна Нина Ставрева. „В Натура 2000 са земите на 2501 собственици, повечето от които са физически лица. На практика тези хора не могат да правят в земите си абсолютно нищо, дори лятна кухня или навес. Някои имоти са в урбанизирани територии – с улици и всички комуникации. Не е редно хората, които са ги купили преди десетилетия сега да търпят тотални забрани, но това е факт“, коментира Ставрева. Жителка на с. Божурец: Обрекоха ни на мизерия заради измислици  „Убиха ни поминъка и бъдещето с измислени степи“ – това споделят с горчивина жители на малкото крайморско каварненско с. Божурец, чиито земи са в защитената зона „Белите скали“. През лятото на 2017 г. районът вреше и кипеше заради новината, че голяма част от терените там на практика стават неизползваеми, тъй като се намират върху формирали се според „природозащитниците“ преди милиони години понто-сарматски степи. Оказа се, че частни собственици са броили близо 20 млн. лв., за да урегулират парцелите си, които сега не могат реално да ползват. „Какви степи, тук даже трънки не растат, нищо не вирее. Близо е до морето, но ни обрекоха да живеем в мизерия заради измислици“, сподели пред „Труд“ Петранка Маринова от Божурец. 72-годишната жена е един от стотината постоянни жители на селото. Има наследствен парцел от 2 дка в землището му, който иска да продаде, защото е онкоболна, но заради защитените зони клиенти няма. „През 2017 г. ни казаха, че ще ни обезщетят. Аз си подготвих скица и молба да получа справедливо обезщетение от 40 евро на кв. м, тъй като земята ми е на втора линия, а на първа сделките вървяха между 50 и 80 евро квадрата. До ден днешен чакам, нищо не се случва. Никой в Божурец не е обезщетен. Бог високо, цар далеко! Чакат ни да измрем и понеже децата ни са далеч, лека-полека земите да станат ничии, тогава да падне забраната, за да ги вземе някой друг“, смята пенсионерката. Според нея повечето ощетени от Божурец са възрастни, болни и отчаяни хора. „Нямаме вече сили да протестираме“, допълва Маринова. 34.8% от територията на България е защитени зони 34,8 процента от територията на България е включена в Натура 2000. Както „Труд“ разкри преди месец, вместо да свършат реална работа, „придодозащитниците“ от коалицията „За да остане природа в България“ са очертали зоните наизуст. Тоест те са подменили европейската методология, която изисква реални данни за разпространение на растителни и животински видове. Всичко трябва да е потвърдено с теренни проучвания, снимки, GPS-точки, попълнени формуляри и тракове (запис на маршрутите, по които минават екипите). Това са документи, които неоспоримо доказват наличието на вида в съответната зона. Нищо от това не е изпълнено при картирането на Натура 2000 – „еколозите“ са работели по предположения къде евентуално растителният или животинският вид би могъл да присъства. Не са стъпвали на терен, всичко е направено от бюрата в офисите им. И за „добре свършената работа“ са получили 9 милиона лева. Днес резултатът е, че над 1 200 000 души, собственици на 700 000 частни терени в цялата страна, не могат да се разпореждат със земите си.", "date": "2019.05.19", "title": " Натура 2000 глътна хиляди частни имоти по Черноморието\t"}
{"url": "https://trud.bg/%d1%82%d0%be%d0%ba%d1%8a%d1%82-%d0%b7%d0%b0-%d0%b8%d0%bd%d0%b4%d1%83%d1%81%d1%82%d1%80%d0%b8%d1%8f%d1%82%d0%b0-%d0%b2-%d1%88%d0%b2%d0%b5%d1%86%d0%b8%d1%8f-%d0%bf%d0%be-%d0%b5%d0%b2%d1%82%d0%b8%d0%bd/", "text": "Изнасяме основно за Сърбия и Гърция Индустрията в Швеция и Финландия плаща по-ниска цена за електроенергия от българската. Това показва доклад на Европейската комисия за последното тримесечие на 2018 г. У нас промишленият ток струва 82,66 евро за мегаватчас, докато в Швеция и Финландия съответно 77,32 и 72,56 евро за мегаватчас. По-евтина от нашата е и електроенергията в Румъния – 81,66 евро за мегаватчас. Не така обаче стои ситуацията при тока за домакинствата. Българите плащат най-ниската цена – 99,88 евро за мегаватчас в ЕС. След нас се нарежда Унгария с цена от 112,30 евро за мегаватчас и Румъния – 131 евро за мегаватчас. Белгия и Дания имат най-високите средни цени на електроенергията за домакинствата с максимум 330 евро за MWh за Дания. Цените на електроенергията у нас са се повишили през третото тримесечия на 2018 г., показва докладът. Базовата цена в България е била средно 52 евро за MWh през четвъртото тримесечие на 2018 г., което е ръст спрямо същия период на 2017 г., когато е била 41 евро за MWh. Подобна тенденция е имало и в другите страни в региона на Югоизточна Европа, в който влизат България, Хърватия, Гърция и Сърбия. Хърватският и сръбският пазар на едро показват сходни движения на цените в региона на ЮИЕ. Най-малка е промяната на цената за деня за базово натоварване на гръцкия пазар на едро, като варира от 56 евро за MWh до 80 евро MWh. По отношение на производството на електроенергия в България през четвъртото тримесечие на 2018 се отчита възстановяване и дори ръст от 0,8 до 1,1 TWh (тераватчаса) в сравнение със същия период на 2017 г. България е нетен износител на електроенергия в Югоизточна Европа, основно за сръбския и гръцкия пазар, посочва още докладът През четвъртото тримесечие на 2018 г. от страната ни за Гърция са изнесени 0,5 TWh, а за Сърбия – 0,8 TWh, като обемите са близки до тези експортирани през четвъртото тримесечие на 2017 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Токът за индустрията в Швеция по-евтин от нашия\t"}
{"url": "https://trud.bg/7-%d1%84%d1%80%d0%b5%d0%bd%d1%81%d0%ba%d0%b8-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d1%8f-%d0%ba%d0%b0%d1%86%d0%bd%d0%b0%d1%85%d0%b0-%d0%b0%d0%b2%d0%b0%d1%80%d0%b8%d0%b9%d0%bd/", "text": "Седем изтребителя на френските военноморски сили бяха принудени да кацнат аварийно в най-северната провинция на Индонезия заради лошото време, съобщи БНТ. Самолетите „Дасо Рафал“ кацнаха безопасно на остров Суматра, след като взеха участие в маневри. Машините излетяха от самолетоносача „Шарл дьо Гол“ в Индийския океан, след което бяха отклонени към най-близката въздушна база – базата Султан Искандар Муда в Ачех Бесар. Пет от изтребителите са се върнали на самолетоносача, а други два все още са в индонезийската военновъздушна база. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " 7 френски изтребителя кацнаха аварийно в Индонезия"}
{"url": "https://trud.bg/%d1%81%d0%bf%d0%b8%d1%80%d0%ba%d0%b0-%d1%83%d0%bb%d0%b8%d1%86%d0%b0-%d0%bc%d0%b0%d0%ba%d0%b3%d0%b0%d1%85%d0%b0%d0%bd/", "text": "Няма спирка, но има улица „Юджийн Скайлър“ Правят се опити за дискредитация на благодарния и благороден българин Минали 4 вълни на насилие: първата – башибозуците, втората – властта, третата – циганите, четвъртата – гарваните Така се случи, че 10-ина месеца ще слушам механичния глас в тролей № 2: спирка „Улица „Макгахан”. А като пътувам към центъра на София, гласът ще ме упъти: следваща спирка „Улица „Уошбърн”. Нямаше да посегна към всекидневието си, ако всякакви телевизионни и други медийни субстанции навръх 3 март, а и без повод, не се произнасят в русофобски напън, че множеството софийски улици с имена на руски военни от Освободителната война и тогавашни общественици и дипломати се дължат на „руската окупация” след 1878 г. Въпреки предупреждението на Пушкин „не оспаривай глупца” ще отговоря. Защото тук освен исторически манипулации се нанася тежка обида на българина. На две от неговите същности: чувство за справедливост и благодарност за извършено добро, обединени тук в справедлива благодарност. А в неосъзнат подтекст обидата прераства към зачеркване на неговата роля за Освобождението. Не обсъждам „окупацията”, защото обичам да гледам историците да спорят с предварително бронирани „здраво в гърдите” тези. Ще опитам да обобщя брилянтната благодарност на българина, дозирана точно според заслугите на чужденците за освобождението ни. Много сълзи по лицето на „демокрацията”, докарани с лука на неясни и ясни внушения, предизвикват имената на улиците в центъра на София: „Генерал Гурко”, „Скобелев”, „Столетов”, Тотлебен”, „Подполковник Калитин”. Да напомним кой какъв е: Гурко освобождава София в януари 1878 г.; Скобелев ръководи обсадата на Плевен след несполучливото командване на великия княз Николай Николаевич; Столетов удържа Шипка с величавите є защитници в най-важната битка на Войната и преобръща хода є; Калитин увисва на турски щитове и т. н. Опираме пак до българина: той цени високо героите и саможертвеното им участие в историята. А не надутите кукли на пропагандата и самохвалството. Няма нищо по-естествено от това да увековечи имената на героите с названия на улици. Да, има защо и за: „Княз Дондуков”, „Граф Игнатиев”, „Аксаков”, „Алабин”. Не ще обяснявам за всички тях. Ще кажа само за граф Игнатиев, дипломатът с противоречива роля по „българския въпрос”: той подготвя и налага подписването на Санстефанския договор против волята на император Александър II и Западна Европа. Нали българската мечта десетилетия продължава да бъде Санстефанска България!? Но ще продължа със „забравената” от русофобството благодарност към хората от Запада с принос към Освобождението ни. Също в центъра на София се намират улиците „Уилям гладстон”, „Луи Леге” и „Позитано”. Последните двама са консули на Франция и Италия по време на Войната, с принос за спасяването на София от отмъстителните намерения на турците да я опожарят. Уилям гладстон (1809-1898 г.) е най-височайшият политически глас в защита на угнетените българи, а сетне – и срещу Берлинския договор. На негово име са кръстени улици и в Пловдив и в Бургас. В 1876 г. английският либерален лидер е опозиция на министър-председателя лорд Дизраели. Знаменитите речи на гладстон в парламента са събрани в книга, която още през есента на 1876 г. с неговата благословия е издадена в Русия. И изиграва роля в подкрепа на бъдещата война с Турция. Ние – обяснимо, я издаваме по-късно – в 1881 г. Симпатиите на гладстон към България са трайни. Ще напомня само, че в 1885 г. приветства Съединението. Което – от европейска позиция, е тежко нарушение. Но нашата благодарност към Запада съвсем не свършва с изброените имена. Спирка „Улица „Макгахан”. Дженюариъс Макгахан (1844-1978 г.) е кореспондент на английския вестник „Дейли нюз”, журналист от американски произход. Неговите репортажи за зверствата на Турците по време на Априлското въстание разтърсват Европа и Америка. И парират опитите те да бъдат омаловажени и скрити с лъжливата теза, че и двете страни са проявили жестокост по време на въстанието. Ето откъс: „Казаха ни, че това са костите на 200 млади момичета, отначало пленени и запазени за съдба, по-лоша от смъртта. Те били на разположение на своите поробители в продължение на няколко дни – изгарянето и ограбването на града не е могло да бъде извършено за един ден – и през цялото това време до последния ден те са били подлагани на всичко възможно, което горките, безпомощни и треперещи момичета са могли да изживеят в ръцете на брутални диваци. Когато градът бил ограбен и опожарен и всички техни близки изклани … са били откарани посред бял ден на хълма, под усмихващия се небесен свод и там безмилостно обезглавени и захвърлени да гният на грамада.” Спирка „Улица „Уошбърн”. Джордж Уошбърн (1833-1915 г.) – преподавател в Роберт колеж в Цариград от 1865 г. и негов директор от 1877 г. до 1903 г. Надигнал е глас в защита на българите и е изобличавал турските зверства по време на Априлското въстание. Става консултант на американска комисия за разследване на събитията. Няма спирка, но има улица „Юджийн Скайлър”. За ролята на този американски дипломат. Каква е тя? Под натиска на съчувстващите гласове от Европа английският премиер лорд Дизраели назначава комисия. Но тя изработва доклад, прикриващ турските жестокости. Тогава САЩ възлага на посланика си в Турция да извърши свое разследване. Комисията се оглавява от Скайлър. Сдържано, но прецизно той осведомява САЩ и света за станалото. И допринася за убеждаването на Европа да предприеме мерки за промяна на статуса на българския етнос. И след като султанът шикалкави, последната възможност остава войната, която Европа благославя. А Русия осъществява с живота на своите воини. Алберт Лонг (1832-1901 г.). В София, Търново и Пазарджик улици носят неговото име. Лонг е протестантски мисионер, който твърди, че приобщава към Христовата вяра въобще, а не тласка принудително към протестантството. Дълго време и той преподава в Роберт колеж. След Априлското въстание и той е глас на истината и на защита на българите. Лонг има още заслуги към България, най-голямата от които е преводът (с участие и на други) и издаването на Библията на български. Оценили сме подобаващо трайните му симпатии към България. Още една личност заслужава благодарността ни. Иван дьо Вестин (1834-?), военен кореспондент във в. „Фигаро”. Собственото име на псевдонима му издава благоразположението му към славянството. Репортажите си пише като пътеписи. В които не спестява нищо за насилието. Струва си да го цитираме многократно. Но ще се задоволя с негово наблюдение за характера на зверствата. Според него са минали 4 вълни на насилие: първата – башибозуците, втората – властта, третата – циганите, четвъртата – гарваните. Не сме го почели с паметник или с име на улица. Но през 1971 г. издаваме пътеписите-репортажи. В 1966 г. също за първи път излизат на български (и на английски) репортажите на Дженюариъс Макгахан. В годините, когато русофилството беше държавна политика. Та така – благодарността ни към заслужаващите я никога не е секвала. Пътувам в тролея: Следваща спирка „Улица „Макгахан”. И ми се ще да чуя: да слизат всички субстанции-последни инстанции. Време е да слезе лъжата в името на „истината за историята”. Лъжата, която като върти и суче, накрая все стига до дискредитиране на българина. На благодарния и благороден българин.", "date": "2019.05.19", "title": " Спирка „Улица Макгахан”\t"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%bf%d1%80%d0%b0%d0%b7%d0%bd%d1%83%d0%b2%d0%b0-%d1%81-%d0%bf%d0%b0%d1%80%d0%b0%d0%b4-%d0%bd%d0%b0-%d0%b1%d1%83%d0%ba%d0%b2%d0%b8%d1%82%d0%b5-%d0%bf%d0%be-%d0%b2%d1%8a/", "text": "Регатата „Варна ченъл къп“ ще бъде едно от най-атрактивните от над 50 събития, които ще се проведат в морската столица за 24-ти май – Ден на българската просвета и култура и на славянската писменост. 200 ветроходци от 30 яхти ще пуснат в небето балони с буквите от българската азбука по време на гонките във Варненския залив. Красотата на платната ще е гледка от първия ред, защото ще се движат максимално близо до брега. Морските мъже под ветрилата ще носят също стикери на буквите, за да бъде парадът и по въздух, и по море. Ветроходните гонки  ще подгреят адреналина за 25 май, посветен на титлата „Варна- Европейски град на спорта 2019“. Денят на славянската писменост ще започне с благодарствен молебен в катедралата, след който тръгва шествието на варненските деца, ученици, студенти, преподаватели, дейци на образованието, науката и културата. На входа на Морската градина ще има концерт на фолклорен ансамбъл „Варна“. Безкраен празник за децата ще бъдат и двете събития за малки и големи – „Най-сладкият ден“ – с многобройни песни, танци, лакомства и изненади, и „Варна играе“ – със семейни игри и ретро адаптации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Варна празнува с парад на буквите по въздух и море\t"}
{"url": "https://trud.bg/%d1%81%d0%b2%d0%b5%d1%82%d0%b0-%d0%b0%d0%bd%d0%b0%d1%81%d1%82%d0%b0%d1%81%d0%b8%d1%8f-%d0%bf%d0%b0%d0%ba-%d0%bb%d1%8e%d0%b1%d0%b8%d0%bc%d0%b0-%d0%bb%d1%8f%d1%82%d0%bd%d0%b0-%d0%b0%d1%82%d1%80/", "text": "Остров Света Анастасия ще е любима атракция за туристите и това лято. От първи юни, официално ще бъде открит сезонът на острова, като преди това водолази ще почистят морското дъно. Сериозно се обмисля да бъде предлагана на туристите и атракцията „дайвинг“. Още повече, че преди няколко лета водолазите откриха изключително интересни подводни гледки, гмуркайки се на дъното на острова. Все едно Римски път минава през скалите. Става дума за 60- 70 метрова галерия, широка над 3 м, съобщиха тогава водолазите. В момента общинският катамаран пътува до Света Анастасия три пъти дневно в събота и неделя и два пъти- в делничните дни. На 24 и 25 май, корабчето също ще пътува по три пъти. Желаещите да станат островитяни за един ден са много още отсега. Пътешествието до острова само в едната посока трае 30- 40 минути. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " „Света Анастасия“ пак любима лятна атракция\t"}
{"url": "https://trud.bg/%d0%b7%d0%b0-%d0%b4%d0%be%d0%ba%d0%b8-%d1%81-%d0%bb%d1%8e%d0%b1%d0%be%d0%b2/", "text": "Води програма с колеги за превенция на аутизма и детската церебрална парализа Жени отиват при акушер-гинеколога с надеждата да им даде… надежда „Кое предизвика интереса на „Труд” към моята особа? Не съм направил нищо лошо”, шегува се д-р Иван Сигридов. Последната му среща с медиите преди година и половина е оставила горчив привкус в живота му. Казвам му, че има поне 6300 причини да се интересуваме от него. Толкова са до момента членовете на фейсбук групата „За д-р Сигридов с любов” и техният брой расте всекидневно. Наскоро най-известният акушер-гинеколог на България за трета поредна година беше отличен с приза „Специалистите, на които имам доверие” на изданието Puls.bg. Безапелационно. За него бяха гласували хиляди благодарни пациенти. Записвам се в групата „За д-р Сигридов с любов”. Е, няма такава група… Денонощно майчета обменят съвети, идеи, контакти, снимки. Българки от страната и чужбина пътуват за консултации при корифея. Трябва да си осигурят самолетни билети и хотел, а администраторът на групата Силвена Денева помага на някои да се вмъкнат в и без това претоварения му график. Когато си говорят за него, майките го наричат Доки. С нежност и любов. Безрезервно вярват, че Доки ще реши всякакъв техен проблем. Емоциите на възторг и благодарност към лекаря варират от „Бих легнала на релсите заради него” до „Той е вторият баща на детето ми”. А всички дечица, които идват на бял свят след успешното му лечение, наричат „сигридовчета”. Не е броил на колко от тях е станал и кръстник. Администраторът на групата Силвена Денева и съпругът є Валери Аспарухов имат поне две причини да благодарят на д-р Сигридов – децата им Валерия и Димитър са се родили живи и здрави под неговите грижи. Двамата решават съвсем съзнателно да имат 4 деца. При втората бременност на Силвена възниква проблем и още тогава нейна приятелка, износила успешно близначки след ин витро при д-р Сигридов, я съветва да отиде при него. „Записах се при д-р Сигридов, след като си бях напатила при втората бременност. Отидох при него с надеждата, че ще ми каже, че ще го бъде това дете – сподели дамата. – Той ми каза да му се доверя изцяло. Тогава правехме ремонт. Попитах го да лежа ли, а докторът, с типичното му чувство за хумор, ми каза: „Как ще лежиш? Не, прави всичко, каквото искаш, само не вдигай торби с цимент”. При третата и четвъртата ми бременности пак имаше проблеми, но в резултат на терапията, хранителния и двигателен режим, които той ми предписа, се чувствах толкова добре, колкото никога преди това и родих две прекрасни здрави деца.” Докторът не води точна статистика колко бебета е „отгледал” вътреутробно, но казва, че за 15-те години работа с проблемни и рискови бременности са над 15 хиляди. Не е от акушер-гинеколозите, които по цял ден „мерят кореми” и предписват магнезий и витамини. „Набутал” се е доброволно в най-тежкия сектор – там, където колегите му не се справят. „Той е бог!” – казват майките за него. Намесва се там, където природата е направила пропуск в зародиша. „Отглежда” го, като тръгва от промяна на показателите на майчиния организъм, и така, докато се роди здраво и жизнеспособно бебче. „Обичам да казвам, че д-р Сигридов не се занимава просто с проблемни бременности. Д-р Сигридов започва оттам, където започва отчаянието”, споделя мотото си лекарят. Работи с пациентки, загубили по няколко деца. Това са „най-проблемните сред проблемните”, чули жестокото: „Няма да имате дете, не можете”. Тези жени отиват при него с надеждата да им даде… надежда. Доктор Сигридов успешно се бори със случаите на майки, правили по много опити ин витро. „Първото от двете ми деца е заченато ин витро и много добре знам какво е да си от другата страна – като родител”, споделя лекарят. Той слага край на безконечните опити. Независимо дали едно семейство планира ин витро или спонтанна бременност, той съветва родителите 3 месеца, преди да решат да имат дете, да отидат при него. При ин витрото самото оплождане е просто една процедура, изпълнявана с помощта на доста напреднала технология. Преди това важното е да се подготвят. Прави им обстойни изследвания и после „препрограмира” и бащиния, и майчиния организъм да създаде благоприятна среда за ембриона. „Вие сте вълшебник, докторе!”, често му казват майките. „Аз съм пич”, смее се докторът. После наблюдава бебетата, защото при тези майки проблемът е в невъзможността не да забременеят, а да износят децата. „Всъщност двете чертички на теста са само първата битка от цялата Втора световна война, каквато представлява да износиш здрави близначета, заченати ин витро”, уверен е лекарят. С годините той все по-рядко предписва лекарства, а залага на надеждата, доброто настроение и най-вече – на насърчаването на физиологичните процеси в организма на майката. „Това е ходът на медицината оттук нататък”, казва той. Никой не предписва толкова много изследвания всеки месец като д-р Сигридов, споделят майките. В резултат на тях обаче той може точно да диагностицира проблема на бебето в утробата, а после търси кои процеси в майката са нарушени и не могат да обезпечат нуждите му. Лекува майката и така възстановява правилното развитие на детския мозък, белите дробове, сърце. Д-р Сигридов е обиколил Европа на всевъзможни курсове и специализации по фетална (вътреутробна) медицина. Има международен лиценз за скрининг и е част от екип специалисти, които разработват алгоритъм за ранна диагностика на бебета с проблеми с международния регулатор по фетална медицина. „При 500 скрининга от тази година резултатът е 0, 05% прецизност на измерване”, казва лекарят. Обяснява, че докато лекарствата „общуват” с рецептора, той атакува директно гените на клетъчно ниво. Насочил се е към най-тежкото – възстановяване на мозъка на малкото човече в утробата, когато той е още колкото грахово зърно. В момента води програма с колеги за превенция на аутизма и детската церебрална парализа. „Имам цял наръчник, в който показвам как реконструирам увредени бебешки мозъци вътреутробно”, казва докторът. Защо е избрал най-трудната пътека в гинекологията? Малкият Иван мечтае да стане лекар или космонавт. Живее до медицинска книжарница и често ходи там да чете. Много го впечатлява една книга за имунната система. Прочита я цялата без абсолютно нищо да разбере, но се амбицира да разнищи тази тема. „В момента точно с това се занимавам – предпазвам бебето в утробата от имунния „отговор” на майчиния организъм. Обещах си да разбера това и го постигнах”, казва лекарят. Израства без баща и в трудна социална среда. Още от малък му се вменяват много отговорности и свиква да се занимава с проблеми, повече присъщи на бащата в семейството. Налага му се да работи още от IV клас, за да свързват двата края с майка му. Ваканциите минават в тежък физически труд в строителството и в ТКЗС в Симеоново. Още като първокурсник в Медицинска академия – София работи като санитар в реанимацията на ИСУЛ. Работата е адски тежка и отговорна, но затова пък добива ценен опит как да се реанимират хора в кома. Като завършва, започва работа в „Бърза помощ”, с по 14 нощни дежурства месечно, но не се оплаква. Казва, че ако не се научиш да работиш на терен, оставаш теоретик и няма как да разчиташ после на добри резултати. През 2013 г., след хиляди спасени бебешки животи и работа от 7, 30 до 22,30-23 часа 6 дни в седмицата, д-р Сигридов прегрява и напуска работа. После изпада в много тежка депресия, до такава степен, че изхвърля всичките си дипломи и награди и е на път да се раздели с медицината. Към работата го връщат обратно неговите пациентки, паникьосани как ще продължат без него. Тогава Силвена създава групата „За д-р Сигридов с любов”, за да го подкрепят и мотивират да се върне. Доки няма фейсбук и не чете възторжените отзиви на благодарните майки в групата. Смята го за себично и егоцентрично и е против издигането на личността му в култ. Това е първото интервю на д-р Сигридов от много години насам, след като при един инцидент – катастрофа, излизат какви ли не информации за него. „След тази случка бях на крачка да емигрирам. Казано накратко, участвах в ПТП с представители на една фамилия, която в момента е недолюбвана от държавата. Две коли се удариха, това е. Бързах да се прибера от морето, защото новороденото ми дете не беше добре. Очаквам крайните резултати от съдебния процес. И жалкото за страната ни е, че се появих в сутрешните блокове и по първите страници като Джони Деп с тази „новина”, а не с успехите в работата си”, коментира докторът с горчивина. Не съжалява за онези изхвърлени дипломи и сертификати. „Дипломата не те прави успешен лекар”, коментира той. Казва, че спасените 15 хиляди бебешки живота са единствените „дипломи”, които имат значение за него.", "date": "2019.05.19", "title": " За Доки с любов\t"}
{"url": "https://trud.bg/%d0%bd%d0%b0%d0%b4-20-%d0%bf%d0%b5%d1%81%d0%bd%d0%b8-%d1%81-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d1%81%d1%8a%d0%b0%d0%b2%d1%82%d0%be%d1%80%d0%b8-%d1%81%d0%b5-%d1%80%d0%b5%d0%b0/", "text": "Над 20 песни ще бъдат създадени по време на Sofia Songwriting Camp – първият международен лагер за писане на песни у нас. Събитието събира в творчески екипи 9 от най-ярките български изпълнители с 16 топ композитори, текстописци, бийтмейкъри и музикални продуценти от Англия, Швеция, Норвегия и Румъния. Боровец се превърна в притегателен център за европейската музикална индустрия по покана на „Вирджиния Рекърдс“, а поточната линия за хитове в курорта стартира под патронажа на кмета на Столична община Йорданка Фандъкова. Записаните до момента песни звучат повече от обещаващо и са предназначени за някои от най-бързо развиващите се пазари в света. През последните дни творци от екипите на Риана и Уил Ай Ем работят за репертоара на артистите на „Вирджиния рекърдс“, като целта е създаване на хитове както за българския, така и за международния пазар. Благодарение на Робин Йенсен, един от най-изявените мениджъри в музикалния издателски бизнес (Ekko Music Rights Europe), продукцията на Sofia Songwriting Camp ще потегли към творческите директори на част от най-големите лейбъли в САЩ, Азия и Европа. „Sofia Songwriting Camp е стратегическо събитие с мисия в две думи – вдъхновение и образование. Стартираме процес, на базата на който да бъде вдигнато нивото на създаване на музика в България чрез включване на български автори и артисти в творчески екипи със супер успешни чужди автори и музикални продуценти от различни краища на света. Изпълнителят е този, който получава цялото внимание при реализацията на един хит, но истината е, че без успешна колаборация между автори, хит няма да има. В SofiaSongwriting Camp фокусът ще е върху песента, защото тя е най-важната“, казва управляващият директор на „Вирджиния Рекърдс“ Саня Армутлиева. Звукозаписните сесии в Sofia Songwriting Camp често надхвърлят 15 часа, но творците намират малко време за релакс. 4Magic задължително започват деня с двучасова кардио тренировка във фитнеса. Финландските къщички до ски пистата са превърнати в мобилни звукозаписни студия, а в тях с колоритния си гардероб грее Дара. За работата по първия си проект с Крис Йънг, продуцент на Лайнъл Ричи и Род Стюърт, тя избра ръчно везана дреха по тертип на японско кимоно. „Взех я от гардероба на мама!“, сподели с намигване Дара. В паузите между записите Йоана кара скейтборд и като най-опитен шофьор в артистичното семейство на „Вирджиния рекърдс“ успя да изуми мъжката част от гостите с детайлен разказ на тема „Как се сглобява турбо на кола“. Освен с вокалната си мощ, Михаела Маринова впечатлява хитмейкъри от пет държави с обувките си. Изпълнителката на „Листата падат“ е обособила специален кът в мобилното си студио за десет чифта обувки, сред които кецове на 10-сантиметрова платформа и маратонки с елементи от змийска кожа.", "date": "2019.05.19", "title": " Над 20 песни с български съавтори се реализират в чужбина"}
{"url": "https://trud.bg/%d0%bd%d0%be%d0%b2%d0%b0%d1%82%d0%b0-%d0%b2%d0%b8%d0%ba%d1%82%d0%be%d1%80%d0%b8%d1%8f-%d0%b1%d0%b5%d0%ba%d1%8a%d0%bc/", "text": "Откакто синът на Дейвид и Виктория Бекъм Бруклин започна да излиза с 22-годишният модел Хана Крос, британски таблоиди започнаха да откриват все повече прилики между Виктория и Хана. Някои медии дори я наричат „новата Виктория Бекъм“, заради сходните им външен вид и стил на обличане. Хана, подобно на Виктория, винаги позира без да се усмихва, и тя носи косата си разделена на път по средата, и има същата слаба фигура като майката на приятеля си. Тоалетите, които и двете дами избират, са много елегантни и изчистени, като най-често Хана и Виктория залагат на актуалния тренд в момента – костюм в две части, съчетан с нежна и ефирна блуза отдолу. Британски модни критици отбелязват още, че двете красавици са си много близки и вероятно си разменят модни съвети, тъй като на доста публични събития се повяват облечени почти идентично. Освен това, на 45-ия рожден ден на Виктория миналия месец, Хана бе единственият гост, извън семейство Бекъм, поканен на специалната им вечеря. Не на последно място, британски психолози твърдят, че мъжете, подобно на жените, избират партньорите си според външния вид и характера на родителя от противоположния пол. С други думи, Бруклин Бекъм е избрал Хана, именно заради приликата й с неговата майка.", "date": "2019.05.19", "title": " Новата Виктория Бекъм"}
{"url": "https://trud.bg/%d1%81%d1%82%d1%83%d0%b4%d0%b5%d0%bd%d1%82%d0%ba%d0%b0-%d0%be%d1%82-%d1%82%d1%8a%d1%80%d0%bd%d0%be%d0%b2%d0%be-%d1%81%d0%bf%d0%b5%d1%87%d0%b5%d0%bb%d0%b8-%d0%b3%d0%be%d0%bb%d1%8f%d0%bc%d0%b0%d1%82/", "text": "Емине Садкъ, студентка четвърти курс във Великотърновския университет „Св. Св.Кирил и Методий“, спечели Голямата награда в тазгодишното издание на Националния студентски литературен конкурс „Боян Пенев“, който се проведе в Шумен. Призът беше връчен от зам.-кмета на община Шумен Найден Косев пред паметника на Иван Пейчев пред Регионалната библиотека. Община Шумен е партньор в организацията на конкурса и ще финансира с 1000 лева издаването на стихосбирка на победителката. Емине Садкъ учи „връзки с обществеността“ и участва за трета поредна година в Конкурса. Печелила е наградата на публиката, първото място в раздел публицистика и първото място в раздел поезия. Жури в състав доц. Пламен Дойнов, Петър Чухов и Антоний Димов, определи и останалите победители. В направление Поезия първото място е за Мартин Каменов Илиев, Софийски университет „Свети Климент Охридски“, второ спечели Росица Пламенова Русева, Великотърновски университет. В направление Проза първо място не беше присъдено, а второто е за Мария Лазарова Гаралова, Медицински университет-София. В направление Критика/публицистика фаворит е Бюлянт Бейтула, Шуменски университет „Епископ Константин Преславски“, поощрението е за Стефан Кичев, Нов български университет. Наградата на публиката отиде при Елица Станачкова от ШУ. Участници от 13 университета се регистрираха в 42-ото издание на най-стария студентски литературен конкурс. Негов куратор бе доц. д-р Юрий Проданов, ръководител на катедра „Журналистика и масови комуникации“ в Шуменския университет. В програмата бяха включени поетически пленер „Писане от натура под земята и над облаците“, като участниците твориха, запленени от красотата на пещера „Бисерна“ и на паметник „Създатели на българската държава“. Имаше поетически двубой, както и дискусия в Арт салона на Радио Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Студентка от Търново спечели Голямата награда в конкурса „Боян Пенев“\t"}
{"url": "https://trud.bg/%d0%bb%d0%b0%d0%bb%d0%be%d0%b2%d0%b0-%d1%81-%d1%80%d0%b5%d0%ba%d0%be%d1%80%d0%b4-%d0%b8-%d0%ba%d0%b2%d0%be%d1%82%d0%b0-%d0%b7%d0%b0-%d1%87%d1%80%d0%b4/", "text": "Ивет Лалова си поднесе ценен подарък за рождения ден, като спечели бягането на 200 метра на турнира Гран при в Осака, а с това си осигури и квота за пета поредна олимпиада. На 18 май лекоатлетката навърши 35 години, а на следващия ден бе най-бърза в спринта с 22,55 секунди, което е и рекорд на турнира. Резултатът на българката е пети в световната ранглиста за сезона. Лидерка е европейската шампионка Дина Ашър-Смит (Великобритания) с 22,26 сек, поставен през месец май. След Ивет завърши американката Кира Джеферсън с 23,00 секунди, а трета се нареди Олга Сафронова (Казахстан) – 23,08 сек.  „Моят сезон започна с прекрасен резултат – коментира Ивет от Осака. – Не знам какво повече можеше да искам…Благодаря ви за подкрепата.“  На същия турнир Тихомир Иванов завърши трети в скока на височина с 2,20 метра. Българинът бе изпреварен само от представителите на домакините – Наото Тобе с 2,27 метра и Такаши Ето с 2,24 метра. А световният шампион на 100 метра Джъстин Гатлин (САЩ) ликува в късия спринт, като фиксира 10,00 секунди. На 200 метра победата също бе за американец – Майкъл Норман с 19,84 секунди.", "date": "2019.05.19", "title": " Лалова с рекорд  и квота за ЧРД"}
{"url": "https://trud.bg/%d0%b0%d1%82%d0%b0%d0%ba%d0%b0-%d0%bf%d1%80%d0%b0%d1%89%d0%b0-%d1%8f%d0%bc%d0%b1%d0%be%d0%bb%d1%81%d0%ba%d0%b8-%d1%83%d1%87%d0%b5%d0%bd%d0%b8%d1%86%d0%b8-%d0%bd%d0%b0-%d0%be%d0%bb%d0%b8%d0%bc%d0%bf/", "text": "Партия АТАКА помогна на ученици от Природо-математическата гимназия в Ямбол да заминат на олимпиада в Япония, съобщиха от пресцентъра на партията. Младите таланти ще представят страната ни на състезанието по математика от 15 до 19 юли в гр. Фукуока. Помощта за гимназистите беше връчена на директора на ямболското училище Евгений Иванов от лидера на партията Волен Сидеров и водача на евролистата д-р Георги Димов. „Нашата държава понякога подценява важността на такива участия, но затова партия АТАКА дава рамо. Тези талантливи деца ще отидат със своите родители и ще участват в олимпиадата. Ямболската математическа школа беше страхотна, печелеха златни медали по света, прославяха България и сега ще помогнем това да продължи. Горд съм с учениците от моята родна гимназия и съм сигурен, че ще спечелят награди в Япония”, каза Сидеров в родния си град. Директорът Евгений Иванов благодари сърдечно на Сидеров и сподели, че очаква повече хора да подкрепят финансово младите таланти на България. Пред събралите се жители на града Сидеров изрази удовлетворение, че най-накрая е успял да се пребори за изграждане на новата болница. „Лобирах за това, благодаря на премиера, на финансовия министър, на министъра на здравеопазването, че откликнаха. Искам да ви кажа, че беше много сериозен натиск, не стана лесно, но накрая проектът е готов. Имам гордостта, като избран от Ямболския избирателен район, че след 35 и повече години болницата ще стане”, каза още Сидеров. Водачът на евролистата д-р Георги Димов подчерта, че от партия АТАКА имат една цел – силна България, а силна България може да стане, като задържим младите хора тук. „Българите да живеят като европейци по доходи, а не само на думи”. В Ямбол той припомни, че не правят предизборни концерти с песни, танци и празни обещания, а подпомагат ученици и студенти от цяла България. „Да останат при своите семейства, да гледат децата си в родината”, заключи Димов и призова на 26 май да се гласува с номер 14 за защита на българския интерес в Европарламента. Избори 2019. Платено съдържание. Купуването и продаването на гласове е престъпление.", "date": "2019.05.19", "title": " АТАКА праща ямболски ученици на олимпиада в Япония\t"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%81%d1%80%d0%b5%d1%89%d1%83-%d0%bb%d0%b5%d0%b2%d0%b8%d1%87%d0%b0%d1%80-%d0%be%d1%82-%d0%b0%d1%80%d0%b6%d0%b5%d0%bd%d1%82%d0%b8%d0%bd%d0%b0/", "text": "Григор Димитров ще играе срещу левичар от Аржентина в първия кръг от основната схема на турнира в Женева. Срещу Федерико Делбонис българинът има две победи до момента, а това ще е трети сблъсък помежду им. Съперникът му е 78-и в ранглистата, хасковлията е с 30 места по-напред. Димитров стартира от квалификациите, където във втория кръг преодоля италианеца Томас Фабиано със 7:5, 6:3 за почти 90 минути. Ако победи Делбонис асът ни ще играе с шампиона от 2017-а Мартон Фучович (Унгария).  В Швейцария българинът неизменно е следван от своите треньори Андре Агаси и Радек Щепанек.", "date": "2019.05.19", "title": " Григор срещу левичар от Аржентина"}
{"url": "https://trud.bg/%d0%ba%d0%b0%d0%bb%d0%b5%d0%b9%d0%bd-%d1%81-%d0%b4%d0%b2%d0%b0-%d0%b1%d1%80%d0%be%d0%bd%d0%b7%d0%b0-%d0%be%d1%82-%d0%b5%d0%b2%d1%80%d0%be-2019/", "text": "Боряна Калейн спечели два бронза във финалите на уредите на европейското по художествена гимнастика в Баку. Националката стигна до отличията на топка и лента. А ден по-рано стана трета и в отборната надпревара заедно с Невяна Владинова, Катрин Тасева и ансамбъла – девойки. „Много силно състезание за мен – призна Боряна. – На обръч можех да си спестя грешките, но го отчитам на невнимание. Радвам се, че имам развитие и това го отдавам на много тренировки. Чувствам се вече по-осъзната и знам какво искам.“  Калейн призна, че след състезанията не си почива в хотела, а учи за матури, които са тази седмица. Катрин Тасева пък остана на крачка от отличията на бухалки. Тя изпусна уред и завърши четвърта.  Капитанката на националките Невяна Владинова изигра с леки неточности композицията си на обръч и също се нареди четвърта. По две титли на уредите си поделиха руските близначки Дина и Арина Аверини.  Жените ни си осигуриха и две квоти за европейското догодина в Киев, което е и последна олимпийска квалификация за игрите Токио 2020.  В неделя Калейн и Тасева заминават за Гран при в Холон (Израел).", "date": "2019.05.19", "title": " Калейн с два бронза от Евро 2019"}
{"url": "https://trud.bg/%d1%81%d0%be%d0%ba%d0%be%d0%bb%d0%be%d0%b2-%d1%81-%d1%82%d1%80%d0%b8%d0%b1%d0%b0%d0%b3%d1%80%d0%b5%d0%bd%d0%b8%d0%ba%d0%b0-%d1%81%d0%bb%d0%b5%d0%b4-%d1%82%d1%80%d0%b8%d1%83%d0%bc%d1%84%d0%b0-%d0%b2/", "text": "Сбъдната мечта, а победата над „Зенит“ е нещо изключително, обяви Цветан Соколов, развял трибагреника, след триумра на неговия „Кубине Лубе“ в Шампионската лига по волейбол.  Пред погледа на 10 000 зрители в Берлин италианския тим спря хегемонията на 4-кратния победител досега „Зенит“ (Казан) с 3:1 (-16, 15, 12, 19). А успехът е още по-ценен, тъй като бе своеобразен реванш за миналогодишната загуба на финала от руския отбор (2:3). Българинът бе най-резултатен със 17 точки. Трофеят е втори за „Лубе“ след 2002 г. Само преди дни тимът от Чивитанова стана и шампион на Италия. „Мерцедес” също се чупи – бе коментарът на руския треньор Владимир Алекно. – Нашият мотор даде дефект. Трябва да се поправи и да продължим.", "date": "2019.05.19", "title": " Соколов с трибагреника след триумфа в Шампионската лига"}
{"url": "https://trud.bg/%d0%b4%d0%b6%d0%b5%d1%81%d0%b8%d0%ba%d0%b0-%d0%b1%d0%b8%d0%b9%d0%bb-%d0%bd%d0%b5-%d0%bc%d0%b8-%d1%82%d1%80%d1%8f%d0%b1%d0%b2%d0%b0%d1%82-%d0%bb%d0%be%d1%88%d0%b8-%d0%bc%d0%be%d0%bc%d1%87%d0%b5%d1%82/", "text": "Пристрастена съм към влизането в роля Не съм доволна от дупето си Страшно съм доволна, че имах възможност да продуцирам прекрасни филми като The Book of Love и The Sure Game. Не казвам, че съм перфектна и всезнаеща/b> Гледам да не се фокусирам върху сексуалното илъчване. Доколкото е възможно в нашия  бизнес, разбира се Джесика Биел е една от най-сексуално атрактивните млади дами в Холивуд. Тя носи здравия ген на Средния Запад, родена е в Минесота и олицетворява първоначалната идея за красиво американско момиче. Бивш модел с изваяно тяло, Джесика става известна с участието си в телевизионното шоу “Седмото небе”, което се задържа на екран в продължение на 11 години. По-късно влиза в заглавията с роли в “Илюзионистът”, “Златото на Ули”, “Ще си бъда у дома за Коледа”, “Непристойно поведение”, “Зак и Мири правят Порно”, както и с брака си с поп звездата Джъстин Тимбърлейк. Скоро предстои да излезе и най-новият сериал с нейно участие “Limetown”. – Джесика, Вие има много награди за актьорската си игра, но сте носителка и на титлата “Най-секси жена в света”. Кое е по-важно?  – Истината е, че обявяването ми за “Най-секси жена” не ми помогна особено в кариерата. Мислех си, че подобен приз ще ми отвори много врати, но не стана. Изобщо не е голяма работа. Тези неща са пълна измислица и медийна суета. А и аз никога не съм искала да бъда секс символ. Дори не смятам, че изглеждам чак толкова добре. Със сигурност не съм перфектна. Определено не си харесвам дупето. Имам критики към бедрата си и други части от тялото. Но човек се ражда такъв, какъвто е. Гледам да не се фокусирам върху сексуалното илъчване. Доколкото е възможно в нашия бизнес, разбира се. – Какви качества търсите в мъжете?  – Едно от най-важните неща е чувството за хумор. Да може да се разплачеш от смях в компанията на твоя партньор – това е безценно. Не ми трябват лоши момчета. Вече съм ги надживяла. В по-младите си години си падах по такива типове и си изпатих достатъчно. Никога повече не бих се занимавала с лошо момче. В началото беше приятно, но си научих урока. Отношенията изглеждаха секси и мистериозно, мислех си колко сме готини отстрани, но после разбрах, че той през цялото време ме е лъгал, а дори имаше наглостта мен да обвини в изневяра. Просто не си струва. – Как гледате на секс скандалите в Холивуд и разкритията за дългогодишни порочни практики и тормоз от страна на водещи фигури в бизнеса?  – Иска ми се да съм оптимист. Ако нищо не се промени, това ще бъде срамно петно за всички нас. Всъщност, в известен смисъл промяната вече се случва. Днес има много повече солидарност между жените от целия свят. Много от нас имат общи преживявания и знаят много добре за какво става въпрос. Преди е било изгодно и необходимо да си затваряш устата. Дори е било опасно да говориш за тези неща, за сексуалния тормоз. Днес е обратното – по-глупаво и непродуктивно е да не разкриеш истината и да не я споделиш с обществеността. Затова аз смятам, че има надежда. – Вече на няколко пъти заставате и зад камерата в ролята на продуцент. Какво Ви накара да се пробвате в това ново и по-отговорно амплоа?  – Страшно съм доволна, че имах възможност да продуцирам прекрасни филми като The Book of Love и The Sure Game. Мисля си, че днес в Холивуд все още е трудно една жена да намери добри и интересни роли. За мен е много важно да успея да установя контрол над кариерата си, да съм в състояние да взимам повече решения, да има повече автономия и да постигна задоволително ниво на независимост. Агентите и мениджърите са изключително важни за кариерата на актьора. Не можем без тях. Но в същото време аз търся пътищата към успеха, еманципацията и собственото си овластяване. Желая да поема отговорност за моята кариера в киното, а не просто да седя и да чакам някой да ми донесе добрите новини, да стовари на бюрото ми качествения сценарий, примамливото предложение, интригуващия проект. Идеята ми е да мога да изляза на пазара и сама да търся възможностите, да преценявам шансовете и рисковете. Преглеждам статии, ровя в стари книги, говоря с хора, научавам много за заобикалящия ме свят. Попивам информация за хората, историята и обществото – неща, които не съм знаела, но смятам, че са невероятно полезни и вдъхновяващи. Сега съм в процес на изследване на себе си. Търся интересните и специални неща. – С други думи вече не искате да сте просто филмова звезда?  – Да си само актьор понякога те изолира от цялостния производствен процес на филма или сериала. Твърде често така и не разбираш какво точно се случва и много рядко някой иска твоето мнение. Работата ти е да си научиш репликите, да следваш режисьорските инструкции и да бъдеш просто един изпълнител. А аз обичам да си казвам мнението. И понякога то е на място. Не винаги, разбира се. Не казвам, че съм перфектна и всезнаеща. Но определено се чувствам по-добре, когато съм въвлечена в пълния процес, отколкото ако съм само лице и тяло пред камерата. Продуцентството наистина ме изпълва. Но със сигурност няма да се откажа да играя. Напротив. Пристрастена съм към влизането в роля. – Вие спечелихте овациите на критиката за играта си в сериала “Грешникът”. Разкажете малко повече за своя персонаж и поредицата като цяло?  – Силно съм привлечена от концепцията за разказвача, на когото не може да се вярва. Това драматургично условие стои в сърцето на образа. Моята героиня не заслужава особено голямо доверие, на нея не може да се вярва. Дори самата тя не може да си позволи да се осланя прекалено много на собствената си памет. Нещата, която тя смята за истина се оказват илюзия и лъжа. Понякога границите между фикция и факт се размиват и преливат. Тази несигурност и психологическа двойнственост ме привлякоха към сценария и образа. Докато развивахме персонажа заложихме много на травмите от нейното минало и как те са оформили характера и поведението на тази, в крайна сметка, мистериозна жена. Идеята е да представим всичките проблеми на героинята, но да го направим така, че тя да остане атрактивна за публиката и зрителите да изпитат емпатия към нея. Много беше важно да изградим успешни механизми за емоционална идентификация.", "date": "2019.05.19", "title": " Джесика Бийл: Не ми трябват лоши момчета\t"}
{"url": "https://trud.bg/%d0%b5%d0%bc%d0%b8%d0%bb-%d0%bd%d0%b5%d0%b9%d0%ba%d0%be%d0%b2-%d0%be%d1%81%d1%82%d0%b0%d0%bd%d0%b0-%d0%bd%d0%b0-3-%d1%81%d0%b5%d0%ba%d1%83%d0%bd%d0%b4%d0%b8-%d0%be%d1%82-%d0%bc%d0%b5%d0%b4%d0%b0%d0%bb/", "text": "Емил Нейков постигна най-големия си успех в гребането. Синът на олимпийската шампионка от Пекин 2008 Румяна Нейкова и Свилен Нейков, бивш министър на спорта, завърши 4-ти на европейското в Германия. В коронната дисциплина на майка си – скиф талантът постигна 7:03,10 мин, като 3 секунди го разделиха от медала. Шампион е белгиецът Тристан Ванденбуше (6:56,60). А тройката допълниха Иван Бринза (Беларус) – 6:57,52 и швейцарецът Тим Рот (7:00,87). Именно златото на Нейкова е последната титла на България от олимпийски игри.", "date": "2019.05.19", "title": " Емил Нейков остана на 3 секунди от медала"}
{"url": "https://trud.bg/%d0%b2%d0%b5%d1%81%d0%b5%d0%bb%d0%b8%d0%bd-%d1%80%d0%b0%d0%bd%d0%ba%d0%be%d0%b2-%d1%81%d0%bb%d0%b5%d0%b4-%d0%bb%d0%b5%d0%ba%d0%b0%d1%80%d1%81%d0%ba%d0%b0-%d0%b3%d1%80%d0%b5%d1%88%d0%ba%d0%b0-%d0%bf/", "text": "Първият ми час като студент беше на гробищата Синът ми отказа да е актьор, защото „Много бачкат, малко им плащат” Занимавал съм се и с търговия и ресторантьорство, все пак имам 4 деца – Г-н Ранков, тази година е юбилейна за вас, защото само преди месец станахте на 60 години. А на колко години се усещате и успяхте ли да съхраните детето в себе си?  – Чувствам се по същия начин, както през първата минута след 2000-та година. Все си мислех, че нещо голямо сигурно ще се случи, като дойде този милениум, но минаха първата секунда, първата минута, първият половин час – едно и също, както си беше и половин час преди това. Така че, кой знае каква голяма промяна едва ли може да има, но хората казват, че колкото повече остарява човек, толкова повече се вдетинява. Решаващ фактор да запазиш младия човек в себе си е не само връзката ми с театъра, но и със студентите. Годините си оказват влияние, но както казва брат ми: „Първите 60 години човек работи за суетата си, а след това вече започват да се появяват онези малки неща, които го радват, като барбекю, като чаша хубаво вино, дори и ако се появи едно внуче и става още по-красиво. Аз все още нямам внуци от моите трима сина и една дъщеря, но се надявам и това да стане. – За какво не ви достигнаха тези 60 години – на какво не успяхте да се научите?  – На много неща – не успях да стана хирург, не успях да стана режисьор и да уча режисура в Германия, но пък успях да си запазя едно почтено място във Военния театър, да направя четири деца, да се влюбя в много жени, голяма част от тях стоят все още в сърцето ми. Успях и в това, че сега живея с жена, която обичам, а се радвам и на изключителната обич, която съществува между мен и брат ми. Щастлив съм, че и мама все още е жива и съм доволен от това, че имам по 2-3 вечери свободни от театър и от преподаване през седмицата. – Над какво работите в момента?  – Със студентите правим театрална адаптация на „Аз съм емоционално създание” по книгата на Ева Енслър, което е една много тежка задача за първокурсници. Преподавам актьорско майсторство в една нова специалност – „Театрална продукция” и на тях им е много интересно и се запалиха. Надявам се на изпита в начало на следващия месец да покажат това, на което съм ги научил. Иначе, в момента имам 9-10 заглавия в репертоара в няколко театри. – Вие сте дублирал гласовете на любими герои в сериали като „Алф”, „Ало-Ало”, „Мистър Бийн”, „Напълно непознати” и „Модерното семейство”. Кой ви е най-любим от всичките персонажи, които сте озвучавал?  – Може би Роуън Аткинсън в „Мистър Бийн”. След като го озвучавах в началото и после почти всички телевизии ме викаха за неговия глас, а „Ало, ало” е излъчван сигурно над 36 пъти в българския ефир. Като цяло не съм озвучавал кой знае колко много филми, защото имам разпознаваем глас и както каза режисьора на дублажа Чавдар Монов: „Трябва да има специален персонаж за тебе”. – Постановката „Лудории в съботната вечер”, в която си партнирате с Антон Радичев, Искра Радева и Милена Атанасова се играе вече 500 пъти на сцената. С какво си обяснявате нейния успех?  – Самата група е много приятна, а пиесата ми доставя истинско удоволствие, защото е смешна, но и леко тъжна. – Коя е най-голямата лудост, която сте правил от любов?  – То не е толкова лудост, а по-скоро когато те обземе страх, като чуеш: „Бременна съм!” След това вече идва отговорността и така до следващата любов. – Имате четири деца – това си е истинско геройство в днешно време. Съжалявате ли, че не се занимават с актьорство?  – Не, всеки един от тях си намери пътя в живота. Дъщеря ми, която е „златната ябълка” след тримата си братя, все още не е много наясно с какво ще се занимава, защото е само девети клас. Първите ми двама сина завършиха сериозни науки в Лондон, а третия можеше да стане актьор и даже имаше няколко роли в българското, американското и италианско кино. Последният му филм беше „Омбре” и той беше самият Омбре – едно 17-годишно момче със забавено развитие, но след това категорично се отказа да става актьор. Още в първото си интервю, след дебютния му филм „Принцът и просякът” с режисьор Мариана Евстатиева и една журналистка го попита дали ще стане актьор като порасне, а той беше категоричен: „Не, няма да стана, ще стана юрист, или адвокат!” На въпроса є защо, той отговори: „Много бачкат, малко им плащат”. В момента учи арт мениджмънт в Мадрид. – За какви роли си мечтаехте като студент?  – Аз, като бях студент бях слаб, „красив, умен и талантлив”, или всичкото онова, което всеки млад актьор мечтае. Никога, ама никога не си представях, че мога да играя в комедия – аз, „красавеца”, а ето вече повече от 15 години повечето ми роли са комедийни! – Много от завършилите НАТФИЗ признават, че първия им час в Академията е незабравим, така ли е и при вас?  – Моят първи час като студент при проф. Елка Михайлова беше на гробищата в „Орландовци”… Тя ни заведе на алеята на актьорите и ни попита: „Този актьор, или тази актриса, гледали ли сте ги?” Някои ги бяхме гледали, а други не и тя каза: „Ето това ще остане от вас.” Нашето изкуство е доста ефимерно, то е само в рамките на тези два часа, в които си на сцената и получаваме признание и може би поради тази причина неистово се стремим да се занимаваме с театър, защото веднага получаваме награда – аплодисментите на зрителите, за разлика от някои романисти, музиканти, или художници, които получават своето признание след време. – Мислил ли сте някога да се занимавате и с нещо друго, освен с театър?   – О, аз съм се занимавал с доста неща – с търговия, с ресторантьорство, с какво ли още не, само и само да може да се живее, все пак четири деца трябва да се издържат. – А с повече пари чувствате ли се по-щастлив?  – Парите са необходимо нещо, в крайна сметка Мерилин Монро има една много хубава мисъл: „Щастието не е в парите, а в пазаруването”. – Има ли някоя театрална постановка, която ви е накарала да се замислите и ви е променила по някакъв начин?   – Предпоследната ми роля във Военния театър в постановката „След репетицията” на Бергман, с режисьор Валентин Ганев. В нея играем заедно със Стефка Янорова и Гергана Плетньова и мога да кажа, че придобих едни нови умения и преосмислих професията си. – С брат ви сте много близки – как стана така, че той без да иска ви е контузил доста сериозно и имате ли любима роля от неговия репертоар?  – Когато той влизаше във флота в казармата, аз започвах четвърти клас и разликата ни е голяма, а тази смешна история с болката в гръдната кост се получи точно заради голямата ни разлика. Тогава той много се зарадва като ме видя и ме прегърна толкова силно от обич, че аз припаднах в ръцете му! Той беше доста едър и силен – каякар – и аз в началото си помислих, че ме изпитва колко силен мога да бъда и не му казах, когато ме заболя, а направо си припаднах в ръцете му, това беше историята. Нямах чак счупени ребра, но имах травма – болка в гръдната кост и една година след това ходих прегърбен. Иначе любима ми е една от най-бляскавите му роли – „Зорба” в Добричкия театър, която за съжаление вече не я играе. – Гей ролите притесняват ли ви и имате ли такива приятели?  – Не ме притесняват. Това беше интересно приключение, което имахме с Вальо Ганев в „Клетка за сестрички”. В него ние не играехме клишето – гей, защото ставаше въпрос за една изморена връзка от 25 години, какъвто и човек да е до тебе – мъж, жена, ставаше въпрос за любов, но не беше такова начално влюбване и на всяка цена секс, а напротив играехме умората на връзката. Поради тази причина ролята ми стана много категорична. Даже мои приятели са ми казвали, че техни познати, с които заедно са гледали спектакъла са им казвали шепнешком: „Ние не знаехме, че Веселин Ранков е гей”, което е забавно. Аз имам такива гей приятели, както и мои студенти, които са ми признавали, че са такива още от самото начало и аз ги приемам съвсем нормално, само ги съветвам да не го демонстрират, защото в една трупа ние сме като едно семейство, на практика се „женим” за четири години и живеем заедно през това време. – Случват ли ви се необясними неща?  – Като вземах първия си клас в Академията и някак си през главата ми мина мисълта, че трябва да има един портрет на Апостол Карамитев в аудиторията, в която съм – бившата 18, сега 202. Обаче от кандидатстудентски изпити и суматоха забравих… Сетих се, чак когато вече водех студентите към аудиторията и си казах: „Боже, какъв глупак съм, трябваше да взема един портрет на Апостол Карамитев”. Когато влязох, бях направо в потрес, защото там имаше негов портрет и той ме гледаше от стената усмихвайки се. Стоях някъде две минути без да мога да реагирам, а студентите си помислиха, че съм толкова развълнуван от срещата си с тях, но аз им разказах за това своеобразно чудо и те разбраха защо съм се държал така. – Какво е вярата за вас и помага ли ви в трудни моменти?  – Когато бях на 29 години, имаше една нелепа случка с мен – стана една лекарска грешка и решиха, че съм болен от рак. Тогава за пет дни влязох в болница, усетих много неща, видях много неща… Първо – започнах да виждам, че има мравки по земята, че листата на дърветата се поклащат от лекото движение на вятъра, защото в ежедневието си ние не забелязваме такива детайли и подробности. Наскоро четох Емил-Мишел Чоран и ще го перифразирам: „Само хората, които са преживели и са имали страдания през живота си, само те са забелязали и осъзнали живота, защото иначе нищо не се случва и нищо не помниш”. Тогава, когато има някакво страдание е хубаво да отидеш и да постоиш някъде сам, да си поговориш с хората, които вече не са до теб, да помолиш Бог истински за смирението на душата си, за прошка и за подкрепа. Днес някак си всичко започна да се измерва в парични единици, има много гордост и много суета, а трябва да имаме смирение към нещото, което е по-силно от нас. Нашият гост  Популярният актьор Веселин Ранков е роден в Балчик през 1959 г. Завършва ВИТИЗ в класа на проф. Елка Михайлова и веднага започва работа в Драматичен театър „Иван Димов” в Хасково. През 1984-та става част от трупата на театър „Българска армия” и е един от учредителите, както и дългогодишен водещ на наградите „Аскеер”. Талантливият актьор е изиграл редица запомнящи се роли в театъра, в постановки като „Тартюф” , „След репетицията”, „Ножица трепач”, „Подробности от пейзажа”, „Кротката”… Лицето му е познато и от сериалите „Дунав мост”, „Клиника на третия етаж”, „Забранена любов”, „Откраднат живот” и други. Негов брат е друг известен наш актьор – Красимир Ранков, но двамата са си партнирали само веднъж на сцената – в постановката „Сега, или никога”, която се играе над 200 пъти. Веселин Ранков е доцент в НАТФИЗ, където от 1994 г. започва да ръководи свой клас.", "date": "2019.05.19", "title": " Веселин Ранков: След лекарска грешка почнах да виждам малките неща"}
{"url": "https://trud.bg/%d0%be%d1%82-%d0%bf%d0%be%d0%bd%d0%b5%d0%b4%d0%b5%d0%bb%d0%bd%d0%b8%d0%ba-%d0%b3%d1%8a%d1%80%d1%86%d0%b8%d1%8f-%d0%bd%d0%b0%d0%bc%d0%b0%d0%bb%d1%8f%d0%b2%d0%b0-%d0%b4%d0%b4%d1%81-%d0%b8-%d1%80%d0%b0/", "text": "Гръцкият парламент гласува дълго чакания от длъжниците законопроект за разсрочване на данъчните задължение на 120 вноски, както и разпоредба за намаляване на ДДС ставка. Законопроектът „Уреждане на задължения към социалноосигурителните органи, данъчната администрация и местните власти“ дава възможност на длъжниците за изплащане на просрочени задължения към данъчните органи от 18 до 120 вноски. Електронната платформа отваря в понеделник 20 май. Молбите за уреждане на задълженията трябва да бъдат подадени по електронен път до 28-6-2019. Първата вноска трябва да се плати в рамките на три работни дни от датата на подаване на заявлението. Следващите вноски се плащат до последния работен ден от следващите месеци като минималният размер на всеки транш не може да бъде по-малък от 30 евро. Намалената ставка на ДДС в някои продуктови категории пък ще изненада потребителите от понеделник 20 май. Намалението на ДДС, според съобщение на Министерството на финансите касае следните категории: – Основни хранителни продукти: От 24% до 13% – Хранителни заведения като ресторанти, таверни, закусвални: От 24% до 13%. От намаляването на ДДС, се изключва продажбата на алкохолни и безалкохолни напитки и сокове. – Електричество, газ, централно отопление: От 13% до 6%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " От понеделник Гърция намалява ДДС и разсрочва данъчни задължения, касае и българи"}
{"url": "https://trud.bg/%d0%b8%d0%b2%d0%b5%d1%82-%d0%bb%d0%b0%d0%bb%d0%be%d0%b2%d0%b0-%d1%81%d0%bf%d0%b5%d1%87%d0%b5%d0%bb%d0%b8-%d0%ba%d0%b2%d0%be%d1%82%d0%b0-%d0%b7%d0%b0-%d0%be%d0%bb%d0%b8%d0%bc%d0%bf%d0%b8%d0%b0%d0%b4/", "text": "Европейската шампионка на 100 м от първенството в Хелзинки през 2012 г. – Ивет Лалова, си осигури участие на олимпийски игри за пети път в кариерата си. На самия старт на сезона лекоатлетката постигна резултат от 22,55 сек. на 200 м на турнира „Голдън При“ в Осака, Япония. Това е рекорд за надпреварата, както и покрит норматив за най-важния спортен форум, който през 2020 г. ще се проведе в Токио и за световното първенство в Доха през 2019 г. Лалова спря хронометрите близо до личния си рекорд – 22,32 сек. от световното първенство в Пекин през 2015 г. Българката дебютира на олимпийските игри през 2004 г. с 4-то място на 100 м и 5-то място на 200 м. В Пекин през 2008 г. Лалова стигна до полуфинал на 100 м, през 2012 г. в Лондон – до полуфинал на двете дистанции, а в Рио да Жанейро преди 3 години завърши 8-ма на 200 м. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Ивет Лалова спечели квота за Олимпиадата в Токио"}
{"url": "https://trud.bg/%d0%b8%d0%b2%d0%b0%d0%bd-%d1%85%d0%b0%d0%b4%d0%b6%d0%b8%d0%b9%d1%81%d0%ba%d0%b8-%d0%bf%d1%81%d0%b8%d1%85%d0%be%d0%bb%d0%be%d0%b3%d0%b8%d1%8f-%d0%bd%d0%b0-%d0%bd%d0%b0%d1%88%d0%b5%d1%82%d0%be-%d0%b8/", "text": "През 2006 г. лондонският аукцион „Кристис“ направи опит да продаде тази чиния на кръстоносец. Оказа се, че находката е изровена от наш иманяр и търгът беше спрян. Пукна пролет, иде лято и лудо копане обръща земните пластове на родината. Иманярският сезон е в разгара си. Търсачите на съкровища се потят с кирки и лопати. Някъде ръмжат и багери. Криминалната статистика сочи, че древните находки са най-доходният бизнес в подземния свят. И най-безопасният. Ако те хванат с дрога, може да лежиш десетина години. За шепа антични монети дават само условно. През 2012 г. на търг в Ню Йорк една старогръцка драхма беше продадена за 3 250 000 долара! Иманярите са затворено общество, което общува на свой език, има своя символика и ритуали. Дълбоко вярва, че земята лежи върху пластове злато. Бронебойни патрони за тази вяра няма открити. Сред знаците, показващи пътеките към съкровищата, най-често е „кръст пергеллия“. Той е вписан в окръжност и олицетворява слънцето, което е покровител на царя на металите. Има още мечка с мечкар, магарешко копито, арнаутски юмрук, мома с менци и много други. Пътеките към имането са засвидетелствани с побратимена кръв и онаследявани под клетва. Златото не се прибира току-така, има ритуал. Курбан под светлината на луната е задължителен, защото гони злите сили. След него може да пипнеш богатството, което се спотайва от столетия. Според големия народовед Иван Хаджийски иманяр се става, когато си „трепнал“. Тоест нещо се е обърнало в душата. Вече не си на този, а в друг свят, белязан от тайнства и мистерии. В своята студия „Психология на нашето иманярство“ Хаджийски пише: „Във всеки знак, във всеки кръст, във всяка стрела, във всяко изображение в гората, във всяка случайна стара тухла, стар череп или хоросан иманярите виждат не чисто и просто останки от старо време, а доказателства, че наистина наоколо има имане, като че под всяка стара тухла за тяхно удоволствие трябва да се мъдри по едно гърне злато.“ Поместваме част от това забележително изследване. Ее… ех, майка му стара! Да копнеш с кирката… да блесне онова злато… ще полудееш Един троянец има скрити пари от Европейската война в Македония, но прави сметка, че струват толкова, колкото са разноските за отиване и връщане Ако след жетва, особено празничен ден, застанете някъде по тесния път, който извива край реката на несравнимото по красота ждрело Стенито, прорязващо Троянския балкан, или под скалите на поетичната и пълна с легенди „Негованка“ край Михалци, Търновско, или край пътеките, които водят към котленските местности Злостен, Пещерите, Нирец, из деретата на Странджа или в дефилето на Струма от гара Земен надолу, или де и да било в нашата страна, където се рони хоросан и се търкалят твърди, месени с пясък тухли от старите градища („калета“), ще видите малки групички от по двама-трима селяци, с торби през рамо, с провиснати на ръцете балтии, да вървят бавно, мълчаливо, сложили ръце отзад, и да оглеждат тайнствено всеки камък наоколо. Това са иманяри (малджии). Те търсят Кечипътека, Тънката пътека, Романската пътека, Кърджалипътека, Памукчипътека, Каруселипътека, които водят към самотворното кале, общата „мара“ (пещера), Женевискале, воденицата на Емин Аскюлията, Кадреткале, Кереметлимандра, Самоградното кале, кочията на поп Мартина, Латинското кале, ръката на сараф Яка, Коюмджийското място, Исаркале, Манукбеевата кочия, Игановото кале, Диреклията пещера, Софрата, Гемията, Копанята и др. Те търсят местностите на горните неща: Карадере, Бяла река, Дрянига, Габрига, Курталан, Мухчаница, Дебел дял, Саръгьол, Синия вир с пъстърва, Чемериковата поляна, Папратливата поляна, Ак Максим, Белите камъчета, Тепеличзир, Трането, Чуруковец, Курткая, Кушкая, Гарван канара, Таушантепе, Осраната канара, Якмасин, Гробищата, Кюпрюоладжак, Юртолукая, Шарапйолу и т.н. Те търсят нишаните (издялани върху камъни, плочи или скали знаци), които обозначават точното нахождение на същите: кръстове, кръст пергеллия, куча плешка с крака отгоре, квачка с 11 пилета, мома Рада с кобилица и менци, арнаутин мери сърна с пушка, червен камък с изписана на него гемия, кочия с четири коня, мечка с мечкар, волове с рало, впрегнато наопаки, 1/2 кокона изписана, три кокони изписани: едната държи пахар, другата – ибрик, а третата – дете с пелени, и т.н. В тези калета, подземия, подземни черкви, пещери, мери (дупки), някои от които представляват цели квартали или се простират по на 30 км, та дори чак от Странджа до Цариград, са скрити богатства от римско време и главно от воеводите: поп Мартин, Вълчан воевода, Кара Кольо, Алтън Стоян, Драгул воевода: везнета с жълтици, крино 3–4 оки Маргарит, тройни пари, безценни камъни, черен – 5 аршина широк и 3 дълбок, пълен със злато, медник с цванчове, звънец с 900 рубиета, бъчва с 48 ведра злато, 18 торби пари, буре 6 мери бели пари, 44 оки злато, 21 оки саде злато, три ката пари, 26 хазни злато, два товара злато и на 13 купчини пари и всички възможни съдове, пълни с пари: ботуши, казани, гърнета, бакъри и бакърчета, харании и каравани. Към тези заслепяващи богатства неуклонно са устремени невзрачните фигури на новите ни научни приятели, на които правим честта да ги вкараме в страниците на науката. Но не е ли злоупотреба с вниманието на читателя занимаването ни с дейността на тези хора, особено в този момент, когато светът се обръща с главата надолу, когато държави изчезват от лицето на земята като докоснати сапунени мехури; когато многотонни бомби превръщат до вчера цветущи градове в купища развалини, а жителите им в кървава кайма? Макар и това да не е един от най-належащите днес въпроси, все пак тъкмо сега, когато през грохота на събитията се търси обществен изход от неуредиците на днешния свят, ние трябва да се спрем на десетки хилядите хора у нас, които търсят пътя на личното разрешение на въпроса за богатство и бедност, и то по един толкова лумпенизуващ начин, че същият не издържа критиката дори на обикновеното еснафско опортюнистично благоразумие. Да не се забравя при това, че числото на заразените от иманярските бълнувания, т.е. числото на тези, които са превърнали иманярството във второ занятие, за която цел опропастяват себе си и семействата си; на тези, които само помагат на първите чрез съчувствие, средства, проучвания и осведомявания, и най-после на тези, които вярват в разума на всички подобни усилия, е не по-малко от броя на болните от туберкулоза. В редиците на тези сбъркани хора се числят дипломати, виден книгоиздател, инженер от най-голямото строително предприятие в София, учител от софийска търговска гимназия, други учители, началници на т. п. станции, търговци, занаятчии, чиновници. Грешните пари на тези заблудени души отиват повече в безполезно копане и дирене, но понякога и в джебовете на разни мошеници. Само малка част от мошеническите истории на тази почва излизат на сцената, защото „почтените“ граждани предпочитат честта пред парите. И ако нашето писание стигне до очите на тези хора, които имат свой душевен живот, нямащ нищо общо със здравия разум, свой език, своя „наука“, своя литература, свое кафене в София (на ул. „Екзарх Йосиф“ № 17), които поддържат връзки помежду си в цяла България и представляват една организация без устав, или пък даде средства на техните близки за вразумяването им, то същото ще изпълни една обществена задача, колкото и неголяма да е тя. За да почувствате духовната среда, сред която живеят иманярите, нашето изложение ще ви въведе в нея, така както се въвежда всеки новооглашен в тази особена действителност, в този свят на много малко истина и много сън и въображения, на видения (халюцинации) и привиждания (илюзии), на златни мечти и непоклатима вяра, на непробиваема безразсъдност и съсипваща упоритост, на най-изразено лековерие, суеверие и невежество, на най-вълнуващи легенди и пъстра поезия – изобщо в един от кътовете на тайния душевен живот на част от нашия народ. Гладът, беднотията, засягайки основните жизнени страни на човека, дават винаги силни чувства (афекти). В афективната (възбудената) душа на бедния мисълта за златото е мисъл за края на мъки и тегла; блясъкът на златото прелива в образите за земя, по която ралото ще проточи дълга бразда, а косата – сливащи се в далечината откоси; за висок бял дувар вместо стария прогнил плет; за къща на два ката, която да се белее хее… отдалеч; за дебел врат и червенобузи деца; за хранен кон, който нетърпеливо рови с копито и чака да го яхнат; за пеещи железни каруци; за весели и шумни сватби с тежки сватове, за големи гостета, за широк живот и дълбока почит: – Ее… ех, майка му стара! Да копнеш с кирката… да блесне онова злато… ще полудееш. – Разправя възбудено, със светещи очи старият иманяр и огъва меката махмудия – уви – единствена, и то купена, а не намерена. Историите за закопано имане шетат из народа от изконно време. Всеки знае по нещо от тях, но не всеки им обръща сериозно внимание:  – Свят широк, камъни много… Откъде да знаеш где е закопано, та да идеш да го откопаеш. Трябва да обърнеш цялата земя девет педи дълбоко. Че в земята има закопано имане, няма и не може да има никакъв спор, щом като и законът за имуществата, собствеността и сервитутите в чл. 67, законът за старините, законът за народното просвещение уреждат този въпрос. В мирно време имането е закопавано поради липса на банки, в размирици – поради липса на сигурност. Пари са закопавали разбойници, кърджалии, войници през време на война; пари са закопавали на случайно място оградени пътници или бежанци. Бай Иван през Балканската война утрепал един турчин и скрил парите в корените на една върба. Знае мястото и два пъти ходил да го обикаля, но спадало в турската военна зона и не можел да вземе парите. Един троянец има скрити пари от Европейската война в Македония, но прави сметка, че струват толкова, колкото са разноските за отиване и връщане. За да означи мястото на парите, бай Иван вероятно е оставил някакъв знак, побил е камък или върху някой пясъчник, който се реже лесно, е нарисувал кръст или стрела. Минават години, обаче бай Иван не може да си вземе парите, чак кога наближава да умре, разкрива тайната на синовете си. За да не забравят, те записват белезите и местността на книга, на една, на две или три – за сигур. Един от тези синове, сам или чрез другиго, взема парите, без да изтрие нишаните и без да остави бележка, че парите са взети. Бележките – „книгите, преписите“ – обаче остават като документи и стават причина хиляди хора да губят времето си, да разсипват здравето, парите и живота си, да търсят това, което отдавна е намерено и следователно не може да се намери втори път.", "date": "2019.05.19", "title": " Иван Хаджийски: Психология на нашето иманярство"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%bd%d0%b0-%d1%82%d0%b5%d1%80%d0%b8%d1%82%d0%be%d1%80%d0%b8%d1%8f%d1%82%d0%b0-%d0%bd%d0%b0-%d1%8f%d0%b7%d0%be%d0%b2%d0%b8/", "text": "Земетресение с магнитуд 2.9 е регистрирано на територията на язовир „Доспат“ в близост до Сърница. Това сочи справка на сайта на Национален институт по геофизика, геодезия и география към БАН. Земният трус е регистриран в 01.48 часа тази нощ и е с дълбочина 11.3 км.", "date": "2019.05.19", "title": " Земетресение на територията на язовир „Доспат“"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%bf%d0%b5%d1%82%d0%b8%d0%bc%d0%b0-%d0%bf%d0%be%d0%bb%d1%83%d1%87%d0%b0%d0%b2%d0%b0%d0%bb%d0%b8-%d0%bd%d0%b5%d0%bf%d1%80%d0%b0%d0%b2/", "text": "Поредна група жители на Разградско, получавали неправомерно инвалидни пенсии, издири областната полиция. В сектора за икономически престъпления са започнати нови пет досъдебни производства срещу хора на възраст 68-70 години, които са получавали пенсии с фалшиви експертни решения от ТЕЛК. Разследваните са от селата Дянково, Езерче и Синя вода, уточняват от полицията. Допълват, че тепърва ще се установяват щетите, нанесени на общественото осигуряване, но периодът бил от 2009 до 2019 г. В това време освен пенсиите вероятно е имало изплащани и добавки. Около 300 са разследваните и съдени жители на региона, които са получавали такива пенсии с фалшиви документи. Разследванията в Разградско са започнали още през 2012 г., когато била установена група, пласирала експертните решения, в които били описани несъществуващи болести. Хората, които са взимали инвалидни пенсии, обикновено били безработни и такива без стаж, които си набавяли документи, за да получават някакви пари за оцеляването си. Повечето от тях възстановяват парите на НОИ след разкриване на случая и им налагат условни наказания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Разследват петима, получавали неправомерно инвалидни пенсии в продължение на 10 години\t"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0%d0%ba%d0%be%d0%b2-%d0%b2-%d1%81%d0%b0%d0%bc%d0%be%d0%ba%d0%be%d0%b2-%d0%bd%d0%b0%d1%88%d0%b8%d1%82%d0%b5-%d0%be%d0%bf%d0%be%d0%bd%d0%b5/", "text": "„Пътят, по който ГЕРБ поведе България преди 10 години – е без алтернатива. От най – малкото село до най – големия град хората оценяват постиженията от реализацията на проектите с европейско финансиране. Но нашите опоненти знаят само как да рушат, не и да градят. Това бяха думите на кандидата за представител на България в ЕП Андрей Новаков. Той участва в централното предизборно мероприятие на ГЕРБ-София област, което се проведе на централния площад „Захари Зограф” в град Самоков. В него взеха участие още кандидатите за евродепутати от листата на ГЕРБ и СДС Лиляна Павлова и Ивелина Василева, областният координатор на ГЕРБ-София област Галя Георгиева, народните представители от ГЕРБ Валентин Милушев, Васил Цветков и Мартин Тинчев, кметове и общински ръководители от ГЕРБ в областта. „С усилена работа, сериозна подкрепа и доверието, което имаме от гражданите и европейските ни партньори – българите сме достойна част от Европа. Само заедно като екип ще продължим да градим просперираща България“, посочи пред присъстващите кандидатът за евродепутат Лиляна Павлова и допълни: „Нека се обединим и на 26 май да дадем силен отпор на нашите опоненти и покажем, че България върви напред”. „Всеки един човек трябва да усети подкрепата на Европа, независимо къде в България живее. Важно е в Европейския парламент да има хора, които знаят как работят европейските институции и как да отстояват интересите на страната ни. Ние работим за политики, които гарантират чиста и здравословна среда и по-добър живот на хората”, каза на свой ред кандидатът за евродепутат Ивелина Василева. Избори 2019. Платено съдържание. Купуването и продаването на гласове е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Андрей Новаков в Самоков: Нашите опоненти знаят само как да рушат, но не и да градят\t"}
{"url": "https://trud.bg/%d0%b8-%d1%82%d0%b0%d0%b7%d0%b8-%d0%b3%d0%be%d0%b4%d0%b8%d0%bd%d0%b0-%d0%b2%d0%b5%d0%bb%d0%b8%d0%ba%d0%be%d1%82%d1%8a%d1%80%d0%bd%d0%be%d0%b2%d1%81%d0%ba%d0%b8%d1%82%d0%b5-%d0%b0%d0%b1%d0%b8%d1%82/", "text": "Предстоящите на 26 май евроизбори по никакъв начин няма да нарушат и  възпрепятстват провеждането на абитуриентските балове и преминаването на зрелостниците по „червения килим” пред сградата на Музикално-драматичния театър, съобщиха от Община Велико Търново. Дефилетата ще се проведат за девета поредна година по инициатива на кмета Даниел Панов. Шествията ще се състоят на 24 и 25 май. Първата вечер е за възпитаниците на Професионалната гимназия по строителство, архитектура и геодезия, Старопрестолната гимназия по икономика, Професионалната гимназия по моден дизайн,  СУ „Емилиян Станев” и Езиковата гимназия. Втората вечер ще дефилират випускниците на Спортното училище, Природо-математическата гимназия, Професионалната гимназия по електроника, Хуманитарната гимназия, СУ „Владимир Комаров”, Частната „Аркус”, Професионалната гимназия по туризъм и СУ „Вела Благоева”. Малко над 400 са  дванайсетокласниците, завършващи профилирани гимназии и средни училища на общинско финансиране през учебната 2018/19 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " И тази година великотърновските абитуриенти ще минат по червения килим"}
{"url": "https://trud.bg/%d0%b4%d0%b2%d0%b0%d0%bc%d0%b0-%d1%82%d1%80%d1%83%d0%b4%d0%be%d0%b2%d0%b8-%d0%bc%d0%b5%d0%b4%d0%b8%d0%b0%d1%82%d0%be%d1%80%d0%b8-%d1%89%d0%b5-%d0%b0%d0%ba%d1%82%d0%b8%d0%b2%d0%b8%d1%80%d0%b0%d1%82/", "text": "Двама трудови медиатори вече са назначени по проект „Социално-икономическа и образователна интеграция на уязвими групи в община Павликени“. Основните им задължения се свеждат до достигане на неактивни лица, вкл. от ромски произход, които да бъдат идентифицирани, информирани и мотивирани за включване в заетост, обучение или регистриране в Дирекция „Бюро по труда”. Медиаторите ще провеждат срещи с представителите на целевата група, на които ще обясняват предимствата им при промяна на социалния им статус. Екипът ще посещава регулярно всички населени места в общината. Офисът се намира в гр. Павликени, ул. „Раковски” №4, в сградата на Център за подкрепа за личностно развитие (бившето начално училище). В рамките на проекта са обхванати социално-икономически и образователни дейности, чрез които се цели да се постигне успешна интеграция на ученици, родители и безработни лица от уязвими групи на територията на  община Павликени. Стойността му е  816 400,44 лв., от които 693 940,37 лева европейско съфинансиране и 122 460,07 лева национално съфинансиране. Срокът за изпълнение на проекта е до 31.12.2020 г. Договорът се финансира от Европейския съюз. Партньори по проекта са ЦМДТ „Амалипе“ гр.Велико Търново, СУ „Бачо Киро“ гр. Павликени и Общинско предприятие „БКД” гр. Павликени. Асоциирани партньори по проекта са Министерство на образованието и науката, Агенция за социално подпомагане, Агенция по заетостта и Регионална здравна инспекция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Двама трудови медиатори ще активират уязвими лица в община Павликени\t"}
{"url": "https://trud.bg/%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8%d1%8f%d1%82-%d0%bd%d0%b0%d0%b4%d0%b7%d0%be%d1%80-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d1%81%d0%bb%d1%83%d1%87%d0%b0/", "text": "Медицинският надзор разследва случай с починал пациент с ХИВ, информира  . Според пациентските организации причината е, че няколко болници отказали да го приемат. Преди 4 години британецът Крейг Харпър избира да живее в село Стояновци. Започва да помага на местните и дори изгражда безплатна интернет мрежа. В средата на февруари се почувствал зле. Месец по-късно във великотърновската болница разбира, че е серопозитивен. От лекар разбира, че не може да остане за лечение там. След известно лутане Крейг е настанен в Инфекциозната болница в София с потвърдена диагноза и съмнения за хематологично заболяване. Консултира го специалист от болница „Св. Иван Рилски“, но казват, че нямат места, за да го приемат. Приет е в Националната болница по хематология, откъдето се съмняват дали наистина в болница „Св. Иван Рилски“ места не е имало. Установява се, че е развил СПИН и е върнат обратно в инфекциозна болница. На 5 май Крейг умира. Според пациентски организации причината може да е честият отказ за лечение, който пациенти с ХИВ получават. Резултатите от проверката ще станат ясни до края на месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Медицинският надзор проверява случай с починал мъж с ХИВ\t"}
{"url": "https://trud.bg/%d0%bf%d1%81%d0%b8%d1%85%d0%b8%d1%87%d0%bd%d0%be-%d0%b1%d0%be%d0%bb%d0%b5%d0%bd-%d0%bc%d1%8a%d0%b6-%d1%83%d0%b1%d0%b8-%d0%bc%d0%b0%d0%b9%d0%ba%d0%b0-%d1%81%d0%b8-%d0%b2-%d1%85%d0%b0%d1%81%d0%ba%d0%be/", "text": "Син уби 71-годишната си майка в хасковското село Войводово, заяви пред   директорът на полицията Ангел Цанков. Възрастната жена е била удряна с юмруци и ритници. След убийството – мъжът сам извикал полиция. Той е с тежко психично заболяване, бил е и подлаган на лечение в болница. По данни на полицията пенсионерката е била малтретирана с години. Заподозряна по случая е и дъщерята на убитата. По разследването вече са назначени експертизи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Психично болен мъж уби майка си в Хасковско, заподозряна е и сестра му"}
{"url": "https://trud.bg/240-%d0%b4%d0%b5%d1%86%d0%b0-%d1%82%d0%b2%d0%be%d1%80%d0%b8%d1%85%d0%b0-%d0%b7%d0%b0-%d0%bc%d0%b0%d0%b4%d0%b0%d1%80%d1%81%d0%ba%d0%b8%d1%8f-%d0%ba%d0%be%d0%bd%d0%bd%d0%b8%d0%ba/", "text": "Близо 240 деца от цялата страна твориха за глобалния символ на България – Мадарския конник. В неделя в Шумен бяха наградени най-добрите 60 автори, участвали в XI-я Национален конкурс за рисунка, компютърна рисунка, презентация, литературен конкурс и декоративно приложно изкуство. Те получиха награди и грамоти, както и екскурзия до уникалния скален релеф. Участниците бяха на възраст от 7 до 19 г. от Шумен, София, Бургас, Варна, Пловдив, Русе, Велико Търново, Разград, Монтана, Търговище, Дряново, Летница, Попово, Ловеч, Полски Тръмбеш, Бяла Слатина, Кърджали, Хасково, Балчик, Ямбол, Раднево, Тервел, Гоце Делчев, селата Коларово, Зафирово и Руен. От тях 77 се представиха с литературни творби, 70 автори с рисунки, 35 с пластики, 25 с компютърни рисунки и 13 с презентации. Председатели на журито в различните направления бяха шуменците – поетът Антонин Горчев и художникът доц. Валентин Кулев. Организатори на конкурса са Министерство на образованието и науката, Национален дворец на децата, Община Шумен и Обединения детски комплекс в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " 240 деца твориха за Мадарския конник"}
{"url": "https://trud.bg/%d1%81%d0%bb%d0%be%d0%bd%d1%8a%d1%82-%d0%bc%d0%be%d1%8f%d1%82-%d0%bf%d1%80%d0%b8%d1%8f%d1%82%d0%b5%d0%bb-%d0%b7%d0%b0-%d0%ba%d0%be%d0%b3%d0%be%d1%82%d0%be-%d0%b2%d1%81%d0%b8%d1%87/", "text": "Раджеш Хана, изпълнил ролята на Раджу, е най-голямата звезда в Индия Песента „Чъл, чъл о мери хати“ звучи от всяка ромска къща, а децата в училище я знаят наизуст Тануджа много пуши и никога не е обичала училището Индийският филм „Слонът, моят приятел“ няма аналог през 70-те години на миналия век. Където и да се появи по света, той чупи всички рекорди по гледаемост. Историята за слона Раму, спасил малкия Раджу, а след това и неговия син, макар и наивна с тривиален сюжет, е сред любимите и на българската публика тогава. И днес почти 50 години след това, песента „Чъл, чъл о мери хати“ може да се чуе от някоя ромска къща. Ето историята на филма и на главните герои – актьорите Раджеш Хана и Тануджа, превърнали се в най-големите кинозвезди на Индия.  Представете си следната картина – пред вас е великолепен червен кабриолет „Шевролет Импала” от 1958 г. и вместо автомобилът да се носи по прашния път, той е бутан от… стадо слонове. Всъщност, животните с хоботи са само четири и със сигурност напълно осъзнават ситуацията, разиграваща се около тях. В кабриото е съвременна красавица със закачлив поглед и леко нацупени устни, а около нея млад индиец, облечен в цикламени дрехи, който с разтапяща усмивка й пее щастливо: „Чъл, чъл о мери хати…” Идилия, пълна идилия! Тази картина е стопкадър от култовия филм от 70-те години на миналия век „Слонът, моят приятел” (премиерата му е през 1971 г.). Та този шевролет се разваля в средата на пътя и, както се случва във филми като този, ставаме свидетели на един класически красив флирт, в който обаче погледът на зрителя е прикован в четирите слона, а не толкова в двойката симпатяги, които естествено че ще се влюбят, както е ясно и за малките деца. Тази сцена от индийския филм е гледана десетки милиони пъти в ютюб, а самият филм е една от най-касовите продукции на Боливуд, гледани не само в Индия, а и в много други страни по света. В бившия Съветския съюз например той събира повече от 85 милиона зрители, а днес продължава да е след първите 90 най-гледани чуждестранни филма за всички времена. И това е така почти навсякъде, където се появи в кината по света. България не прави изключение от общата лудост, макар че по нашите екрани „Слонът…” е показан чак след три или 4 години. Огромни опашки се вият тогава пред кината, чака се по цял час за заветните билети от 15 до 35 стотинки (на балкона). Летните кина са претъпкани, някои зрители гледат качени на дърветата около тях, а не малка част с усмивка могат да потвърдят, че са гледали филма по пет, а някои дори и по 10 пъти. Хлипащите зрители, преживяващи съдбата на героите от почти 3-часовата боливудска музикална мелодрама, не се стесняват да трият сълзите си и да оплакват видяното на екрана. „Слонът, моят приятел” е истински феномен в онези години. Вярно е също, че братята цигани успяват да запишат всички песни от филма на магнетофоните и касетофоните си и от всяка ромска къща звучи на макс „Чъл, чъл о мери хати”. В училище няма дете, което да не знае и да не пее песента – на индийски при това. Някои ромски деца дори имат щастието да се сдобият с имената на главните герои Раджу и Тану… Истерията по този филм няма как да се сравни с днешните суперхитове – просто нещата са несравними, защото времената са различни. Сюжетът на филма е тривиален – по време на катастрофа, предизвикана от крава на пътя, малкият Раджу (около 5-годишен) – изхвръква от колата след удара и попада в джунглата. Той е обречен на гибел – към него се приближава леопард, но в същото време наблизо се оказва слонът Раму, който го спасява. Хваща с хобота си ръката му и го води при хората. Така започва трогателната дружба между Раджу и Раму. След дни детето се връща вкъщи, отваря вратата и влиза с… четири слона – Раму със семейството си. Разбирайки какво е станало, сърцето на бащата не издържа от голямата емоция и точно преди да умре успява да му каже никога да не се разделя със своя спасител и да пази новите си приятели. Така и започват да живеят – Раджу и четирите слона. Сирачето Раджу в компанията на своите четирима приятели трябва да работи по улиците, за да оцелее. След смъртта на баща си той губи и своя дом. Като пораства, решава да направи зоологическа градина „Светът на любовта”, в която има различни диви животни – лъвове, тигри, маймунки, но разбира се главната роля се пада на слона Рану… Случайността го среща с Тану – докато играе футбол със слоновете, топката попада в ръцете на минаващата наблизо с кабриолета си красавица (този момент разказахме в началото). След това е ясно – двамата се влюбват. Богатият баща на Тану – Ратанлал (в ролята е актьорът Мадар Пури), се противопоставя на този съюз, но впоследствие се успокоява и позволява на младата двойка да се ожени. Раджу обаче категорично отказва финансова помощ от своя тъст и подкрепян от младата си съпруга разработват зоологическата градина и така успяват да спечелят достатъчно. По законите на Боливуд не може всичко да е в розово. Тану започва да се чувства пренебрегвана заради любовта на съпруга си към неговите приятели слоновете. Нещата в отношенията на двойката се влошават след раждането на сина им, защото Тану се страхува за живота на детето си – слоновете все пак са животни и могат да го увредят. И заявява категорично на Раджу – да избере тях или семейството. Когато Раджу избира своите приятели, зрителят става свидетел на цялата драма, гарнирана и с много музика и песни. Добрият Раму обаче решава да събере отчуждената двойка отново, той дори спасява бебето им от змия. Но заради злодея Саруан Кумар (в ролята актьорът К.Н. Сингх), който иска да убие Раджу, слонът ще трябва да пожертва живота си. Смъртта на Раму събира отново семейството, а болката на Раджу по своя най-добър приятел е показана по сърцераздирателен начин на екрана. Филмът е заснет в най-добрите традиции на Боливуд. Наивен, трогателен, проникновен – такъв, какъвто трябва да бъде един филм за всемирната любов в онези години. Наистина актьорският състав е блестящ – Раджеш Хана и Тануджа, които изиграват съответно ролите на Раджу и Тану, се превръщат в най-големите любимци на Индия. Хана е великолепен и в добротата, и в яростта, и в любовта си. А Тануджа е толкова млада, искрена и красива. Индийската версия на „Таймс” изчислява и умопомрачителните приходи на този филм на много места по света. В Индия например през 1971 година, когато е премиерата му, лентата успява да спечели рекордните тогава 35 милиона (за сравнение – 70 милиона е бил брутният вътрешен продукт на Индия!), което през 2017 г. с инфлацията е преизчислено на 3,65 милиарда долара. 40 години след премиерата на филма през 2009 година „Таймс” отбелязва, че „Слонът, моят приятел” остава несравним с магията си, а киноиндустрията на езика хинди, на който е сниман той, все още не може да направи подобна детска продукция с такъв феноменален успех. Интересна е съдбата и кариерата на актьорите, изпълнили главните роли – Раджеш Хана и Тануджа Самарт, известна като Тануджа. Хана без преувеличение може да се нарече най-голямата звезда на Индия. Някои познавачи сигурно биха репликирали, че известният Радж Капур е по-голям от него, но няма да са прави. Раджеш Хана е не само актьор, той е изключително влиятелен филмов продуцент, той е и политик. Роден е на 29 декември 1942 година в днешния щат Пенджаб с името Джатин, което по-късно чичо му променя на Раджеш за първата му роля. Обявен е за първата и най-голяма суперзвезда на Индия, твори най-вече на езика хинди. Играе главна роля в 127 филма, а в десетки други има второстепенни роли. Дебютът му на екрана е през 1966 г. във филма „Aakhri Khat”, който е предложен за номинация за наградата „Оскар” за чуждоезичен филм. Хана е отгледан от роднини на биологичните му родители. Неговите осиновители работят в железопътна компания близо до Мумбай. Още в гимназията започва да играе в училищни театрални постановки, печели много награди и като студент. Раджеш е един от осемте финалисти от над 10 000 участници в конкурса „Индия търси талант”. След като го печели, кариерата му тръгва стремително нагоре. Играе в 17 поредни хитови продукции, за да стигне до „Слонът, моят приятел” през 1971 г., който чупи всички рекорди. За периода 1970-1987 г. Хана е най-високоплатеният индийски актьор. През 80-те всъщност най-големите звезди на Индия са той и Амитаб Бачан. По време на върховата си кариера Раджеш участва в много публични изяви, които в Индия се превръщат в истинско стълпотворение. Местата, на които се появява, веднага са окупирани от десетки хиляди фенове – те целуват колата му, жените я покриват цялата с целувки от червило, застават на пътя, скандирайки името му. Хана получава писма, написани с кръвта на най-заклетите му фенки. Не са малко тези, които в лудостта си се омъжват за… снимката му. Жените се качват по масите, по дърветата, за да го видят, когато минава. Стоят на опашки пред студията на Боливуд, за да зърнат за секунда любимеца си. Хана винаги се нуждае от полицейска защита, за да се предпази от любовта на феновете си, когато е на публично място. След като се жени през 1973-а за Димпъл Кападиа, милиони индийки са в истински траур. Музиката остава една от големите атракции през цялата кариера на Хана. Саундтраците на филмите му се разпродават в милионни тиражи. Всъщност, песните се изпълняват от Кишоре Кумар, който до смъртта си през 1987-а е гласът на Раджеш. Би Би Си прави филм за него още през 1973-а – „Суперзвездата от Мумбай”, а в Мумбайския университет специално се изучава „харизмата на Раджеш Хана”. Освен в романтични мелодрами, той играе и в доста социални филми – някои от тях срещу корупцията, което още повече издига реномето му. Друга голяма мегазвезда на Боливуд – Камал Хасан – негов много добър приятел, споделя за тяхно общо преживяване през 1985 година. По време на снимките на филма „Роякът” присъства и Раджеш – „звездата на хилядолетието”. До последно се пазело в тайна, че Кхана е там. Но публиката, която се събира винаги около снимки на филми, разбира и изведнъж хората стават хиляди. Хана отказва да избяга и неизбежното се случва – Кемал разказва за истинския ад, през който е минал, за да опази приятеля си от народната любов. Той се превръща в негов бодигард, докато го води през тълпата. Ризата му е разкъсана, одраскан е до кръв, но Хана се наслаждава на всичко, дори се смее като малко дете. През 80-те той е помолен от правителството да изтегли печелившия номер от Държавната лотария на стадион. Препълненото от над 50 000 души спортно съоръжение е разтърсено от възгласи, когато публиката вижда своя любимец. Той е като Цезар за тълпата. Хана има и политическа кариера. По настояване на Раджив Ганди той се включва в кампанията през 1984 г. В изборите през 1991-а за седалището на Конгреса в Делхи губи само с 1589 гласа, като има големи съмнения за измама. Провеждат се допълнителни избори и на следващата година Хана печели с 25 000 гласа преднина. След 1996 г. обаче актьорът решава, че повече не се интересува от активна политика. След напускане на парламента той е само активист на партията до 2012 г. Личният му живот също е на показ. В началото на 70-те Хана се влюбва в модната дизайнерка и актриса Анжу Махендру, с която имат връзка 7 години. След внезапната си слава, Раджеш настоява Ажу да напусне актьорската си кариера и това е краят на любовта им. По-късно Хана се жени за начинаещата актриса Димпъл Кападиа. Двамата имат две дъщери, но след 10 години се разделят неофициално – и този път Хана настоява съпругата му да стане домакиня. Следващата връзка на Хана е с младата Тина Муним. Раджеш обаче отказва да се ожени за нея, защото смята, че бракът им би имал лошо влияние върху дъщерите му. През всичките тези години Раджеш и Димпъл поддържат приятелски взаимоотношения и накрая отново се събират. И двете му дъщери минават през киното, но в крайна сметка по-голямата Туинкъл започва да се занимава с интериорен дизайн, а по-малката Ринке се омъжва за инвестиционен банкер в Лондон. През юни 2012 г. Индия разбира за влошеното здраве на своя екранен кумир – диагностициран е с рак. На 18 юли, ненавършил 70 години, Раджуш Хана умира в дома си, обграден от семейството си. На погребението му на следващия ден се събират десетки хиляди. Феновете идват от цяла Индия, дори от Калифорния, Сингапур и други места. Полицията трябва да контролира огромната тълпа, събрала се на шествието от къщата на Хана до крематориума, която плаче неистово. Дори появилият се дъжд не може да ги уплаши. Кладата му е осветена от неговия внук Арав с помощта на зет му – известният актьор Акшай Кумар, омъжен за голямата му щерка. Последните думи на Кхана били „Времето свърши. Съберете се“. Малко преди да умре Хана прави и специално записано послание към всички свои почитатели, в което благодари за любовта им към него. Споделя как е станал успешен актьор без да има никой известен кръстник зад него. Излъчено е по време на погребалната процесия. Пепелта му е потопена в реката Ганг след седмица от неговата съпруга Кападиа и от дъщерята Ринке. Тануджа, другата любимка на индийските зрители, която изиграва любимата на Раджу в „Слонът, моят приятел“, също има интересна съдба. Макар да няма славата на Хана, тя също е много известна актриса, която играе в над 112 филма. Родена е в семейство на кинаджии на 23 септември 1943 г. и дебютира в киното още 7-годишна. В него тя участва със сестра си Нутан Бел и с майка си Шобна Самарт. 42 години по-късно Тануджа повтаря историята и също участва в дебютния филм на дъщеря си Каджол. Там двете играят майка и дъщеря. Съпруг на Тануджа е режисьорът Шому Мукерджи. Цялата й фамилия е от актьори и режисьори – родители, братя, сестра, лели, чичовци, дъщери, племенници… Актрисата обожава да пуши и никога не се притеснява да прави това дори на неприемливи публични места. Тануджа признава, че не е обичала училището, но винаги е имала афинитет към чуждите езици. Когато учи в Швейцария, тя пише писма до баща си на немски. Напуска го на 16 години и започва филмова кариера, защото иска да помогне на семейството си, което е заплашено от финансова криза. Тануджа не се е възприемала много сериозно като актриса, но затова пък остава с мечтата си да бъде голям художник. Със съпруга си живеят заедно 10 години, след което се разделят неофициално. Тануджа е истински социален работник и в последните години тя активно се занимава с екологичните проблеми. Двете й дъщери са много известни в родината си – първата е Каджол – една от любимите актриси в Индия, а другата – Таниша, в момента е известна телевизионна водеща.", "date": "2019.05.19", "title": " „Слонът, моят приятел”, за когото всички плачехме\t"}
{"url": "https://trud.bg/%d1%82%d1%80%d0%b5%d0%b9%d1%81-%d0%b8%d0%b7%d0%b3%d1%80%d0%b0%d0%b4%d0%b8-%d0%bd%d0%b0%d0%b9-%d1%82%d1%80%d1%83%d0%b4%d0%bd%d0%b8%d1%8f-%d1%83%d1%87%d0%b0%d1%81%d1%82%d1%8a%d0%ba/", "text": "Пуснаха движението по най-тежкия участък от  магистралата по южния край на Коридор №10, в Гърделичката клисура. Строител е българската „Трейс Груп Холд“ АД, която изгради отсечката  Гърделица (Горно Поле) – Царичина Долина, ЛОТ2: Пътища и мостове от Тунел Предеяне до Царичина Долина. Участъкът беше разделен на 5 ЛОТА,  построени са 36 моста и два от  най-дългите  тунели в Република Сърбия. Ръководителят на проекта инж. Стойко Мешков благодари на колегите си с думите на Иво Андрич: „От всичко, което човек в стремежа си към живот, издига и строи, най-доброто и най-ценното в моите представи са мостовете. Те показват мястото, на което човек е срещнал препятствие и не се е спрял пред него, а го е преодолял“. Този обект е важна част от пътя ни в Сърбия, но сигурен съм и на Балканите, допълни той. Коридор №10 е един от най-важните паневропейски транспортни коридори, който минава през Сърбия и свързва Австрия, Унгария, Словения, Хърватия, Сърбия, България, Македония и Гърция, чието строителство започва през 1970 г.", "date": "2019.05.19", "title": " „Трейс Груп“ изпълни лот 2 на Гърделица, Коридор №10"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%ba%d0%be%d0%bc%d0%b5%d0%bd%d1%82%d0%b0%d1%80%d0%b8%d1%82%d0%b5-%d0%be%d0%ba%d0%be%d0%bb%d0%be/", "text": "Коментарите около срещите ми по повод процедурата за избор на нов главен прокурор са една изкуствена драма, всички знаят много добре, че аз не каня магистрати вкъщи или на тайни вечери, нито викам главния прокурор всяка сряда. Не обсъждам личности по принцип, не настоявам за имена, аз съм за спазване на закона, затова мисля, че тези консултации отговарят на обществените очаквания за ясни критерий, мотивирани предложения и прозрачни процедури при избора на нов главен прокурор. Защото обществото ни очаква справедливост, очаква реална борба с корупцията, затова и всички институции, ангажирани с този избор, трябва да осъзнават и да не забравят високата обществена отговорност. Това заяви в Благоевград президентът Румен Радев пред медиите. На въпрос как ще коментира хора на преговорите за самолетите F-16 каза, че след като правителството и народното събрание задраскаха състезателната процедура, която е гарант за постигане на най-добри условия за България, вече трудно можем да говорим за преговори. „Правителството прие българите да плащат при неясни условия и да плащат повече, но не казва колко, защото са неясни условията. Неясни са условията и за индустриално сътрудничество и офсет така важни за нашата икономика. И аз мисля, че в този много важен проект не трябваше да се подхожда с лозунги и заклинания, а с реални аргументи и силно се надявам правителството си в стремежа да намали цената, да не посяга на целостта на пакета и способностите, защото това ще обезсмисли целия проект, коментира още Радев. Държавният глава бе специален гост на церемонията по дипломирането на поредния випуск студенти в Американския университет. Радев поздрави на английски език студентите-дипломанти и им пожела попътен вятър и светло бъдеще. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Президентът Радев: Коментарите около срещите ми за процедурите по избор за главен прокурор са изкуствена драма"}
{"url": "https://trud.bg/%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d0%b3%d0%be%d1%80%d0%b0%d0%bd%d0%be%d0%b2-%d0%bf%d1%80%d0%b5%d0%b4-%d0%b0%d0%ba%d1%82%d0%b8%d0%b2%d0%b0-%d0%bd%d0%b0-%d0%b3%d0%b5%d1%80%d0%b1/", "text": "Не бива „Визия за България“ да се бърка с Мизия за България, заяви пред препълнената зала на „Арена Армеец“ финансовият министър Владислав Горанов. Той бе първият оратор на основното предизборно събитие на ГЕРБ. След президентските избори през 2016 г. сме изправени пред безпрецедентна проява на политическо генно инженерство, което има единствената цел да събори демократично избраното правителство. За тази цел дори се слели ляво и дясно, констатира той. И изреди цифрите – 120 милиарда ще стигне до края на мандата на това правителство БВП до края на мандата, отчете финансовият министър. С 40 на сто нараства БВП, с 3,4 на сто нараства икономическият растеж за първото тримесечие, отчете Горанов. Това четвъртият най-добър в ЕС растеж, заяви той. За март 1247 лв. е средната работна заплата, като нараства от 2015 г. до сега с близо 50%. Опонентите се движат от лични домогвания до властта, обобщи финансовият министър на фона на статистиката. Нямаме причина да нямаме самочувствие. Научихме важни уроци по трудния начин, заяви още Горанов. Целенасоченото подвеждане на обществото с грешни или лъжливи тези е престъпно подвеждане на обществото, категоричен беше Горанов. Време е да надграждаме Европа, аз искам Европа да бъде по-дръзка, да се мери с всичко с нашите глобални приятели и конкуренти, пожела веднага след него вицепремиерът Томислав Дончев. Утре трябва да бъдем по-добри, отколкото сме били днес, заключи той. Следващия програмен период нашият приятел Томислав Дончев ни е обещал три пъти повече самостоятелност за европейските средства, пое от него думата зам.-председателят на ГЕРБ и бургаски кмет Димитър Николов. Той подчерта, че така общините сами ще решават кои инфраструктурни проекти да финансират и развиват. Нека се вдъхновим от енергията на нашия премиер Бойко Борисов и на 26-ти да постигнем победа. Победа, приятели, призова множеството Николов. Избори 2019. Платено съдържание. Купуването и продаването на гласове е престъпление.", "date": "2019.05.19", "title": " Владислав Горанов пред актива на ГЕРБ:  Не бива „Визия за България“ да се бърка с Мизия за България\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d0%bf%d1%80%d0%b5%d0%b4-%d0%b3/", "text": "Днес трябва да бъдем по-добри, отколкото сме били вчера, изтъкна в словото си вторият оратор в зала „Армеец“ – вицепремиерът Томислав Дончев. „Първо бих искал да говоря за Европа“, посочи Дончев и обърна внимание, че е имало времена, в които е имало разруха и войни. „Сега е друго време. Сега е време да изграждаме, да надграждаме Европа, да я правим по-силна, да я правим по-сигурна. Освен благоденстваща, социална, аз искам Европа да бъде по-дръзка, да се мери във всичко с нашите глобални приятели. Недейте да слушате тези, които ни обясняват, че Европа е стара, и е загубила хъс. Докато Европа има дръзка цел, докато Европа се развива, тя е млада“, каза Дончев. „Имаше времена не много отдавна, когато в България имаше разруха, когато не се създаваше нищо ново, а изграденото се разграбваше. Имаше времена на смут, на разкол. Надявам се тези времена да са минали отдавна. Сега е време да се гради и надгражда България. Като казвам да се гради нямам предвид само пътища, железници, училища, детски градини, паркове и лаборатории“, посочи още Дончев. Според него трябва да се фокусира гражданската енергия на едно място. „Не слушайте тези, които ни обясняват, че България би тръгнала по-бързо напред, като се движи назад. Едва ли някой тук се съмнява, че ние тук сме най-добрите, но имаме опит“, подчерта той. „Имаме опит, имаме експертиза. Това не е достатъчно“, изтъкна той и подчерта, че е важно доверието. „Доверието е тази тънка нишка, която свързва гражданина и държавата, ако тя се скъса, не сме държавници, а самозванци. Днес трябва да бъдем по-добри, отколкото сме били вчера“, каза Дончев. Избори 2019. Платено съдържание. Купуването и продаването на гласове е престъпление.", "date": "2019.05.19", "title": " Вицепремиерът Томислав Дончев пред ГЕРБ: Време е за надграждане\t"}
{"url": "https://trud.bg/%d0%bc%d0%b0%d0%bd%d1%84%d1%80%d0%b5%d0%b4-%d0%b2%d0%b5%d0%b1%d0%b5%d1%80-%d0%bf%d1%8a%d1%80%d0%b2%d0%b0%d1%82%d0%b0-%d0%bc%d0%b8-%d1%80%d0%b0%d0%b1%d0%be%d1%82%d0%b0-%d0%ba%d0%b0%d1%82%d0%be-%d1%88/", "text": "Първата ми работа като шеф на ЕК ще бъде – България в Шенген! Това обеща пред актива на ГЕРБ в зала Арена „Армеец“ кандидатът на ЕНП за бъдещ председател на Европейската комисия Манфрен Вебер, Той е гост на основното предизборно събитие на ГЕРБ в зала Арена „Армеец“. Европа да стане континент, в който никой да не напуска родното си място, за да търси препитание в чужбина, заяви в словото си Вебер. И продължи, че ЕНП издига лозунга за Европа на равенството. В Европа сме различни, но във всяко селце има една сграда – това е църквата, отбеляза в речта си християнската същност на Европа Вебер. Ако искате да гласувате за България, гласувайте с бюлетина №12, завърши Манфред Вебер. Избори 2019. Платено съдържание. Купуването и продаването на гласове е престъпление.", "date": "2019.05.19", "title": " Манфред Вебер: Първата ми работа като шеф на ЕК ще бъде – България в Шенген!\t"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2%d0%be%d0%b4%d0%b0%d1%87-%d0%bd%d0%b0-%d0%bb%d0%b8%d1%81%d1%82%d0%b0%d1%82%d0%b0-%d0%bd%d0%b0-%d0%b3%d0%b5%d1%80%d0%b1/", "text": "Да работим за обединена Европа в дух на сътрудничество и уважение, призова в зала Арена „Армеец“ водачът на евролистата на ГЕРБ Мария Габриел. Важно е да се изправим като един за по-ефективна Европа, призова тя. Тя бе поканена на сцената от шефа на предизборния щаб Цветан Цветанов, който отново представи цялата листа на ГЕРБ-СДС отзад-напред. „Здравейте, победители!“, поздрави Цветанов пълната „Арена Армеец“. Той благодари на партньорите от СДС, земеделските формации и на репресираните, които подписаха споразумения за подкрепа. 265 общини и много населени места са посетили кандидатите на ГЕРБ, отчете Цветанов. Той похвали най-напред структурите в Кърджали, Велико Търново, Шумен и останалите във всяка една точка на страната за свършената работа. Имаме избори, които трябва да бъдат спечелени, подгря актива Цветанов. . Давам думата на Мария Габриел – еврокомисар и капитан на нашия прекрасен отбор, обяви вторият в ГЕРБ. Днешният ден е важен за нас, за да изпратим силно послание за нашия кандидат Манфред Вебер за председател на Еврокомисията, заяви Габриел. Вие градите вече 10 години имиджа на България в ЕС, подчерта заслугите и на Бойко Борисов водачът на листата на ГЕРБ. По думите й с победата на този евровот, начело с премиера, ГЕРБ ще покажат, че България следва непоколебимо европейския път. Да, грешим, но и бързо поправяме грешките си, посочи още Габриел. Имаме само няколко дни до европейските избори – нека всеки един от нас до последната минута от тази кампания да продължи да отстоява силно – България в обединена Европа, апелира водачката на листата на ГЕРБ-СДС. Избори 2019. Платено съдържание. Купуването и продаването на гласове е престъпление.", "date": "2019.05.19", "title": " Мария Габриел, водач на листата на ГЕРБ: С победата ГЕРБ ще покажат, че България следва непоколебимо европейския път\t"}
{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d0%b3%d0%b5%d1%80%d0%b1-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%be%d1%82-%d0%b7%d0%b0%d0%bb%d0%b0-%d0%b0/", "text": "Ще видите следващите месеци какви заводи ще започнат да се строят в България. Това каза лидерът на ГЕРБ Бойко Борисов по време на основното предизборно събитие на партията. „Това са истинските десни, другите са помагащи на БСП, те не са се променили, защото конгресите им вървят един след друг“, заяви Борисов. „Мислят си като са ни ударили лошо, това ще ни свали. Ние сме като Кобратата – продължаваме напред. Нямаме нито една област, в която държавата да е в по-добро състояние отсега“, добави Борисов. Като примери той даде нарастването на БВП, намаляване на външния дълг, увеличението на износа. „Аз съм убеден, че ако сме живи и здрави в следващите месеци ще видите какви заводи ще започнат да се строят в България. И то точно такива от каквито има нужда държавата, реални инвестиции“, заяви Борисов. Той припомни запознанството им с Манфред Вебер, като подчерта, че тогава Вебер не е харесвал България, а сега е един от най-големите и защитници. „В Шумен им направихме индустриална зона. Само вчерашната инвестиция в Шумен е 100 млн.лв. Тогава ще се върнат ли висококвалифицираните българи? Ще се върнат разбира се и се връщат. Близо 500 хил. автомобила ще излязат за 24 май“, заяви той. Избори 2019. Платено съдържание. Купуването и продаването на гласове е престъпление.", "date": "2019.05.19", "title": " Лидерът на ГЕРБ Бойко Борисов от зала Арена „Армеец“: Ще видите какви заводи ще започнат да се строят в България\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81%d0%bf%d0%b5%d1%87%d0%b5%d0%bb%d0%b8%d0%bc-%d0%b8%d0%b7/", "text": "Силни сме, защото сме заедно. Това каза зам.-председателят на ГЕРБ Цветан Цветанов по време на основното предизборно събитие на партията. Той благодари на кандидатите на ГЕРБ за евродепутати, които посетили всички 250 общини. „Имаме стабилност, имаме министър-председател Бойко Борисов. Когато бяхме в Благоевград, Кюстендил, Перник хората се интересуваха от АМ “Струма“ и тя ще бъде факт“, заяви той. Цветанов поздрави правителството за всички отделени ресурси и усилия за подкрепа на българските граждани. „Имаме избори, които трябва да спечелим, но те ще бъдат спечелени“, добави зам.-председателят на ГЕРБ. Избори 2019. Платено съдържание. Купуването и продаването на гласове е престъпление.", "date": "2019.05.19", "title": " Цветан Цветанов: Трябва да спечелим изборите\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%be%d0%b1%d0%b5%d1%89%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d0%b8%d1%82%d0%b5-%d0%bd%d0%b0-%d0%b3%d0%b5%d1%80%d0%b1/", "text": "Евродепутатите от ГЕРБ и СДС ще бъдат дисциплинирани, обединени и ще изпълняват общите решения на ЕНП. Това обеща лидерът на ГЕРБ Бойко Борисов по време на основното предизборно събитие на партията в зала Арена „Армеец“. Той посочи, че Европа е един организъм, една система. „България си има правителство и Европа си има правителство. Ние можем да гарантираме инфраструктурата, доходите и най-вече опазването на външната граница на ЕС. Много усилия влагаме и се справяме добре, не случайно в Европа ни дават за пример. Гарантирам и това сме говорили с колегите от СДС, членовете, избрани от тази листа, ще бъдат дисциплинирани, обединени и ще изпълняват общите решения на ЕНП. Всички са ми обещали да подкрепяме нашият кандидат Манфред Вебер“, коментира Бойко Борисов. Той се обърна към кандидатът на ЕНП за председател на ЕК Манфред Вебер с думите: „Ние разчитаме, като отлетиш там, на високото – да не забравяш цялата тази зала. Защото животът е събирач – от противници прави първи приятели. Второ, кохезионната политика – единственият шанс за развитие на Западните Балкани и държавите от Източна Европа са транспортните коридори. Така че кохезионната политика трябва да ни е приоритет. Важно е, защото освен автомагистралите „Струма“, „Тракия“, „Марица“ и „Люлин“, сме обещали на българите и „Хемус“, както и пътят от Враца към Монтана. За Шенген няма да напомням – не че ни е важно, но е обидно, защото ние се справяме много по-добре от други държави“, каза още Борисов. Избори 2019. Платено съдържание. Купуването и продаването на гласове е престъпление.", "date": "2019.05.19", "title": " Борисов обеща евродепутатите на ГЕРБ да са дисциплинирани\t"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b2-%d1%81%d0%b0%d0%bf%d0%b0%d1%80%d0%b5%d0%b2%d0%b0-%d0%b1%d0%b0%d0%bd%d1%8f-%d0%bd%d0%b5%d0%be%d0%b1%d1%85%d0%be/", "text": "Необходимо е предприемане на конкретни съвместни действия на ниво ЕС за устойчивост на културното наследство. Това заяви по време на среща с граждани в община Сапарева баня кандидатът за евродепутат Лиляна Павлова, съобщиха от партията. „Културата е стратегически ресурс за бъдещето на ЕС, защото наред с подобряването на инфраструктурата, културата може да изиграе решаваща роля за сплотяването на Европа, подобряване живота на гражданите и бъдещите способности на младите поколения“, каза още Павлова. „Затова ще работя за активизиране на действията на европейско ниво и засилване на сътрудничеството по отношение на въздействието на културата в социален план – социална кохезия, приобщаване, качество на живот; за стимулирането на икономическия растеж – засилване конкурентоспособността на ЕС и заетостта, и в международен план – стратегическата роля на културата в международните отношения на ЕС“, обясни още Лиляна Павлова. „Това е важно за България и за места като Сапарева баня, чиито потенциал за развитие е базиран именно на съчетанието от културно наследство, природа и природни богатства като минералните води“, посочи кандидатът за евродепутат от листата на ГЕРБ и СДС. В Сапарева баня Лиляна Павлова бе посрещната от кмета на общината Калин Гелев. След срещата и дискусията с жителите на курортното градче, Гелев показа на кандидата за евродепутат от ГЕРБ наскоро обновената средновековна църква „Св. Никола“. Тя е един от най-посещаваните туристически обекти в Сапарева баня и е паметник на културата от национално значение. Храмът е изцяло реконструиран, подобрено е и прилежащото му дворно пространство. Кметът поясни, че ремонтните дейности са извършени по Програмата за развитие на селските райони, а бенефициент е храмът „Св. Четиридесет мъченици“ – гр. Сапарева баня. Избори 2019. Платено съдържание. Купуването и продаването на гласове е престъпление.", "date": "2019.05.19", "title": " Лиляна Павлова в Сапарева баня: Необходими са съвместни действия на ниво ЕС за устойчивост на културното наследство\t"}
{"url": "https://trud.bg/%d0%bf%d0%be%d1%87%d0%b8%d1%82-%d0%ba%d1%8a%d0%bc-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b3%d0%b5%d1%80%d0%be%d0%b2/", "text": "Навършиха се 100 години от рождението на Александър Геров – емблематично име за родната поезия, принадлежащ към поколението поети, родени между двете световни войни: Валери Петров, Радой Ралин, Александър Вутимски, Иван Пейчев, Богомил Райнов. В рамките на инициативата „Европеийска нощ на музеите” Националният литературен музей посвети поетична вечер на Александър Геров, като негови популярни стихове бяха четени от актьора Стоян Чобанов и от поетите Надежда Захариева, Недялко Йорданов, Георги Константинов, Иван Есенски, Иван Цанев, Димитър Милов, Светозар Аврамов и Райчо Русев. В артистичното пространство на къща-музей „Пейо Яворов” в София дойдоха десетки почитатели на поезията, а преминаващите по улица „г.С. Раковски” се спираха, образувайки импровизиран амфитеатър, за да чуят магнетичното слово на този колос в литературата ни. Събитието се водеше от директора на музея Атанас Капралов и от поетесата Елена Алекова. Издателката Даря Хараланова представи наскоро излязлата книга „Само трайните неща” (изд. „Аквариус”), съставена от Иван Цанев и съдържаща стихове на Геров и творби на други съвременни поети, които са му ги посветили. Веднага след края на рецитала над 100 почитатели на Яворов посетиха експозицията в музея, както и до полунощ още стотици посетители имаше в другите литературни музеи: на Иван Вазов, Петко и Пенчо Славейкови, Елин Пелин – с. Байлово, Никола Й. Вапцаров, Димитър Димов и Емилиян Станев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Почит към Александър Геров"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b8%d0%bc%d0%b0-%d1%8f%d1%81%d0%bd%d0%be-%d1%80%d0%b0%d0%b7%d0%bf/", "text": "Има ясно разписани правила за избора на главен прокурор – не се меси нито кметът на София, нито премиерът, нито президентът. Това каза лидерът на ГЕРБ Бойко Борисов по време на основното предизборно събитие на партията в зала Арена „Армеец“. „Като отиде магистратът сам на тази среща в президентството какво прави, за какво си говори. Има ясно разписани правила – съдиите си избират съдиите, прокурорите – прокурорите. Промените стават в парламента и не се меси нито кметът на София, нито премиерът, нито президентът“, заяви Борисов.  Той призова местните структури на партията да се организират добре за изборите. „Помолете се на хората да ни извинят за слабостите. Извлекли сме си поуки. Много добри неща правим, но това веднага се приема за даденост. Навремето не е имало нито паркове, нито фонтани, нито метро… сега, когато работят, пак са недоволни. Всеки ден трябва да се доказваме. Имаме още много енергия да си изкараме мандата, местните избори. Но помолете се на хората да се върнат в неделя и да гласуват – нека да направят този жест към нас“, коментира Борисов. „Още вечерта на изборите на 26 май ще започнат преговорите между основните политически европейски сили. На 28 май се събираме в Брюксел вече да се взимат решения. И когато партията е победила, имам силата да отида да предлагам моя кандидат. А ако загубим, не е същото. Така че тези избори са важни за нас, за Манфред Вебер, за Европа. Така че, мили мои, максимална концентрация. Помните при предишни избори лъжата – това се готвят да направят пак примерно четвъртък или петък, за да не можем да реагираме. Така че искам да сме максимално концентрирани тогава“, каза още Бойко Борисов. Борисов обяви, че в сряда стартира изграждането на интерконектора България-Гърция.  „В момента през България преминава 17 млрд. куб. м газ към Турция, Гърция и Македония. Със спирането на този газ нашите тръби се изпразват. Искаме да си останат нашите колички. За да е спокоен Западът сряда стартираме изграждането на интерконтектора България – Гърция, за около половин милиарда лева, да има диверсификация“, допълни премиерът. „Имаме подкрепата на ЕК за газов хъб „Балкан“. Ще загубим 2 млрд. но ще ги компенсираме. България вече една година се движи в тези срокове, за да имаме пълна диверсификация“, заяви той. „Предупреждавам партията в петък и или четвъртък ще се опитат да ни направят поражения. Направихме си промените, извлякохме си поуките, но партията се вдигна. Това ги плаши. Да не пропусна да поздравя Мария Неделчева, защото тя разби кандидата на БСП – злоба и жлъч, срещу познания, ум, компетенция. Избори 2019. Платено съдържание. Купуването и продаването на гласове е престъпление.", "date": "2019.05.19", "title": " Премиерът Бойко Борисов: Има ясно разписани правила за избора на главен прокурор\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b4%d0%b8-%d0%b2-%d1%87%d0%b5%d1%82%d0%b2%d1%8a%d1%80%d1%82%d1%8a%d0%ba-%d0%bf%d0%b5%d1%82%d1%8a%d0%ba/", "text": "Премиерът Бойко Борисов разкри, че непосредствено преди евровота опонентите готвят втори Костинброд на ГЕРБ. Лидерът на партията призова актива в „Арена Армеец“ да е готов за отпора. „Затова, мили мои, максимална концентрация! Четвъртък-петък ще ви правят Костинброд. Лъжата, нали си я спомняте, когато отидоха и казаха, че се правят фалшиви бюлетини, помните ли? Чудовищна история! 100 процентна лъжа, това се готвят да ни направят четвъртък и петък, да не можем да реагираме. Но пораженията ще ги има, затова искам да сте максимално концентрирани за тогава“, разкри Борисов. „Изядохме шамарите, направихме си промените, извлякохме си поуките, но партията се вдигна. Това ги плаши“, констатира лидерът на ГЕРБ по адрес на противниците. Избори 2019. Платено съдържание. Купуването и продаването на гласове е престъпление.", "date": "2019.05.19", "title": " Борисов предупреди: В четвъртък-петък готвят нов Костинброд\t"}
{"url": "https://trud.bg/%d1%82%d0%be%d1%80%d0%bd%d0%b0%d0%b4%d0%be-%d0%be%d1%82%d0%bd%d0%b5%d1%81%d0%b5-%d0%bf%d0%be%d0%ba%d1%80%d0%b8%d0%b2%d0%b8-%d0%b8-%d0%b8%d0%b7%d0%ba%d0%be%d1%80%d0%b5%d0%bd%d0%b8-%d0%b4%d1%8a%d1%80/", "text": "Лошото време в САЩ продължава. В Тексас и Оклахома се съобщава за торнадо и силни бури. Екипи работят в засегнатите райони, където торнадото е нанесло щети по къщите и е изкоренило дървета, съобщава Ройтерс. Кадри от дрон, разпространени от службите в Тексас, показват големите поражения от бурите сред които липсващи покриви на къщи и унищожени автомобили. Повече от 50 милиона души в централните щати ще са на пътя на бурите, силните ветрове и градушки през следващите няколко дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Торнадо отнесе покриви и изкорени дървета в САЩ (ВИДЕО)"}
{"url": "https://trud.bg/%d0%b0%d0%b2%d1%81%d1%82%d1%80%d0%b8%d0%b9%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%bf%d1%80%d0%b5/", "text": "Австрийският президент Александър Ван дер Белен предложи днес предсрочните парламентарни избори след скандала, разтърсил Австрийската партия на свободата (АПС), да се състоят през септември, предаде Франс прес. „Предлагам нови избори през септември, по възможност в началото на месец септември“, заяви президентът след среща с канцлера Себастиан Курц. Снощи Курц обяви разпадането на коалицията между неговата Австрийска народна партия (АНП) и Партията на свободата след 18-месечно управление. Канцлерът се срещна днес с президента Александър ван дер Белен, за да обсъдят как да се подходи към планираните нови избори. До необходимостта от предсрочен вот се стигна, след като корупционен скандал около вицеканцлера от националистическата АПС Хайнц-Кристиан Щрахе доведе до разпадане на коалиционното правителство. Вчера Курц обяви, че неговата партия повече не може да работи с АПС, отбелязва ДПА. Ван дер Белен и Курц разговаряха близо час при закрити врата. По-късно президентът ще се срещне с Норберт Хофер, който замени Щрахе начело на АПС, а по-късно – и с представители на други партии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Австрийският президент предложи предсрочните парламентарни избори да се състоят през септември"}
{"url": "https://trud.bg/%d1%81%d0%b2%d0%b0%d0%bb%d1%8f%d1%82-%d0%be%d0%b3%d1%80%d0%b0%d0%b4%d0%b8%d1%82%d0%b5-%d0%bd%d0%b0-%d0%bf%d0%bb%d0%be%d1%89%d0%b0%d0%b4-%d1%81%d0%bb%d0%b0%d0%b2%d0%b5%d0%b9%d0%ba%d0%be%d0%b2/", "text": "Строителните огради на пл. „Славейков“, чието обновяване е част от реновирането на централната градска част 2, ще бъдат премахнати на 19 и 20 май, за да се улесни преминаването на пешеходците. На площада, както и в цялата зона продължават довършителни ремонтни работи и отстраняване на забележките на строителния надзор. По договор строителите трябва да са готови до края на месеца.  Първо ще бъдат отстранени оградите в участъка от ул. „Раковски“ до средата на площада, а след това и тези от към ул. „Солунска“. Фонтанът на пл. „Славейков“ вече е открит и предстои да бъде пуснат в експлоатация, до седмици ще бъде монтирана пейката „Славейкови“, както и още 15 пейки от лят камък, обединени в композиции от по 4, както и 10 от дърво в района на Столичната библиотека. Последните ще бъдат сложени, след като се възстанови фасадата на сградата на библиотеката.  На площада има 15 перголи, под които ще бъде разположен книжния пазар на открито (с нов дизайн на местата за литература), ще има място и пространства за културни и градски събития. Осветлението също е ново и е в стил на Стара София.  По ул. „Солунска“ вече са монтирани новите велостоянки и пейки.", "date": "2019.05.19", "title": " Свалят оградите на площад „Славейков“"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b8%d1%85%d0%b0-%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b2%d0%be%d0%b4%d0%b0%d1%87-%d0%b8%d0%b7%d0%be%d1%81%d1%82%d0%b0%d0%b2%d0%b8%d0%bb/", "text": "20-годишен зарязал колата си след катастрофа, а в последствие се установило, че има данни, че водачът е бил почерпен. Катастрофиралият автомобил „Сеат Ибиза” е бил изоставен на пътя Кубрат – Брестовене, съобщиха от областната дирекция на МВР в Разград. На него към 9,20 часа в събота се натъкнал автопатрул. При последвалото издирване е открит водачът, който го карал. Той бил намерен да си отспива след инцидента. От произшествието се отървал без травми, но дрегерът отчел 1,22 промила алкохол, въпреки че били минали часове от инцидента. Взета му е била кръвна проба, а след медицински преглед младият шофьор бил прибран в ареста за едно денонощие, уточняват от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Издириха и задържаха водач, изоставил колата си след катастрофа\t"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-41-%d0%bf%d0%be-%d1%81%d0%ba%d0%b0%d0%bb%d0%b0%d1%82%d0%b0-%d0%bd/", "text": "Земетресение с магнитуд 4,1 по скалата на Рихтер е било регистрирано снощи в Румъния, съобщава информационният сайт Зиаре. Трусът е станал в 22,23 часа, на дълбочина от 120 км, в сеизмичния район Вранча. Генералният инспекторат за извънредни ситуации съобщи, че няма данни за нанесени материални щети. Националният институт по геофизика припомня, че по-рано този месец бяха регистрирани други две по-съществени земетресения – трус от 4,2 в Сълаж, и друг от 3,5 във Вранча. Най-силното земетресение тази година стана на 9 януари в окръг Бузъу, което бе с магнитуд 4,4 по Рихтер, припомня институтът, цитиран от Зиаре. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Земетресение с магнитуд 4,1 по скалата на Рихтер в Румъния"}
{"url": "https://trud.bg/%d0%b7%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%ba%d0%bc%d0%b5%d1%82%d1%8a%d1%82-%d0%bf%d0%be-%d0%ba%d1%83%d0%bb%d1%82%d1%83%d1%80%d0%b0-%d0%b8-%d1%85%d1%83%d0%bc%d0%b0%d0%bd%d0%b8%d1%82-2/", "text": "Заместник-кметът на община Благоевград Христина Шопова откри Европейска нощ на музеите в Благоевград. „Вие вършите страшно много работа. Опазвате, изучавате, реализирате нашата история“, с тези думи зам.-кметът Шопова се обърна към работещите в музея и поздрави музейните работници по повод празника, съобщиха от общината. След официалното откриване зам.-кметът Шопова връчи грамоти на сътрудниците,партньорите и съмишлениците на РИМ-Благоевград. Сред отличените бяха Емилия Канайкова-бизнесдама и дарител, Таня Йорданова и Златка Георгиева- учители, Галина Илиева – организатор в НЧ „Никола Вапцаров 1866“, Борислав Мутафчийски – хореограф на танцов ансамбъл „Вихрен“, проф. д-р на историческите науки Рая Заимова-дарител, майор Пламен Велев-партньор на РИМ-Благоевград, Янка Иванова – поет и писател. Проявите стартираха в 15:00 часа с дейности за най-малките. Музикална програма програма изнесоха възпитаници на Центъра за личностно и творческо развитие на децата на Благоевград. В 16:00 часа Куклен театър – Благоевград представи постановката „Трите прасенца“. За малките посетители бяха организирани игри и различни занимателни модули, които позволиха на малчуганите да се докоснат до историята. Програмата за възрастните бе дадена в 17:00 часа под съпровода на Биг Бенд- Благоевград. Бяха открити и две изложби- на студенти от катедра „Изобразително изкуство“ към ЮЗУ „Н. Рилски“, както и изложба „Птиците в изкуството и цар Фердинант I“ „Птиците в Европа“, под съпровода на цигулков ансамбъл към НЧ „Никола Вапцаров-1866“ Гвоздеят на вечерта бе ревю-спектакъл „Фолклорно пътешествие“, с което организаторите представиха красотата на българската носия. В 22:00 часа бе организирана и Хоротека, която бе финалната част от официалната програма. Регионален исторически музей – Благоевград празнува за 13 път Европейска нощ на музеите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Заместник-кметът по култура и хуманитарни дейности Христина Шопова официално откри Европейска нощ на музеите в Благоевград"}
{"url": "https://trud.bg/%d1%84%d0%b5%d1%81%d1%82%d0%b8%d0%b2%d0%b0%d0%bb-%d0%bd%d0%b0-%d0%ba%d0%be%d1%80%d0%b5%d1%8f-%d0%b2-%d0%b1%d1%83%d1%80%d0%b3%d0%b0%d1%81/", "text": "Посланикът на Южна Корея Н. Пр. Джънг Джингю и кулинарният гуру шеф Им Хьонг-су представиха традиционни ястия от своята държава на фестивала „Дни на Корея в Бургас“. Колоритният фестивал събра огромна и разообразна публика в слънчевият съботен следобед пред Пантеона. Изключителен интерес предизвика кухнята на открито, която предостави възможност на бургазлии и гостите на града да опитат основни ястия от екзотичната азиатска кухня като Чапчe, Пибимпап, Нобиани, ароматни кулинарни предложения с морски дарове, зеленчуци, нудъли и ориз. Кметът на Бургас Димитър Николов и Почетния консул на Южна Корея в Бургас Йосиф Спиридонов бяха сред официалните гости на фестивала. Стотиците фенове на К-рор групата „Тоxic“ с ентусиазъм и много настроение се включиха в масов флашмоб заедно със своите любими звезди. Крис, Свет, Киро, Васко, Ники,Иво, Кирчо, Миро и Дани от най -популярната к-рор кавър група близо два часа показваха основни стъпки от хореографията си и танцуваха заедно с екзалтираните си фенове. След това с усмивка момчетата позираха за селфита и с охота раздаваха автографи. Голяма публика събраха и момчета и момичета от националния демонстрационен отбор по таекуондо.  Посетителите на фестивала имаха възможност да се облекат с традиционни корейски носии, както и да си направят калиграфски талисман. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Фестивал на Корея в Бургас"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%ba%d0%b0%d1%82%d0%be-%d0%b2%d0%b8%d1%81%d1%88%d0%b0%d1%82%d0%b0-%d0%bb%d0%b8%d0%b3%d0%b0/", "text": "България заприлича на Висшата лига. До последния ден на Албиона титлата се клатушкаше между „Манчестър Сити“ и „Ливъпул“. Накрая изненада не стана и „гражданите“ триумфираха. Поне по интрига родната Първа професионална лига вече е на нивото на Висшата лига, а и на германската Бундеслига. Много е вероятно титлата да се реши в последния кръг като задочен дуел водят „Лудогорец“ и ЦСКА. Седмица преди края на сезона шампионите от Разград дадоха шанс на „червените“ да мечтаят. Ремито 1:1 срещу „Левски“ означава, че „сините“ вече нямат шанс да завършат първи. Минимална е вероятността да са втори, а почти сигурно ще играят бараж за Лига Европа срещу победителя от „Славия“ и „Етър“. Резултатът в Разград и победата на ЦСКА с 1:0 като гост на „Берое“ скъсиха дистанцията между „зелени“ и „червени“ на две точки. След като 31-кратният шампион на България не успя да победи „Лудогорец“ на „Българска армия“, сега трябва да мечтае за поне едно реми на конкурент. Тимът на Стойчо Стоев гостува на „Ботев“ и приема „Черно море“. След като загубиха финала за купата от „Локомотив“ (Пд) с 0:1, „канарчертата“ са в амок. „Ботев“ има четири загуби в последните пет кръга, а единственият успех е точно срещу ЦСКА. В последния официален двубой за сезона пловдивчани ще гостуват на „Българска армия“, а е възможно дуелът да е без никакво значение. Голямото предизвикателство пред ЦСКА е вечното дерби срещу „Левски“. Три пъти през сезона „червените“ не вкараха гол, но тази статистика може да бъде забравена при победа във вторник. А тя може за има шампионско значение за ЦСКА. Драгомир Драганов ще е реферът на вечното дерби. Съдията вече свири ключов мач на ЦСКА. Под негово ръководство „червените“ завършиха 0:0 като гост на „Лудогорец“ тази пролет в шампионатния двубой. Другата ключова битка за първото място между „Ботев“ и „Лудогорец“ ще е в ръцете на Ивайло Стоянов.", "date": "2019.05.19", "title": " България като Висшата лига"}
{"url": "https://trud.bg/%d1%81-%d1%88%d0%b5%d1%81%d1%82%d0%b2%d0%b8%d0%b5-%d0%b8-%d0%b2%d1%80%d1%8a%d1%87%d0%b2%d0%b0%d0%bd%d0%b5-%d0%bd%d0%b0-%d0%bd%d0%b0%d0%b3%d1%80%d0%b0%d0%b4%d0%b8-%d0%b2%d0%b5%d0%bb%d0%b8%d0%ba%d0%be/", "text": "С шествие и връчване на награди Велико Търново ще отбележи 24 май – Деня на българската просвета, култура и писменост. Празничното шествие ще тръгне в 10:30ч., от площад „Велчова завера“ до Община Велико Търново. От 11:00ч., на откритата сцена пред сградата на Общината слово ще поднесе кметът инж. Даниел Панов. Тогава ще бъде обявен и носителят на Награда „24 май”. Заслужили зрелостници ще получат ленти „Отличник на Община Велико Търново”, след което ще бъде отслужен празничен благослов. Традиционен поздрав ще поднесат танцьорите от ДЮФА „Българче”. В 12:00ч. в ритуалната зала на Общината кметът инж. Даниел Панов ще се срещне с дейци на образованието и културата. От 21:30ч. ще започне аудио-визуалният спектакъл „Царевград Търнов – звук и светлина”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " С шествие и връчване на награди Велико Търново чества 24 май\t"}
{"url": "https://trud.bg/%d0%b1%d0%be%d0%b4%d1%80%d1%83%d0%bc-%d1%80%d0%b0%d0%b9-%d0%b7%d0%b0-%d1%81%d0%b5%d0%bc%d0%b5%d0%b9%d0%bd%d0%b0-%d0%bf%d0%be%d1%87%d0%b8%d0%b2%d0%ba%d0%b0/", "text": "Най-огромната опасност в егейския залив е от преяждане Българите са единствените, на които турците с радост казват „комшу“ Историята се върти около любовта и войните. Това е Бодрум – история от най-чист вид. И туризъм от най-чист вид. Някъде през 350 година преди Христа, една влюбена жена – Артемизия, губи любимия си мъж. Не просто мъж – нейния цар. Цар Мавзол. В негова чест тя нарежда да се построи една изумителна за времето си гробница. Тя е толкова внушителна с 36 колони в йонийски стил, висока 45 метра – приблизително колкото 15 етажна съвременна сграда. Мавзолеят остава в аналите като едно то Седемте чудеса на света. Мавзол е сатрап (губернатор) на Персийската империя, но бързо се еманципира и прави свое независимо царство в Кария. Той успява да завладее големи части от Ликия (района около и на запад от днешна Анталия) и Йония (района на днешен Измир). Избира за своя столица Халикарнас и заживява щастливо с прекрасната Артемизия цели 24 години. Няма данни как е изглеждала царицата, но би следвало да е красива и млада – цар е все пак Мавзол и трябва да е красива. Надживяла е Мавзол – трябва да е била по-млада. И амбициозна, и крива, след като успява да принуди народа да строи подобно чудо. Гробницата става толкова прочута, че векове наред, всяка една голяма гробница се нарича мавзолей. Може би и тук трябва да сложим акцент, че Артемизия е била сестра на Мавзол – традиция по онова време. Най-знатните архитекти на древността са наети за строежа, начело с великия Скопас. Ако се чудите кой е той – архитектът и скулптора, който е ръководил строежа на храма на Артемида в Ефес и на когото дължим фреските, изобразяващи битките на атиняните с амазонките. Артемизия може пък и да не е била толкова млада, все пак. Живяла е само две години след смъртта на любимия си цар и брат. Тя ще остане в историята и с една от най-впечатляващите битки в древността. След като родостите от остров Родос разбират за смъртта на сатрапа, пращат флотилията си да удари Халикарнас. Хитрата Артемизия скрива нейните кораби в един от заливите и удря в гръб. Победата е почти мигновенна, а карийците превземат корабите на противника. След това отплават към Родос. Местните смятат, че победата е тяхна и чакат с цветя, маслини, хляб и най-вероятно вино своите герои. Така Артемизия си връща контрола над острова. След смъртта є майсторите остават на строежа на мавзолея, считайки че така и техните имена ще останат в историята и довършват чудото години по-късно. В продължение на повече от 16 века зданието впечатлява нашественици, местни, пътешественици, включително и Александър Велики. Мавзолеят в Халикарнас е сринат от поредица земетресения и днес, благодерение на тях, рицарите-хоспиталиери и Британския музей, в Бодрум са останали само основните на едно от Седемте чудеса на света – Мавзолея. Рицарите-хоспиталиери, известни повече като Малтийския орден, влизат в Кария през 14 век. Построяват цитадела, като за да бъде солидна и непревземаема, е подсилена с камъните от Мавзолея. Рицарите са първите, които ограбват съкровищата от гробницата. Години по-късно, както стана ясно, всичко е доразграбено от Британския музей. Крепостта е най-голямата забележителност в Бодрум днес. Местните я наричат Бодрум калеси. Рицарите започват нейното изграждане през 1402 година и я наричат на създателя на църквата – Свети Петър.  Първият архитект е германецът хоспиталиер Хайнрих Шлегехолт. После идват и други германци. Мястото е избрано много внимателно – то е нос в залива на Бодрум и практически е непревземаемо. Проблемът с водата рицарите решават, като изграждат няколко резервоара в под земята. Макар и много карасив град в Средновековието, за българите той носи и нотка на мрак. В тази крепост османците са заточвали български борци за независимост. Сред най-известните личности, които са хващали ревматизъм във влажните подземия на Бодрум калеси са Даме Груев, Пере Тошев и Христо Татарчев. Днес българите са единствените, на които турците с радост казват “комшу”. Не се обръщат така нито към гърци, нито към сирийци, нито към азери. И българинът се чувства много добре в Бодрум. Почти като у дома си.   Детски и аква паркове, лакомства и спокойствие От пристанището има редовни линии до гръцките острови Кос и Калимнос Бодрум е едно от най-популярните места за почивка не само за чужденци, но и за претенциозните аристократи от Истанбул и Анкара. По хълмовете, северно от залива е кацнал един от най-скъпите квартали в Труция, а може би и в Европа, като този в “Ескичешме махлеси”. Доста скромни по размери къщи, струват между 3 и 6 милиона евро, а притежатели са политици, милионери, звезди от шоубизнеса, като роденият в Одрин медиен магнат и супер звезда – Аджун Ълъджалъ. Той е водещ на турската версия на “Сървайвър”, а негови са адаптациите на “Турция търси таланти” и “Гласът”. Къща има и Къванч Татлъту. Малко по-надолу от луксозното кварталче започват хотелите. Бодрум предлага стотици варианти на почивка. Старият град е известен с музикалните си барове и китни ресторантчета, но районът около града е известен със своето спокойствие и семеен уют. Има етвини, има скъпи и прескъпи варианти за почивка. Последното се усеща по руската реч, която тук доминира и доминира във варианта си на улегнали, богати семейства. Може би най-впечатляващ е новият бисер на Бодрум – Lujo. За този хотелски комплекс, в който всяка стая има собствен излаз на басейн, е достатъчно да се каже, че собствениците са докарали с танкери бял пясък от Малдивите и усещането е такова. От България е за препоръчване да се пътува със самолет. Чартърите са на “Емерелад травел” и освен Бодрум те обслужват и курортите в Мармарис. Полетът е час и двайсет минути, докато с автобус пътят трае почти денонощие. Малко повече от хиляда километра се изминават от София с тегавите граници на Капитан Андреево, ферибота през Чаннаккале и след това по цялото крайбрежие до Бодрум. Повечето от хубавите комплекси са извън града и са в прекрасни заливи с хубави плажове. Ако поискате да се разхождате из стария град възможностите са много – с маршрукти, които минават на 15 минути и билетчето е по-малко от левче на човек и с такси. За предпочитане са маршрутките, защото те отиват точно до центъра и са също толкова бързи, колкото и такситата. Хората са вежливи и усложливи. Центърът на Бодрум предлага хубави магазинчета, макар че са далеч от мащабите на големите градове в Турция. Историческата част обаче си струва да се види, а още повече нощните клубове. За разлика от повечето туристически дестинации, Турция и в случая Бодрум са фокусирани върху семейния туризъм. Един от най-добрите хотели – “Vogue” например има огромен аквапарк, който е включен към цената, дино парк с адски достоверни анимирани модели на динозаври. Децата се чувстват като в рая на подобни места. Ресторантите в ултра-ол-инклузива са антихуманни – толкова е вкусно, колкото може да бъде само в Турция, а количествата са способни да заличат цивилизацията от вкусотии. През цялото време има различни дейности, в които могат да се включат децата, за да може родителите да си отдъхнат от грижите към поколенията. За всичко останало се грижат добрите приятели като “Акчабат кьофте”, “Адана кебаб”, “Патладжан кебап”, “Гьозлеме”, “Кюнефе”, “Антеп баклава” и още хиляди знайни и незнайни ястия.", "date": "2019.05.19", "title": " Бодрум – рай за семейна почивка\t"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d0%b8%d1%85%d0%b0-%d0%bd%d0%b0-%d0%b1%d0%b5%d0%b9%d0%bb-%d0%b4%d0%b0-%d1%81%d0%b5-%d1%81%d0%b1%d0%be%d0%b3%d1%83%d0%b2%d0%b0-%d1%81-%d0%b1%d0%b5%d1%80/", "text": "Зинедин Зидан лиши Гарет от прощален мач на „Сантяго Бернабеу“. Уелсецът остана на пейката и гледа отстрани поредния резил през сезона – 0:2 от „Бетис“. В нито един момент Бейл дори не отиде да загрява. А мачът с „Бетис“ трябваше да е последната му проява с екипа на „белия балет“, с който спечели четири пъти Шампионската лига. Когато свърши мачът, Бейл влетя в тунела и не каза дума на никого. Завръщането на Зидан се превръща във фарс. От 11 мача френската легенда спечели едва 11 точки. Очевидно сезонът само се доиграваше под негово ръководство, след като единственият възможен трофей – Шампионската лига, бе загубен след фиаското с „Аякс“ 1:4 у дома. Много вероятно последен мач за „Реал“ изигра и Кейлор Навас. Костариканският вратар спечели три пъти Шампионската лига под ръководството на Зизу, но вече не е желан. Същото се отнася и за неговата резерва Тибо Куртоа, дошъл миналото лято от „Челси“. На трибуните на „Бернабеу“ имаше едва 57 000 души, които освиркваха звездите.", "date": "2019.05.19", "title": " Забраниха на Бейл да се сбогува с „Бернабеу“"}
{"url": "https://trud.bg/%d0%b2-%d0%bd%d0%be%d1%89%d1%82%d0%b0-%d0%bd%d0%b0-%d0%bc%d1%83%d0%b7%d0%b5%d0%b8%d1%82%d0%b5-%d1%81-%d0%bc%d0%b0%d1%88%d0%b8%d0%bd%d0%b0-%d0%bd%d0%b0-%d0%b2%d1%80%d0%b5%d0%bc%d0%b5%d1%82%d0%be/", "text": "Нетрадиционен начин за „включване“ на горнооряховчани в събития от историята на родния им град предложи Исторически музей – Горна Оряховица. Така Музеят за поредна година стана част от инициативата Европейска нощ на музеите. Партньор на музея в 15-то издание на проявата бе Център АЛОС. Водещи на ателието бяха екип на Център АЛОС: д-р Любен Кулелиев (арт-педагог и фотограф), Боян Бахрин (фотограф) и Росица Маринова (модератор). Музейната нощ бе открита от директора Пламен Мадемов, който специално за вечерта бе облечен с мъжки костюм от началото на миналия век. За да бъде усещането още по-автентично и дамите от екипа на Музея бяха пременени като градски кокони от 20-те и 30-те години на изминалото столетие. Специалното настроение на вечерта се допълваше и от старите градски пести, в изпълнение на група от Клуб на пенсионера „Елена Грънчарова” с музикален съпровод на Дянко Мадемов. Специален гост бе един от основателите на Музея – Йордан Димитров. През цялата вечер дворът на Музея бе изпълнен с желаещи да се включат в събития от историята на Горна Оряховица и срещи-колажи с емблематични за града хора и места. Чрез мобилно фотоколажно студио, разположено в двора на музея, и специална дигитална среда всеки посетител беше „пренесен” назад във времето – до началото на миналия век. Неповторимата снимка фотоколаж се принтираше на момента и всеки можеше да я отнесе със себе си като спомен от пътешествието си в близкото минало на града. В ателие „Машина на времето” всеки желаещ можеше да запечата своя образ пред старата градска баня, на центъра пред сладкарница „Братя Цветкови”, с менците пред чешмата или в люта зима върху ледовете на замръзналата Янтра. Гостът имаше възможност „да се повози” на покрива на първите междуградски омнибуси на Горна Оряховица или да присъства на откриването на жп гара Горна Оряховица през 1899 г. с цар Фердинад I. Голяма част от посетителите се фотографираха като част от първите футболни отбори в града или в компанията на ловната дружинка на Никола Петров – първия български шампион по борба. Сред тях бе и кметът на Общината инж. Добромир Добрев, който заедно със семейството си уважи Нощта на музеите. Част от публиката пък имаше възможност за снимка в ретро компания пред фонтана на Градската градина от началото на миналия век. Гостите можеха да се „хванат на работа” в коларската работилница на Юрдан Маринов или на поточната линия за сортиране на бонбони Лукчета на „Захарни заводи“ от средата на миналия век. По-суетните пък можеха да видят образа си на заглавната страница на вестник „Илюстрована седмица“ от 1925 г., заедно с цар Борис III и градската управа, за откриването на Международния мострен панаир в Горна Оряховица. За всички посетители, които избраха да се влеят в атмосферата на миналото, Исторически музей – Горна Оряховица бе подбрал емблематични фотографии от своя фонд, както и специално подготвени за събитието ретро костюми. До късно вечерта в двора на Историческия музей имаше желаещи да „отскочат” поне за малко в годините от началото на миналия век. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " В Нощта на музеите с „Машина на времето“ горнооряховчани се пренесоха в началото на миналия век\t"}
{"url": "https://trud.bg/%d1%85%d0%be%d0%bb%d0%b8%d0%b2%d1%83%d0%b4%d1%81%d0%ba%d0%b8%d1%8f%d1%82-%d0%ba%d1%80%d0%b0%d0%b9-%d0%bd%d0%b0-%d0%b5%d1%80%d0%b0%d1%82%d0%b0-%d1%80%d0%be%d0%b1%d0%b5%d1%80%d0%b8/", "text": "Ули Хьонес плаче като дете на трибуните. Робери ликува. Холивудски край за една велика ера. „ Алианц Арена“ се раздели с двама от най-любимите си футболисти. Франк Рибери и Ариен Робен никога повече няма да играят за „Байерн“ в Мюнхен освен на предстоящия си бенефис. Но в последния мач на стадиона спечелиха за седми път поред титлата, влизайки като резерви и вкарвайки по един гол за 5:1 над „Айнтрахт“. Окончателната раздяла ще е в събота след финала за купата срещу „Лайпциг“ в Берлин. Дори най-добрият холивудски режисьор не би измислил такъв финал на историята. „Тяхното наследство в „Байерн“ е феноменално – възкликна треньорът Нико Ковач, – Истинска ера на величие.“ Съдбата взе нещата в ръцете си. Първо Рибери смени Кингсли Коман, после Робен влезе вместо Серж Гнабри. Всичко останало беше част от хепиенда. Вечерта „Байерн“ покани 2000 свои ВИП-фенове да се присъединят към шампионския купон. Големият шегаджия Томас Мюлер не спираше да се майтапи с дуото, наричано Робери. Нападателят взе микрофона и започна да прави интервюта с двамата. „ Връзката на „Байерн“ с Франк и Ариен никога няма да свърши – обеща Карл-Хайнц Румениге, председател на борда на директорите. – Същото се отнася и за Рафиня. За него мачът също бе последен на „Алианц Арена“. А всички в отбора твърдят, че в съблекалнята той винаги ще остане №1.“ Денят беше специален и за Роберт Левандовски. За четвърти път в кариерата си полякът стана голмайстор №1 на Бундеслигата. Пред него остана единствено великият Герд Мюлер. Нападателят с прякор Бомбардира на нацията има седем трофея за реализатор №1 – всички с „Байерн“. И докато баварският купон се вихреше, президентът Хьонес начерта бъдещето. „Ние не играем монополи, а сме футболен клуб – отсече Барона на Бундеслигата. – Достигнахме болезнената граница с трансфер от 80 милиона евро за Лукас Ернандес. По-високо няма да скачаме. Последният сезон беше преходен за „Байерн“. Отборът ще има нов облик. Когато мине финалът за купата, ще се активизираме на пазара. Но разумно. Сегашната титла е много специална. Предишните години още на Коледа беше ясно, че сме шампиони. Сега изоставахме с 9 точки от „Борусия“ (Дортмунд). Победата над прекия съперник с 5:0 окончателно обърна развоя.“ Въпреки титлата Ули Хьонес не се нагърби да защити треньора Нико Ковач. В дните преди последния кръг валяха куп информации как „Байерн“ и хърватинът се разделят. „Аз няма да участвам в тази дискусия – рече Хьонес. – Нищо няма да чуете от мен. Не е сега моментът. Ковач има договор. Той знае моето мнение, както всеки друг в клуба. Няма да се изказвам всеки ден. Сега темата е шампионската титла. Радвам се, че феновете аплодираха Ковач.“ Все още продължава да е под въпрос бъдещето на Хамес Родригес. Колумбиецът е под наем от „Реал“, който завършва с финала за купата. „След мача с „Лайпциг“ ще решаваме“, каза спортният директор Хасан Салихамиджич. Малко вероятно е „Байерн“ да задейства клаузата и да купи Родригес за 42 милиона евро.", "date": "2019.05.19", "title": " Холивудският край на ерата Робери"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-12-%d0%b4%d1%83%d1%88%d0%b8-%d1%81%d0%b0-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%b2%d0%b7%d1%80%d0%b8%d0%b2-%d0%b1%d0%bb%d0%b8/", "text": "Най-малко 12 души са ранени при взрив близо до туристически автобус в района на новия египетски музей, съобщава Ройтерс. Повечето ранени са чуждестранни туристи. Според телевизия Скай нюз – Арабия при експлозията са ранени 10 египтяни и седем граждани на Южна Африка. Телевизионният канал „Ал Хадас“ съобщи, че самоделно взривно устройство е избухнало в района на Големия египетски музей. Новият държавен музей бе построен на 2 км до пирамидите в Гиза. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Най-малко 12 души са ранени при взрив близо до туристически автобус в Египет"}
{"url": "https://trud.bg/%d0%ba%d0%b0%d1%80%d0%bd%d0%b5%d0%be%d0%bb%d1%8a%d1%82-%d0%b4%d1%80%d0%b5%d0%b2%d0%bd%d0%b8%d1%8f%d1%82-%d0%bf%d0%b0%d0%b7%d0%b8%d1%82%d0%b5%d0%bb/", "text": "В поредицата „Тайните на камъните” ще обърнем внимание на карнеола. Този невинен кристал с вид на вкусен карамелов бонбон е лек за тялото и душата. Той затваря всички рани, укротява опърничавите, дава сили на плахите и лекува разбитите сърца. Карнеолът влияе на сакралната чакра и помага да събудим енергията кундалини. Единственият камък, който буквално те предизвиква да го лапнеш като бонбон, това е карнеолът. На цвят и вид, в зависимост от нюанса си, наподобява карамел или сладка дренка. Едно от предположенията за името му е, че произлиза от латинската дума icornum – дренка, заради приликата с плодчетата на дряна. Но е възможно произходът на думата „карнеол“ да е от латинското carneolus – череша. Руснаците го наричат сердолик, а понякога погрешно го приравняват със сардоникса. Карнеолът е познат на човечеството от древността. Украшения от карнеол от ранния неолит са открити в България. Първите фасетирани мъниста са описани от Варненския некропол (средата на V хил. Пр. Хр.). Накити, съдове и печати от този минерал са сред останките от бронзовата епоха в Минойските пластове в Кносос на Крит от около 1800 г. пр. Хр. В Древен Рим са го използвали за изработка на пръстените с печат, тъй като восъкът не залепва за карнеола. В Египетските царства е символ на вечния живот, пазител на живи и на мъртви. Той е прозрачен, яркооранжев до тъмночервен вид халцедон. Халцедони са също така ахатът, ясписът, хризопразът, и още няколко по-малко известни минерали като бингамит, кървав камък, псиломелан и хромхалцедон. Цветът на карнеола идва от железните примеси. Най-ярките образци са от Индия. Известни находища има в Перу, Шри Ланка, Уругвай, Бразилия и Австралия. В България карнеол се намира по поречието на Арда, Крумовградско и др. Хората от дълбока древност вярват, че карнеолът носи щастие и късмет. Привлича любовта, но само вярната любов, като предпазва от изневери и разврат. През Средновековието смятали, че предпазва от гръмотевици, наводнения и земетресения. Твърди се, че до днес под развалините от земетресения така и не е открит човек с бижу с карнеол. Заземяващ, високоенергиен камък, който ни позволява да приемем действителността и да се примирим със старостта и смъртта. Той възстановява силите и борбеността ни, дава ни радост от живота, чистота и вдъхновение. Отличен талисман е за актьорите и танцьорите. Дава смелост при вземането на важни решения, засилва вярата в себе си, защитава от завистници и зли хора. Засилва аналитичността на ума и способността за трезва оценка. Карнеолът е един от най-важните минерали за Сакралната чакра, подпомага сексуалната функция, зачеването и плодовитоста. С него можем да събудим енергията кундалини. При медитация ни помага да се концентрираме. Безутешните и изгубилите смисъла, ще намерят себе си, благодарение на карнеола. Той ни дава усещането че сами контролираме живота си. Смята се, че защитава душата в пътуването й след смъртта и я предпазва от злото – затова и в гробниците на фараоните задължително има и украшения с карнеол. Талисман от този минерал ще попречи на злонамерени магьосници са прочетат мислите ни или да повлияят на съзнанието ни. Чаша вода, в която през нощта е престояло камъче сердолик, се изпива на части през целия ден. Карнеоловата вода въздейства стабилизиращо върху кръвообращението. Изчиства кожата от акне и й придава свеж вид. Помага при раздразнение и възпаление на стомаха и червата. Водата се използва и за жабурене при кървящи венци. При кръвотечение от носа късчета карнеол се пускат в греяно вино, което се изпива, без да се изваждат камъните. Карнеолът укрепва нервната система и подобрява състава на кръвта. Премахва отоците, повишава апетита и лекува безсънието. Положен върху сакралната чакра, карнеолът активира храносмилателните процеси и засилва апетита, помага при менструални болки, регулира цикъла и подпомага зачатието. При безплодие малки късчета карнеол се носят, поставени около пъпа и слабините. Карнеолът помага и при възпаление на яйчниците: всяка вечер за по 15 минути се поставя върху местата на двата яйчника. При опарване, ухапвания от пчели, оси и други жилещи насекоми се поставя веднага върху мястото и облекчава болката. При главоболие върху затворените клепачи се поставят парченца карнеол. Огърлица от карнеол трябва да носят хората с проблеми на щитовидната жлеза. Възстановява нервната система. Желателно е при носене да е в пряк допир с кожата. След употреба се поставя под течаща вода за няколко минути. Не трябва да се носи постоянно, защото е слабо радиоактивен.  Някои кристали могат да пречистват други кристали. Дръжте карнеол в торбичка с полирани камъни и няма да има нужда да ги третирате по друг начин. Самият карнеол веднъж месечно трябва да бъде почистен с топла вода и да се презареди, като се остави на слънчева светлина.   В Сибир със сердолик лекуват ранените Минералът излъчва слаба радиация През 1942 г. руският професор медик Е.И. Бадигина разработва метод за лечение на открити рани със сердолик. Бадигина установила експериментално, че кратковременно излагане на карнеола и неговите нищожни дози радиация стимулира делението и растежа на клетките. През Втората световна война методът на проф. Бадигина се използвал широко във военните болници в Сибир, където, поради липса на антибиотици, лекували болните с литотерапия. Камък с тежина 30 гр. се привързвал към откритата рана за 5 по минути два пъти дневно до излекуване на пациента. Другият метод е със сешоар и метална тръба – камъкът се поставя в тръбата, през която топлата струя въздух се насочва на сантиметър от откритата рана. Многогодишните опити с карнеол в Русия показали, че минералът наистина действа. От 433 ранени пациенти пълно излекуване се наблюдава при 278 след 1-ви курс, в 112 – след 2-ри курс на лечение. Само в 5 случая лечението остава без ефект.   Карамеленият цвят не е гаранция Повечето карнеоли на пазара всъщност са ахати, които са боядисани и третирани с висока температура. Това не е голяма драма, тъй като и карнеолът, и ахатът са разновидности на халцедона. Естественият карнеол се различава от третираните камъни, като го поставим срещу светлината – по-тъмните нюанси на цвета не бива да са на ивици, а на „облаци“. Може да бъде сбъркан и със сардоникс. Разликата е в това, че карнеолът е по-светъл, докато сардониксът е от кафявочервен до почти черен. Той е и по-твърд, а повърхността му не е толкова гладка.   Скорпионите стават оптимисти Много зодиакални знаци могат да ползват енергията на карнеола. Той дарява сили на Телец и носи жизнерадост на Овен, Близнаци и Дева. Влияе на сакралната чакра. Най-голяма полза от карнеола имат Скорпионите, майските Телци, Рибите и Рака, тъй като халцедонът ги зарежда с оптимизъм.   Талисманът на Пушкин бил с надпис на иврит Руският поет Александър Сергеевич Пушкин е вярвал в силата на камъните. Той имал 7 пръстена, два от които с карнеоли. Първият дал на своя приятелка – бъдещата графиня Волконска, да го заложи на благотворителен търг. Тя го запазва и впоследствие го подарява на Пушкинския музей, където се намира до днес. Вторият му карнеол е този, на който е посветил стихотворението „Талисман“: „Пази ме, талисмане мой,/пази ме в дни на зло гонение…“ Той бил голям усукан златен пръстен с едър осмоъгълен камък, върху който имало загадъчен надпис на иврит и стилизирани гроздове. Едва след смъртта му надписът бил разчетен: „Симха, син на почетния равин Йосиф, благословена да е паметта му“. Поетът бил убеден че поетическият му талант зависи от този пръстен и го пазел като очите си. За нещастие бижуто е откраднато след смъртта му и вероятно претопено. От него не е запазено изображение. Именно с този пръстен бил Пушкин по време на фаталния си дуел. Василий Жуковский го наследил, след което неговият син Павел го предал на писателя Тургенев, който пък го завещал на Толстой с указание писателят на свой ред след смъртта си да го завещае на друг писател по свое усмотрение. Вълшебният карнеол така и не достигнал до Толстой. Тургенев починал, а бижуто било предадено директно в Пушкиновия музей в Александровския лицей. Но март 1917 г. в музея става обир и пръстенът изчезва. Най-вероятно скъпоценният талисман на Пушкин е откраднат заради златото и е бил претопен и изгубен завинаги.       ИНТЕРГЕОРЕСУРС – ТЪРГОВИЯ СЪС СКЪПОЦЕННИ КАМЪНИ И МИНЕРАЛИ София, ул. Козяк 17, бл.4 партер; www.intergeoresource.com; е-мейл: intergeoresource @gmail.com  тел: 02 980 58 70; мобилен: 0887 196 193; фaкс: 02 980 54 83", "date": "2019.05.19", "title": " Карнеолът – древният пазител\t"}
{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d0%b3%d0%b5%d1%80%d0%b1-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b8%d0%b5-%d1%81%d0%bc%d0%b5-%d0%ba/", "text": "Ние сме като Кобрата – и да ни ударят, продължаваме напред! Това заяви в словото си зала Арена „Армеец“ пред 14000 активисти на ГЕРБ премиерът и лидер на партията Бойко Борисов. Исках да ви се карам, но няма, защото като ви се скарам, се снишавате и ставате колебливи, обърна се към множеството министър-председателят. Манфред Вебер преди години хич не харесваше България, сега ни е основен пропагандатор, каза в началото на словото си Бойко Борисов. Той излезе на сцената и прегърна водещия кандидат на ЕНП за шеф на ЕК Манфред Вебер, който говори преди него. Не бързайте да казвате – победители, 500 000 автомобила ще излязат от София през първия почивен ден следващата седмица, предупреди Борисов. И се обърна към министъра на образованието: Вълчев, направили сте неучебен ден! После посъветва съпартийците си да помолят хората да останат в къщи и да гласуват. Защо не направихте магистралите и метрото, скъпи опоненти, заяви в словото си лидерът на ГЕРБ и премиер. И изреди успехите на ГЕРБ в управлението. Отчете и повишаването на доходите в новите заводи. Очаквайте подробности Избори 2019. Платено съдържание. Купуването и продаването на гласове е престъпление.", "date": "2019.05.19", "title": " Лидерът на ГЕРБ Бойко Борисов: Ние сме като Кобрата – и да ни ударят, продължаваме напред!\t"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%81%d0%be%d1%84%d0%b8%d1%8f-%d0%bc%d0%be%d0%b6%d0%b5-%d0%b4%d0%b0-%d0%b1%d1%8a%d0%b4%d0%b5-%d0%ba%d0%b0%d1%82%d0%be-%d0%bf/", "text": "София може да бъде като Прага, Загреб, Братислава…, но не при управлението на ГЕРБ! Това заяви лидерът на БСП – София Калоян Паргов по време на среща с граждани в Северния парк днес заедно с председателя на БСП Корнелия Нинова и кандидатите за евродепутати Петър Витанов, Цветелина Пенкова и проф. Мариела Модева, съобщиха от партията. „София може да е съизмерима с европейските градове. Ние всички, които живеем тук, искаме да бъдем наистина европейска столица. Заслужаваме го. Но виждаме, че с това управление на града, което е в последните 10 години, не го получаваме, заяви той пред гражданите. – Имаме огромен шанс да поставим началото на промяната. Първата стъпка можем да я направим още на 26-и май. Защото заслужаваме справедливо разпределение на европейските ресурси. Заслужаваме справедливи доходи, които да ни осигурят достоен живот на равноправни европейци и спокойни старини. Защото не е справедливо малцина да получават всичко за сметка на мнозинството от българските граждани. Не е справедливо десетки милиони левове да бъдат изливани за ремонти в центъра на София, а кварталите от периферията да не усещат, че са част от европейска столица“. Калоян Паргов добави, че в българското общество все по-осезаемо се усеща очакване за промяна. „Има го в кварталите на София, има го и в останалите градове и села, които обиколихме в последните седмици, каза той. – Хората искат да живеят достойно в родината си. Искат да са равноправни европейски граждани. Искат да имат самочувствие на истински европейски граждани. Истината е, че реализацията на тези нормални човешки желания зависи от всеки един от нас. Ако бъдем отговорни хора с гражданска позиция и упражним правото си на глас на 26-и май, можем да направим първата крачка към промяната с №18 в бюлетината“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Калоян Паргов: София може да бъде като Прага, Загреб, Братислава, но не с това управление"}
{"url": "https://trud.bg/%d1%88%d0%b2%d0%b5%d0%b9%d1%86%d0%b0%d1%80%d0%b8%d1%8f-%d0%b7%d0%b0%d1%82%d1%8f%d0%b3%d0%b0-%d0%bf%d1%80%d0%b0%d0%b2%d0%b8%d0%bb%d0%b0%d1%82%d0%b0-%d0%b7%d0%b0-%d0%be%d1%80%d1%8a%d0%b6%d0%b8%d1%8f/", "text": "Организации по стрелба недоволстват На референдум мнозинството швейцарци – 67%, одобриха затягане на правилата за притежание на огнестрелни оръжия, предаде Ройтерс. По-строгият контрол бе изискван от новите антитерористични мерки на ЕС, приети през 2017 г. Швейцария не е член на ЕС, но е част от Шенгенското пространство и ако референдумът бе отхвърлил затягането на правилата, щеше да се наложи алпийската държава да напусне Шенгенската зона, както и да излезе от Регламента от Дъблин за връщане на бежанци. Новите правила първоначално предизвикаха силна полемика в Швейцария, в която притежаването на оръжие е дългогодишна традиция. Дори на мъжете е разрешено след казармата да задържат огнестрелните си оръжия, които са им били зачислени там. Клубове по стрелба има във всеки град и село в страната, а спортната стрелба е много популярен спорт. Против по-строгите правила се обявиха и организациите по спортна стрелба, които всъщност предизвикаха референдума. По досегашните правила в Швейцария се изискваше разрешително за притежание на оръжие, но то се получава доста лесно – срещу личен документ и свидетелство, че кандидатът не е извършвал тежко престъпление.", "date": "2019.05.19", "title": " Швейцария затяга правилата за оръжията\t"}
{"url": "https://trud.bg/%d0%bf%d1%80%d0%b8%d0%bd%d1%86-%d1%85%d0%b0%d1%80%d0%b8-%d0%b8-%d0%bc%d0%b5%d0%b3%d0%b0%d0%bd-%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0%d1%82-%d0%bf%d1%8a%d1%80%d0%b2%d0%b0%d1%82%d0%b0/", "text": "На 19 май се навършва една година от приказната сватба на херцозите на Съсекс. Британският принц Хари и американската актриса Меган Маркъл се врекоха във вярност в параклиса „СейнтДжордж“ на замъка Уиндзор на 19 май миналата година. Принц Хари и Меган Маркъл се ожениха, спазвайки традициите на Англиканската църква. На сватбата бяха поканени 600 души, 2640 души имаха възможността да наблюдават пристигането на булката и младоженеца в Уиндзор. Изчислява се, че 100 000 души са се събрали по улиците, за да видят кралската двойка. Година по-късно двамата се радват на първородния си син Арчи, който се роди на 6 май. Младото кралско семейство имаше интензивен график, наситен с множество пътувания и събития. Двамата се запознават през 2016 година и любовта им пламва веднага, през ноември 2017 година се сгодяват, а от 19 май 2018 година вече са съпрузи. За изненада на много хора разведеното момиче със смесена кръв бе прието много топло от кралското семейство, включително и от кралица Елизабет Втора. Двамата се запознават през 2016 година и любовта им пламва веднага, през ноември 2017 година се сгодяват, а от 19 май 2018 година вече са съпрузи. За изненада на много хора разведеното момиче със смесена кръв бе прието много топло от кралското семейство, включително и от кралица Елизабет Втора. Още с първите си публични появи заедно двамата спечелиха сърцата на британците. Те продължават да доказват, че не са типичните кралски особи, като доста често заобикалят традициите или деликатно ги нарушават.  Тоалетите, с които херцогинята на Съсекс се появи на публични събития, също са изключително коментирани. Американската красавица залагаше на къси и смели рокли дори по време на бременността си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Принц Хари и Меган отбелязват първата си годишнина от сватбата"}
{"url": "https://trud.bg/%d0%b8%d0%bd%d1%82%d0%b5%d1%80%d0%b5%d1%81%d0%bd%d0%be-%d1%80%d0%b5%d1%88%d0%b5%d0%bd%d0%b8%d0%b5-%d0%b7%d0%b0-%d1%80%d0%b0%d0%b7%d0%b2%d0%b8%d1%82%d0%b8%d0%b5-%d0%bd%d0%b0-%d0%ba%d1%80%d0%b5%d0%bf/", "text": "Иновативно, модерно и много интересно решение за крепостта Ряховец край Горна Оряховица предлага екип от проектанти. То бе представено пред обществеността по време на обществено обсъждане в Зала 1 на Общината. Крепостта Ряховец има всички дадености да се превърне в уникален за България исторически, културен и туристически център. Той ще бъде единствен поне на този етап за страната и ще съчетава по естествен начин и без бутафория природните дадености с богатото историческо и археологическо наследство на региона. Тази идея представиха консултантите, които изготвят проекта, с който ще се кандидатства за финансиране по процедура „Развитие на туристическите атракции”, ос „Регионален туризъм” на Оперативна програма „Региони в растеж”. Проектът бе представен пред обществеността, за да се потърси не само одобрението на горнооряховчани, но и идеи, с които да се обогати предложението на консултантите от „Евро Линк и Ко” ООД. Общината ще се цели в максималната финансова рамка по тази ос на Програмата, а тя е 9,5 милиона лева. От тези средства безвъзмездната помощ варира от 50 до 85%, а останалите се осигуряват чрез нов финансов инструмент – вид дългосрочен нисколихвен кредит, чрез който се подпомагат подобни проекти, които имат бизнес потенциал, но не са изцяло с бизнес насоченост, обясни управителят на „Евро Линк” Кръстина Галова. Проектът за крепостта Ряховец беше представен от архитект Драгомир Йосифов. Той е разработен така, че да може да се реализира на няколко етапа. Дори и да не се получи пълно финансиране, може да се започне от най-важните елементи и впоследствие да се надгражда. На първо място трябва да се изгради пътна инфраструктура. В момента крепостта е недостъпна и си е истинско приключение да се стигне до там, подчерта арх. Йосифов. Без да постигнем достъпност, няма как да се реализира нищо от останалите идеи, смята той. Пътят, който се предвижда, започва от сегашното сметище и стига до подножието на крепостта. Ще има едно премостване на значителна падина, но въпреки това е най-евтиният и кратък вариант с оглед на терена. Останалите две фази от проекта са за обособяване на зона за обществено обслужване в началото на пътя и приемна зона до самата крепост. Зоната за обществено обслужване е в границите на сегашното сметище, където след рекултивация трябва да се изгради парк. За самата рекултивация се очаква финансиране от ПУДООС. В тази зона се предвиждат достатъчно интересни места, за да се задържат потенциалните посетители на крепостта и тяхното посещение да не бъде само за бърза обиколка на откритото от археолозите. Интересно решение за представянето на самата крепост имат проектантите. Арх. Йосифов подчерта, че е против бутафорните възстановки и предлага интерактивно пресъздаване на живота от различните исторически пластове, открити на Ряховец. Със специални очила и чрез съвременна техника посетителите ще могат да попаднат в света на античността или средновековието, без да се нарушава автентичността на останките, разкрити от археолозите. Всеки един елемент от проекта е съгласуван с Министерството на културата и Националния институт за недвижимото културно наследство. Има още съгласувателни процедури за различните типове собственост на земята и оформянето на един общ парцел, който да влезе в Общия устройствен план на Горна Оряховица. От тук нататък предстои кандидатстване пред Оперативната програма и при одобрение – изготвяне на инвестиционен проект и реализация на идеите на проектанти – цялостно или на етапи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Интересно решение за развитие на крепостта Ряховец като туристически обект предлагат проектанти\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-405/", "text": "Натура 2000 глътна хиляди частни имоти по Черноморието Заради фалшификациите на „еколозите“ местните не могат да се разпореждат със земите си.           Кредити за 91 милиарда лева раздали банките Финансовите институции увеличават собствения си капитал, което прави системата по-стабилна. Необслужваните заеми се свиха до 6,7 млрд. лева – „Капитал и пазари“ с финансиста Димитър Чобанов.           Хелмут Кол и Бойко Борисов са примери за лидерство в Европа България играе в Първа лига чрез управлението на ГЕРБ, казва Манфред Вебер, водещ кандидат за председател на ЕК на ЕНП, в интервю за „Труд“.             Евроизбори и зомби-политика Свидетели сме на нездравата еуфория и катастрофичните внушения – анализ на д-р Борислав Цеков.               В навечерието — грешките ще решат вота В употреба вече влязоха и врачките, и астролозите, и нумеролозите – „ТВ Панорама“ с Иван Гарелов.         Педя човек, лакът звезда Силует на актьора Питър Динклидж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Вижте акцентите в броя на вестник „Труд“ в понеделник, 20 май 2019"}
{"url": "https://trud.bg/%d1%80%d0%b8%d1%87%d0%b0%d1%80%d0%b4-%d1%85%d0%b0%d1%80%d1%82%d0%b0%d0%b9%d1%81-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b1%d0%b0%d1%80%d0%b1%d0%b0%d1%80%d0%b0-%d0%b3%d0%be%d0%bb/", "text": "Едноседмичното турне из нашата страна (Варна, Пловдив, Благоевград) на двама видни американски писатели завърши с официална церемония в Американския център на Столичната библиотека. Събитието беше организирано от посолството на САЩ в България и беше с участието на Джъстин П. Фридман – заместник-посланик, и на Дрейк Уайзърт – съветник по обществените въпроси. Фокус на вечерта беше представянето на американската поетеса и преводачка Барбара Голдбърг – лауреат на наградата „Валентин Кръстев”, присъдена ѝ от фондация „Уилям Мередит” на 6 февруари 2019 г. във Вашингтон. Ето и факти от предисторията: Ричард Хартайс – основател на фондация „Уилям Мередит” (2007), е дългогодишен приятел на Мередит и всяка година неговата фондация присъжда едноименната награда на изявени поети. Припомняме, че през 2013 г. лауреат на наградата „Уилям Мередит” стана видният наш поет Любомир Левчев. Тогава призът се изразяваше в издаване на английски език на неговия сборник с избрани стихотворения „Green-winged Horse” („Кон със зелени крила”). Преводът беше дело на Валентин Кръстев, с когото Л. Левчев и У. Мередит бяха работили 4 десетилетия за каузата на българската литература, за взаимното преводаческо дело и опознаването на литературите ни чрез контактите по време Международните писателски срещи в София (1977 – 1986) и програмите на фондация „Орфей”. Внезапната кончина на Валентин Кръстев през 2016 г. прекъсна тази ползотворна дейност, но Ричард Хартайс не забрави неговия принос и учреди наградата „Валентин Кръстев”, която се връчва през две години. Това е знак на почит към преводача, които е превел на български език едни от най-изтъкнатите американски автори: Роджър Зелазни, Робърт Хайнлайн, Дан Симънс, Робин Кук, Йосиф Бродски, Ъруин Шоу и др. Кръстев превежда книгата на Мередит „Основания за поезия. Основание за критика”, а Мередит помага за превода на стиховете на 24 български поети и публикуването им в САЩ в сборника „Поети от България” (1986). Като първи лауреат на наградата „Валентин Кръстев” именно Барбара Голдбърг беше представена на българската публика. Тя е автор на 6 стихосбирки, съставител и редактор на антологии; удостоена е с награди на P.E.N. и на Колумбийския университет. Голдбърг прочете откъси от книгата си „Трансформация” (“Transformation. The Poetry of Translation”), издадена от фондация „Уилям Мередит”. В нея са включени преведени на английски творби на израелски поети, писали за любовта и войната, както и нейни анализи за изкуството на превода. Събитието се водеше от поета Владимир Левчев, който превеждаше на живо оценката на Ричард Хартайс за Валентин Кръстев: „Ние с Уилям сме били поне 15 пъти в България. Валентин превеждаше не само езика, но ни помагаше да преплуваме политическите течения. Самият той беше отличен поет. Беше не само умен адвокат, но и голям наш приятел. Посрещаше тук изпратените от нас творци по програмата на културен обмен на „Грифис арт център”.  Самата Барбара призна: „Никой не се е родил преводач. За Холокоста не се говореше в моя дом. Израснах в емигрантско семейство в Ню Йорк. Баща ми беше от Германия, майка ми от Чехия, те имаха загинали близки по време на Холокоста. Израснах в триезична среда. В стиховете, които превеждам от иврит, присъстват заедно любовта и смъртта”. Специални гости на вечерта бяха майката на Валентин Кръстев и неговите двама сина. Преди десетина години ИК „Орфей” издаде стихосбирката на В. Кръстев „Между Небето и Земята”, в чийто предговор Любомир Левчев е споделил: „Тези стихове са мъжествени, изстрадани. Не са кресливи. Напротив, доста приглушени. Това не означава, че на Валентин Кръстев му липсва дръзко самочувствие. Без да му мигне окото, той казва, че е получовек, полузвезда”.", "date": "2019.05.19", "title": " Ричард Хартайс представи Барбара Голдбърг в София"}
{"url": "https://trud.bg/%d0%b1%d0%b5%d0%bb%d0%b3%d0%b8%d1%8f-%d0%b4%d0%b0%d0%b4%d0%b5-%d0%b7%d0%b0%d1%8f%d0%b2%d0%ba%d0%b0-%d0%b4%d0%b0-%d0%bf%d1%80%d0%b5%d0%b2%d1%8a%d0%be%d1%80%d1%8a%d0%b6%d0%b0%d0%b2%d0%b0-%d0%bf%d0%b5/", "text": "Проектът е за 1,5 млрд. лв. с ДДС Белгия даде заявка, че иска да участва в проекта за модернизация на Сухопътните ни войски. Най-голямата белгийска фирма в областта на отбранителната индустрия John Cockerill Defense официално обяви, че се включва в конкурса на военното министерство за реализация на проекта, след като бъде даден старт на тръжната процедура. Компанията е основана преди 200 години и днес разполага с 5600 служители, като годишният и оборот е над 1 млрд. евро. John Cockerill е единствената компания в света, която произвежда бойни куполи, проектирани на модулен принцип. Това означава, че бойната машина може да променя калибъра на оръдието си. Времето за смяна на оръдие, например на калибър 30 мм с калибър 40 мм е 1 час, но добре обучен и натрениран екипаж го прави за 10 мин. Белгийската компания работи с България от 2010г. Тя използва български доставчици за нейните продукти. Българската “Оптикс” доставя за нея системите за прицел и електронно наблюдение. “Нашите куполи предоставят най-високо качество през целия жизнен цикъл на бойните машини, който е от 30 до 50 г.”, заяви Беър Мидкиф, вицепрезидент на компания за Централна и Източна Европа. Проектът за превъоръжаване на Сухопътните ни войски е на стойност почти 1,5 млрд. лв. Той предвижда придобиване на 150 бронирани машини, от тях 90 са бойни, а останалите специални и спомагателни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Белгия даде заявка да превъоръжава пехотата ни\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%81%d1%80%d0%b5%d1%89%d0%b8%d1%82%d0%b5-%d0%b7%d0%b0-%d0%bd%d0%be%d0%b2-%d0%b3%d0%bb%d0%b0%d0%b2/", "text": "Президентът Румен Радев коментира свиканите от него консултации преди избора на главен прокурор. Той увери, че разговорите му не са били за обсъждане на определени личности, а в отговор на обществените очаквания за ясни критерии и прозрачност. Държавният глава беше гост на дипломирането на 25-тия випуск на Американския университет в Благоевград. „Не каня магистрати вкъщи или на тайни вечери, не настоявам за имена, а за законност“. Така президентът Румен Радев коментира проведените консултации с представители на съдебната и изпълнителната власт за критериите за избор и правомощията на следващия главен прокурор. „Мисля, че тези консултации отговарят на обществените очаквания за ясни критерии мотивирани предложения и прозрачни процедури при избора на нов главен прокурор. Защото обществото ни очаква някаква справедливост, очаква реална борба с корупцията затова и всички институции ангажирани с този избор трябва да осъзнават и да не забравят високата обществена отговорност.“ Президентът коментира и хода на преговорите за купуване на нови изтребители F-16, като подчерта че в този важен за страната ни проект не е трябвало да се подхожда „с лозунги и заклинания, а с реални аргументи“. „Правителството прие българите да плащат при неясни условия и да плащат повече, но не казва колко защото виждате, идват избори. Силно се надявам правителството, в стремежа си да намали цената, да не посяга на целостта на пакета и способностите защото това ще обезсмисли целия проект.“ Държавният глава се включи в тържествената церемония по дипломиране на 25-тия випуск на Американския университет в България и пожела на завършващите бакалаври и магистри от 17 държави да не спират да преследват мечтите си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Президентът Радев: Срещите за нов главен прокурор са в отговор на обществените очаквания"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d1%82-19-%d0%ba%d1%8a%d1%89%d0%b8-%d0%b7%d0%b0-%d0%b3%d0%be%d1%81%d1%82%d0%b8-%d0%b2-%d1%81%d0%b0%d0%bf%d0%b0%d1%80%d0%b5%d0%b2%d0%b0-%d0%b1/", "text": "По разпореждане на прокуратурата в Сапарева баня се проверяват 19 къщи за гости, построени с евросредства, каза пред   кметът на курортната община Калин Гелев. Проверката се извършва от икономическа полиция. В Сапарева баня са изградени и работят около 120 къщи за гости, само 19 от тях са с пари от фонд „Земеделие“. Те се проверяват от началото на тази седмица. Засега не се обявяват резултати и констатации. Кметът на Сапарева баня Калин Гелев поясни: „И на икономическа полиция е възложена проверка относно нощувките. Искат и от нас справки – разрешение за строеж, удостоверение за въвеждане в експлоатация, удостоверение за категоризация, колко звезди е, отговарят ли на условията. Относно броя на реализираните нощувки те минават само през „Местни данъци и такси“. Градоначалникът не скри, че за месец април, когато имаше празници и къщите за гости бяха пълни, не е внесен нито един лев туристически данък в общинската хазна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Проверяват 19 къщи за гости в Сапарева баня"}
{"url": "https://trud.bg/%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82-%d1%80%d0%b0%d0%b7%d0%b3%d0%bd%d0%b5%d0%b2%d0%b8-%d0%b3%d1%83%d0%b0%d1%80%d0%b4%d0%b8%d0%be%d0%bb%d0%b0/", "text": "Пеп Гуардиола не успя докрай да се зарадва на шампионския требъл на „Манчестър Сити“. На пресконференцията след победата с 6:0 над „Уотфорд“ във финала за купата на Англия журналист го попита дали получава хонорари за допълнителни неща от персийските шейхове. Той бе продиктуван от бившия треньор на тима Роберто Манчини. „ Съзнавате ли какво ме питате – изригна Гуардиола. – Задавате ми този въпрос в деня на требъла. Искате да ме обидите ли? Много пъти съм казвал, че вярвам на клуба. Ако УЕФА реши, че сме виновни, ще ни накаже. Знам, че мнозина искат да сме виновни. Но сме невинни до доказване на противното.“ УЕФА разследва „Сити“ за нарушаване на финансовия феърплей.", "date": "2019.05.19", "title": " Журналист разгневи Гуардиола"}
{"url": "https://trud.bg/%d0%b2-%d1%81%d1%8a%d0%b1%d0%be%d1%82%d0%b0-%d1%82%d1%80%d0%b5%d0%b1%d1%8a%d0%bb-%d0%b2-%d0%bd%d0%b5%d0%b4%d0%b5%d0%bb%d1%8f-%d0%b8%d0%b3%d1%80%d0%b0%d0%b5%d1%89-%d1%82%d1%80/", "text": "Венсан Компани изживя най-лудия си уикенд. В събота вечер белгиецът оформи своя требъл с „Манчестър Сити“. След купата на лигата и титлата „гражданите“ триумфираха безапелационно и в купата на Англия – 6:0 срещу „Уотфорд“ на „Уембли“. Същата вечер легендарният защитник обяви оттеглянето си от отбора, а на следващия ден и новата си работа – играещ треньор на „Андерлехт“. В своя страница в тиутър бившият тим на Компани написа: „Принцът се завърна!“ Именно в „Андерлехт“ бранителят започна кариерата си като 6-годишно хлапе. После подписа първи професионален договор. След това „Хамбургер“ купи Компани, а преди 11 години го продаде на „Манчестър Сити“. С английския тим белгиецът спечели 10 трофея. „ За следващите три години ще бъда играещ треньор на най-големия белгийски клуб – каза Компани. -Това е най-страстното решение, което съм взимал в живота си. Като футболист се родих в „Андерлехт“ Аз съм част от този клуб, който има 34 титли. Благодаря на моя досегашен треньор Пеп Гуардиола, че ме научи да чета футбола. Гледал съм го, изучавал съм го – стилът на Гуардиола е перфектният.“ След мача с „Уотфорд“ Компани написа и прощално писмо до феновете на „Сити“. „В края сме на уникален сезон – каза капитанът. – Спечелих 11-ата си купа. Не мога да повярвам, но това беше последният ми двубой. „Манчестър Сити“ ми даде всичко. Но дойде време да си тръгна. Чувствам само благодарност. Благодарност към всички, които ме подкрепяха. Няма да забравя нито един ден. Феновете на „Сити“ останаха верни и в добри, и в лоши времена. Собственикът шейх Мансур промени живота ми. Много битки спечелихме заедно. И едни специални думи за Пеп Гуардиола и неговия екип – вие сте уникални! Вие винаги бяхте до мен. Заради вас винаги се връщах все по-силен. Имам само една неизпълнена мечта – да заведа майка ми Жослен на стадион „Итихад“. Да седне до жена ми и внуците ми. Да бъде щастлива с отбора, който толкова много обичам. Да пее с феновете нашите песни. Дълбок поклон, мамо, винаги ще бъдеш с нас.“ Никога в историята един тим не е спечелил всички английски купи досега. Рахим Стърлинг вкара първия хеттрик във финала от 1953 година насам. А последната победа с 6:0 в мача за трофея е на „Бери“ срещу „Дарби Каунти“ през 1903-а.", "date": "2019.05.19", "title": " В събота – требъл, в неделя – играещ-треньор"}
{"url": "https://trud.bg/%d0%b2%d1%8a%d0%bd%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d1%85%d0%b0%d0%b9%d0%ba%d0%be-%d0%bc/", "text": "Министърът на външните работи на Германия Хайко Маас пристига на официално посещение в София по покана на вицепремиера и министър на външните работи Екатерина Захариева. На 20 май 2019 г. той ще се срещне с вицепремиера Захариева и с президента Румен Радев. Външният ни министър ще приеме Маас за разговор на „четири очи“ и пленарни разговори между двете делегации в Министерския съвет в 10:30 ч. Двамата ще дадат пресконференция в Гранитната зала на Министерския съвет в 11:30 ч, съобщиха от МВнР. Двамата министри ще обсъдят актуални теми от двустранните отношения и дневния ред на Европейския съюз, както и въпроси, свързани с предизвикателствата пред ЕС в международен план. В 12 президентът Румен Радев ще разговаря на „Дондуков“ 2 с Хайко Маас. В 12:30 ч Екатерина Захариева и Хайко Маас ще се разходят в историческия център на София между ротондата „Свети Георги“, джамията „Баня Баши“ и Софийската синагога, символизиращи културното многообразие и толерантност на българския народ. В 14 ч двамата министри ще направят първа копка на новата сграда на дипломатическата мисия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Външният министър на Германия Хайко Маас пристига на посещение у нас"}
{"url": "https://trud.bg/%d0%b5%d0%bd%d0%b5%d1%80%d0%b3%d0%b5%d1%82%d0%b8%d1%86%d0%b8-%d0%be%d1%81%d0%b8%d0%bd%d0%be%d0%b2%d0%b8%d1%85%d0%b0-%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be-%d1%89%d1%8a%d1%80%d0%ba/", "text": "Служители на енергодружество  изградиха гнездо за изпаднали в беда  двойка щъркели в Лом. Крилати влюбени вече са се настанали в новия си дом. Работниците в  центъра на ЧЕЗ-Разпределение – България в крайдунавския град забелязали, че  семейство щъркели кръстосва разтревожено над електрически стълб в близост до горското стопанство в Лом. Червеноклюните птици мъкнели съчки и треви, за да си направят гнездо на стълба, но материалите падали и жилището не се получавало. След разговор с ръководството на дружеството и еколози енергетиците вдигнали вишка и монтирали на избрания от щъркелите стълб метална основа, върху която подредили нападалите  от пернатите пръчки. „ Малко по-късно щъркелите се върнаха и започнаха да оправят гнездото, после направо се настаниха!”, разказа ръководителят на центъра Владимир Владимиров. Сезонът за създаване на потомство от щъркелите вече е към края си, но енергетиците и жителите на близките къщи се надяват крилатото семейство да успее да  измъти малки. От миналата година досега ел.техниците в Лом са монтирали около 50 щъркови гнезда и след отлитането на птиците на юг ще продължат с акцията по  поставянето на нови безопасни домове по стълбовете в района. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.19", "title": " Енергетици осиновиха семейство щъркели"}
