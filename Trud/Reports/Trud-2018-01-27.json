{"url": "https://trud.bg/%d0%b2-%d1%81%d0%ba%d0%be%d0%bf%d0%b8%d0%b5-%d0%b7%d0%b0%d0%bf%d0%be%d1%87%d0%bd%d0%b0-%d0%bb%d0%b8%d0%b4%d0%b5%d1%80%d1%81%d0%ba%d0%b0%d1%82%d0%b0-%d1%81%d1%80%d0%b5%d1%89%d0%b0-%d0%b7%d0%b0-%d1%81/", "text": "В Скопие започна срещата между представители на държавния и политически елит на Македония, които ще обсъдят предложенията на специалния посланик на ООН Матю Нимиц за разрешаване на спора с Атина за името на страната, съобщава електронното издание МКД. Срещата се провежда в Клуба на депутатите по инициатива на Министерството на външните работи. На нея присъстват президентът на Македония Георги Иванов, премиерът Зоран Заев, министърът на външните работи Никола Димитров, председателят на ВМРО-ДПМНЕ Христиан Мицкоски и лидерът на ДСИ Али Ахмети. В началото на следващата седмица двете страни ще бъдат посетени и от самия Нимиц, който ще търси отговор от правителствата на Македония и Гърция за предложенията, които направи в рамките на срещата в Ню Йорк по-рано този месец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " В Скопие започна лидерската среща за спора за името на Македония"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d0%b5%d0%bd-%d0%b1%d1%80%d0%be%d0%b9-%d1%83%d1%87%d0%b0%d1%81%d1%82%d0%bd%d0%b8%d1%86%d0%b8-%d0%bd%d0%b0-%d1%81%d1%83%d1%80%d0%b2%d0%b0-2018/", "text": "Рекорден брой участници – 7 477, дефилираха в 27-ото издание на международния фестивал на маскарадните игри „Сурва“ 2018 в Перник. 105 български групи се включиха в събитието, от които 59 кукерски. Участваха 423 гости от чужбина в 17 групи от Македония, Сърбия, Албания, Румъния, Испания, Италия, Словения и Португалия. Част от маскарада бяха и 900 деца. „Сурва“ 2018 се проведе под патронажа на министъра на културата Боил Банов. Празникът, който е в основата на фестивала, е част от нематериалното културно наследство на ЮНЕСКО.", "date": "2018.01.27", "title": " Рекорден брой участници на „Сурва“ 2018 в Перник"}
{"url": "https://trud.bg/%d0%b5%d0%b4%d0%bd%d0%b0-%d0%be%d1%82-%d0%bd%d0%b0%d0%b9-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b8%d1%82%d0%b5-%d0%b3%d0%be%d1%80%d0%b8%d0%bb%d0%b8-%d0%b2-%d1%81%d0%b2%d0%b5%d1%82%d0%b0/", "text": "Една от най-възрастните горили в света почина в зоопарка в Сан Диего на 60 години, предадоха АП и Ройтерс. Вила издъхнала в обкръжението на членовете от семейството си. Тя страдала от артрит и други здравословни неразположения заради напредналата си възраст. Обичайно горилите живеят до 35-40 години. „Ще липсва на обитателите на зоологическата градина, на гостите, доброволците и персонала“, каза отговорникът по бозайниците Ранди Рийчес. Вила е родена през 1957 г. в Конго. Отгледана е от служители на зоопарка в Сан Диего. Тя е матриарх на пет поколения горили и няколко пъти става сурогатна майка. Горилите са критично застрашени, като основните заплахи за тях са заболявания, преследване от ловци, войни и загуба на местообитанията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Една от най-възрастните горили в света почина на 60 години"}
{"url": "https://trud.bg/%d0%b1%d0%b0%d0%b9%d0%b5%d1%80%d0%bd-%d1%81-%d0%be%d0%b1%d1%80%d0%b0%d1%82-%d0%b7%d0%b0-52-%d1%81%d1%80%d0%b5%d1%89%d1%83-%d1%85%d0%be%d1%84%d0%b5%d0%bd%d1%85%d0%b0%d0%b9%d0%bc/", "text": "„Байерн“ (Мюнхен) победи „Хофенхайм“ след гръмък обрат. „Баварците“ губеха с 0:2 до 12-ата минута. Марк Ут и Серж Гнабри изведоха гостите напред. Това само ядоса играчите на Юп Хайнкес. „Байерн“ се развихри и до почивката изравни чрез Роберт Левандовски и Жером Боатенг. През второто полувреме „баварците“ продължиха на високи обороти и стигнаха до разгромна победа. Донесоха я Кингсли Коман, Артуро Видал и Сандро Вагнер. Нови грешни стъпки направиха преследвачите „Борусия“ (Дортмунд) и „Лайпциг“. „Черно-жълтите“ стигнаха до точка в 93-ата минута при домакинството си на „Фрайбург“. Тогава се разписа Джереми Толян. Преди това „Борусия“ поведе чрез Шинджи Кагава, но с два гола на Нилс Петерсен гостите направиха обрат. „Лайпциг“ също сбърка у дома. „Биковете“ не успяха да победят предпоследния в таблицата „Хамбургер“. Брума изведе „Лайпци“ напред, но Филип Костич отбеляза за крайното 1:1.  В другите срещи от кръга в Бундеслигата „Шалке“ победи „Щутгарт“ с 2:0, а „Кьолн“ и „Аугсбург“ завършиха 1:1. Снимка: Facebook", "date": "2018.01.27", "title": " „Байерн“ с обрат за 5:2 срещу „Хофенхайм“"}
{"url": "https://trud.bg/%d1%80%d0%b5%d0%ba%d0%b0-%d1%81%d0%b5%d0%bd%d0%b0-%d0%bf%d1%80%d0%b5%d0%bb%d1%8f-%d0%b2-%d0%bf%d0%b0%d1%80%d0%b8%d0%b6/", "text": "Река Сена преля в Париж. Пикът в нивото беше достигнат този следобед, предаде  . Дълбочината на река Сена на територията на Париж обикновено е около 2 метра. В момента нивото ѝ е с повече от 4 метра по-високо. Горните палуби опират в моста Александър III. Туристическите кораби от дни са без работа. Собствениците на частни корабчета, превърнати в екзотични апартаменти, се опитват да се справят с щетите. През 1910 г. реката е надминала 8,60 м и е заляла целия град. Наводненията през 2016 г. изплашиха парижани и днес нивото на реката е основна тема. Туристите пък успокояват разтревожени близки за сигурността им.  Патици се разминават с плуващи дървета и залети колела, а ресторантьори се молят валежите да спрат веднага. Залят беше пътят към един от най-известните барове в Париж. Обикновено през уикенда там се ходи още следобед, за да се намерят места. Този уикенд обаче нощният живот по Сена изглежда недостижим. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Река Сена преля в Париж"}
{"url": "https://trud.bg/%d0%b7%d0%b0%d1%82%d0%b2%d0%be%d1%80%d0%b5%d0%bd%d0%b8-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b8-%d0%b8-%d0%be%d1%82%d0%bc%d0%b5%d0%bd%d0%b5%d0%bd%d0%b8-%d0%bf%d0%be%d0%bb%d0%b5/", "text": "Силните снеговалежи продължиха в части от Китай и днес. Заради лошото време се стиган до затваряне на магистрали, отмяна на полети и на жп връзки и дори прекъсване на футболен мач, предаде Ройтерс. Националният център по метеорология днес отново обяви „оранжев“ код за снежни бури в Централен и Източен Китай. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Затворени магистрали и отменени полети заради силни снеговалежи в Китай"}
{"url": "https://trud.bg/%d0%b1%d1%80%d0%be%d1%8f%d1%82-%d0%bd%d0%b0-%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%bd%d0%b0-%d0%b0%d1%82%d0%b5%d0%bd%d1%82%d0%b0%d1%82%d0%b0-%d0%b2-%d0%ba%d0%b0%d0%b1%d1%83%d0%bb-%d0%bf/", "text": "„Това е клане.   на линейка, натъпкана с експлозиви, днес в центъра на Кабул отне   на близо сто души. Още 158 са ранени“, съобщи говорител на афганистанското министерство на здравеопазването, предаде БГНЕС. По думите му градът направо е съсипан. Има опасност броят на жертвите още да нарасне, тъй като много от тях са в критично състояние. В декларация президентството на Афганистан изобличи днешния атентат като „престъпление срещу човечеството“. Талибаните вече поеха отговорност за експлозията. Представител на афганистанското министерство на вътрешните работи заяви, че по подозрение в подготовка на терористичния акт са задържани четири души. От българското Министерство на външните работи съобщиха, че няма пострадали български граждани при терористичната атака. Служителите в българската дипломатическа мисия в Афганистан са невредими. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Броят на жертвите на атентата в Кабул продължава да расте"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-14-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1/", "text": "Най-малко 14 души са загинали при стрелба, открита в нощен клуб в бразилския град Форталеза, разположен в североизточната част на латиноамериканската страна, предава АФП. „Можем да потвърдим 14 загинали“, заяви Андре Коста, отговорящ за ресора „Сигурност“ в щата Сеара, столица на който е Форталеза. Сред ранените при стрелбата има такива, които са хоспитализирани в тежко състояние. Към момента обаче няма приведени данни за броя на пострадалите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Най-малко 14 души са загинали при стрелба в нощен клуб в Бразилия"}
{"url": "https://trud.bg/%d0%bc%d0%be%d0%bc%d1%87%d0%b5%d0%bd%d1%86%d0%b5-%d0%b7%d0%b0%d0%b3%d0%b8%d0%bd%d0%b0-%d0%b0-%d1%81%d0%b5%d1%81%d1%82%d1%80%d0%b8%d1%87%d0%ba%d0%b0%d1%82%d0%b0-%d0%bc%d1%83-%d0%b5-%d0%be%d0%b1%d0%b3/", "text": "Момченце на 5 години е загинало, а по-малката му сестричка е обгазена и с обгаряния по цялото тяло при пожар в къща в село Горско калугерово, Община Сухиндол. Трагедията се разиграла около 17,04 часа в събота в дома на ромска фамилия. Жилището е в покрайнините на селото и обитателите му се топлели с печка на твърдо гориво. В злополучната вечер бащата и по-малкото дете спели в една от стаите. Момченцето пък си играело в съседното помещение и се въртяло с парцали около печката. Внезапно обаче парчетата плат, които детето било наслагало върху камината пламнали. Огънят бързо обхванал едноетажното жилище. Бащата се събудил от гъстия пушек, който изпълвал къщата и от писъците на сина си, но вече било късно. Мъжът извел по-малкото дете навън и се обадил на телефон 112.  Пламъците обаче са погубили момченцето. Пострадалото момиченце пък е транспортирано в областната болница във Велико Търново с обгаряния и натравление от задушлиевия дим. Медиците от старата столица се борят за живота му. На място незабавно били изпратени две пожарни с петима огнеборци от Павликени, които са потушили пламъците. Огънят е погълнал 50 кв. м покрив, двете стаи и коридора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Момченце загина, а сестричката му е обгазена при пожар в жилище"}
{"url": "https://trud.bg/%d0%b4%d0%b0%d1%82%d1%87%d0%b0%d0%bd%d0%ba%d0%b0-%d0%bf%d0%be%d0%ba%d0%be%d1%80%d0%b8-%d0%bc%d0%b5%d0%bb%d0%b1%d1%8a%d1%80%d0%bd-%d0%b8-%d0%bf%d0%b0%d0%ba-%d0%b5-%e2%84%96-1/", "text": "Гласът ми трепери, никога не плача, но това е много емоционален момент – обяви просълзената Каролин Вожняцки, която стигна от третия опит до първата си титла за Големия шлем. – Това е сбъднатата ми мечта. Успехът в Мелбърн изстреля датчанката отново до №1 в света след 2010 г.  На финала на откритото първенство на Австралия шампионката надви досегашната лидерка в света Симона Халеп със 7:6, 3:6, 6:4. А румънката трябваше да се примири с трети загубен финал от шлема.  „Съжалявам, че трябваше да спечеля сега, но съм сигурна, че ще имаме още много срещи в бъдеще – обърна се към Симона датчанката. – Невероятен мач, невероятна битка.“  Вожняцки вече има 5 победи от 7 мача срещу Халеп, като датчанката е спечелила последните четири двубоя. За Каролин това е 28-ма титла на сингъл, която е и най-ценната. Тя й донесе чек за $3,2 млн., а финалистката се задоволи с $1,6 млн. Румънката не скри разочарованието си, но отдаде заслуженото уважение на съперничката си.  „Тъжна съм, че не спечелих, но Каролин беше по-добра от мен – заяви Халеп. – Не успях от третия опит, но може би четвъртия път късметът ще ми се усмихне.“  Същевременно Себастиан Корда, син на чешката легенда Петер Корда, спечели титлата при юношите. На финала шампионът, който във втория кръг елиминира нашия Адриан Андреев, победи Цен Чун Син (Тайван) със 7:6, 6:4. И посвети успеха на своя баща, навършил 50 г. на 23 януари. Точно преди 20 г. Корда-старши триумфира в Мелбърн при мъжете.", "date": "2018.01.27", "title": " Датчанка покори Мелбърн и пак е № 1"}
{"url": "https://trud.bg/%d0%b0%d0%bd%d0%b5%d0%b2-%d1%81-%d0%b2%d1%82%d0%be%d1%80%d0%b8-%d0%bc%d0%b5%d0%b4%d0%b0%d0%bb-%d0%be%d1%82-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be%d1%82%d0%be/", "text": "Красимир Анев продължава да демонстрира завидна форма в навечерието на олимпийските игри в Пьонгчан. Един от най-добрите ни биатлонисти взе втори медал, този път сребърен в преследването на европейското в Риднау (Италия). Ден по-рано самоковецът спечели бронз в спринта.  Анев отново не допусна грешка на рубежа и повали всичките 20 мишени, като изостана на 27,6 секунди зад шампиона Александър Логинов (Русия). Това е осмо отличие за национала от европейски първенства до момента. Допълнително самочувствие на Анев дава и фактът, че бе единствен състезател от 44-имата стартирали в преследването, без пропуски на рубежа. Владимир Илиев не завърши, след като направи шест грешки в първите три стрелби, а Антон Синапов не стартира.", "date": "2018.01.27", "title": " Анев с втори медал  от европейското"}
{"url": "https://trud.bg/%d1%85%d1%8a%d1%80%d0%b2%d0%b0%d1%82%d0%b8%d1%8f-%d0%b5-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d0%bb%d0%b0-%d0%bf%d1%80%d0%b5%d0%b4-%d1%81%d0%bb%d0%be%d0%b2%d0%b5%d0%bd%d0%b8/", "text": "Хърватия заяви, че е протестирала пред Словения във връзка с решението й да глобява хърватски рибари в Пиранския залив, към който и двете страни имат претенции, съобщи Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Хърватия е протестирала пред Словения заради решението й да глобява хърватски рибари в Пиранския залив"}
{"url": "https://trud.bg/%d1%81%d0%b5%d0%ba%d1%8a%d0%bd%d0%b4-%d1%85%d0%b5%d0%bd%d0%b4-%d0%bf%d1%8a%d1%82%d0%b5%d0%b2%d0%be%d0%b4%d0%b8%d1%82%d0%b5%d0%bb-%d0%bf%d0%be%d0%ba%d0%b0%d0%b7%d0%b2%d0%b0-%d0%be%d1%84%d0%b5%d1%80/", "text": "“Втора употреба” от години е твърдо наложил се сегмент в пазара на облекла у нас, който има свои почитатели и сериозна мрежа от магазини, складове и сортировъчни центрове в цялата страна. А в последните години – и бързо нарастващ дял в онлайн търговията. Около 40% от българите купуват дрехи “секънд хенд” според социологическо проучване. Ниските цени, богатият асортимент и доброто съотношение цена-качество са сред основните фактори, които привличат толкова голям брой потребители. Дори в по-малките градове има по няколко магазина за “втора ръка”, а в големите са десетки. Сортирането и преработката на дрехи втора употреба в България пък е сериозна индустрия в която работят над 10 000 човека по данни на бранша. Хората с опит в този специфичен тип шопинг знаят, че дори в малките квартални магазинчета за употребявани дрехи могат да се открият безценни находки. Проблемът често е намирането на самите обекти, особено в София. Ето защо двама ентусиасти са решили да съберат и подредят всички оферти за пазаруване на едно място в интернет. Идеята хрумва на Полина и Георги Яневи през август 2016 година, а работата по реализацията й отнема около три месеца. “Секънд хенд ми е хоби. От шест години, когато се преместих в София, събирам информация за магазините – адреси, дни за зареждане, работно време и т.н. Случвало ми се е да обикалям, докато открия конкретен магазин и в някои случаи съм установявала, че той вече не съществува”, разказа пред “Труд” Полина. Тя е на 29 години и има 5-годишен опит в сферата на онлайн маркетинга. “Повечето подобни търговски обекти нямат сайтове и трябваше да търся информация по различни форуми, за да разбера къде точно се намират. Така натрупах немалка база данни за секънд хенд магазините в София. Един ден с моя съпруг Георги Янев, който е уеб програмист, решихме да съберем цялата информация в един сайт и по този начин да помогнем на много други хора”, обяснява Полина. Платформата   дава достъп на потребителите до карта с магазините за дрехи втора употреба в най-големите български градове, като по този начин спестява дълги часове ровене из хиляди страници, форуми и публикации в мрежата. Предоставя информация за името на магазина, неговия адрес, ден на зареждане на нова стока, работно време и линк до страниците и профилите в социалните мрежи, ако има такива. Благодарение на вграденото гео таргетиране обектите, които са най-близо до потребителя, се показват най-отгоре. Освен това сайтът предлага голям списък с онлайн магазини, страници за търговия в социалните мрежи, както и блог с интересни четива по темата. “Всички адреси, които са добавени на нашата карта, внимателно се проверяват. Повечето, които са в София, съм посещавала лично”, уверява Полина. Интегрираната опция “заведи ме го магазина” показва препоръчителен маршрут от точката, в която се намира потребителя, до адреса на съответния търговски обект. Към момента на сайта могат да се открият над 70 магазина в София и десетки други в още няколко града. Скоро порталът ще предлага и възможност за търсене по име на конкретен магазин.   Секъндхендът не е само икономичен начин за освежаване на гардероба, но и култура на пазаруване, която щади здравето и околната среда. “През последните години българите започнаха да се интересува не само от ниската цена, но и от здравословния начин на живот. Хората започнаха да се грижат повече не само за себе си, но и за околната среда”, смята Полина Янева. “В по-развитите страни хората рециклират дрехите си и дори създават нови модели, като по този начин им вдъхват доза уникалност. Дрехите втора употреба могат да са по джоба на всеки и едновременно с това да предлагат много богато разнообразие от модели”, убедена е тя. За производството на една обикновена памучна тениска се изразходват до 2500 литра вода по данни на Европейската комисия. Текстилната индустрия използва близо 2000 вида препарати. Памучните влакна влизат в контакт със стотици химикали, които са рискови, както за хората, така и за околната среда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Секънд хенд пътеводител показва офертите в интернет\t\t\t"}
{"url": "https://trud.bg/%d0%be%d1%81%d0%b2%d0%be%d0%b1%d0%be%d0%b4%d0%b8%d1%85%d0%b0-%d1%87%d0%b0%d1%81%d1%82-%d0%be%d1%82-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d0%b7%d0%b0-%d0%ba%d0%be%d1%80/", "text": "Саудитските власти са освободили неуточнен брой членове на кралското семейство, бивши държавни служители и бизнесмени, които бяха задържани по разследване за корупция преди повече от два месеца, съобщиха ДПА и Ройтерс. Те са били освободени от хотел „Риц-Карлтън“ в столицата Рияд, след като са сключили финансови споразумения с властите. В началото на ноември бяха арестувани десетки принцове, високопоставени чиновници и бизнесмени по обвинения като пране на пари, подкупи и изнудване на държавни служители.  Властите посочиха, че планират да постигнат финансови споразумения с повечето заподозрени и изразиха увереност, че по този начин могат да приберат около 100 милиарда долара в държавната хазна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Освободиха част от задържаните за корупция членове на кралското семейство в Саудитска Арабия"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-107/", "text": "681 са загиналите при катастрофи за миналата година, окончателният им брой става известен идния четвъртък.         Безработната Минка Митева и нейните близнаци с нужда от специални грижи получиха ремонт, мебели, техника, дрехи, храна и лекарства – първата история от съвместна рубрика със сдружение “Приятели, помагайте”.         “Статус-6” попадна в US доклад за ядрената политика. Москва се опитва да заобиколи американската ПРО.           Работим само, за да се уволним по-късно и приемаме това за нормално – анализ на Вероника Елкина, rb.ru.         Нов спорт – бирена йога, започнаха да практикуват ентусиасти в София. Кенчето се използва в упражненията и се изпива след тренировката.       Двата вида се отличават с уникални шарки. Продават се със специално разработени етикети.       Искам да ме помнят, като журналист, а не с голи снимки, казва Гери Дончева в интервю за „Труд“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Вижте акцентите в броя на вестник „Труд“ в неделя, 28 януари"}
{"url": "https://trud.bg/%d1%80%d0%b5%d0%b0%d0%bb-%d0%be%d0%b1%d0%b8%d1%80%d0%b0-%d0%b7%d0%b2%d0%b5%d0%b7%d0%b4%d0%b8%d1%82%d0%b5-%d0%be%d1%82-%d0%b2%d0%b8%d1%81%d1%88%d0%b0%d1%82%d0%b0-%d0%bb%d0%b8%d0%b3%d0%b0/", "text": "Ръководството на „Реал“ (Мадрид) обмисля мащабна промяна през летния трансферен прозорец. Тя ще засегне няколко клуба от Висшата лига на Англия. „Кралския клуб“ смята да похарчи над половин милиард евро, за да възобнови отново шампионския си статут и да излезе от невижданата криза, в която се намира в момента. Според британското издание „Дейли Мейл“, „Реал“ има три ключови цели. Става въпрос за Давид де Хеа, Еден Азар и Хари Кейн – звездите на „Манчестър Юнайтед“, „Челси“ и „Тотнъм“. Клубовете трудно ще се разделят с най-добрите си играчи, но от „Сантяго Бернабеу“ са приготвили оферти, на които трудно може да се откаже. „Реал“ е готов да плати по 230 млн. евро за Азар и Кейн, а 115 млн. евро ще е офертата за Де Хеа. Ръководството на мадридския гранд обаче няма да спре до тук. За нов треньор се очаква да бъде назначен Маурисио Почетино, треньор на „Тотнъм“. Именно през него „Реал“ ще се опита да си осигури английския голмайстор Хари Кейн. А „Реал“ показа, че въпреки проблемите може да бие. „Белия Балет“ надделя над „Валенсия“ с 4:1. Два гола вкара Кристиано Роналдо. Попаденията му бяха от дузпи. Веднъж се разписаха Марсело и Тони Кроос. Санти Мина пък бе точен за „прилепите“. Преди срещата португалецът опроверга информациите, според които иска да напусне „Реал“. „Искам да остана тук – каза Роналдо. – Обичам този клуб. Харесва ми да живея в Мадрид. Тук съм от 2009 година. Обичам времето и хората в този град. Също така е близо до Португалия. Испания е страхотна страна, обичам я.“ Снимка: Twitter", "date": "2018.01.27", "title": " „Реал“ обира звездите от Висшата лига"}
{"url": "https://trud.bg/%d0%b2%d1%81%d0%b5%d0%bd%d0%b0%d1%80%d0%be%d0%b4%d0%bd%d0%b0%d1%82%d0%b0-%d0%bb%d1%8e%d0%b1%d0%b8%d0%bc%d0%ba%d0%b0-%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%85%d1%80%d0%b8%d1%81%d1%82/", "text": "– Не смятам, че съм красива след толкова години, но да, може би за годините си имам приличен, добър външен вид. Може би за да изглеждам така с някои дадености – кожа, усмивка и характер, наистина това е ген. Майка ми имаше изключителна кожа, и усмивката ми е на нея, както и виталният характер. Това са важните неща, които ме съпътстват в живота и които дължа на нея. Останалото е начин на живот и въпрос на характер. Защото, ако човек е оптимистичен и ведър, и животът му е по- ведър. Не трябва да се вглеждаме в излишни подробности. С годините живея все по-разумно. – Този лукс, тази многотия, тази вещомания и шопингмания, която обзема някои хора- това са едни търговски трикове и тъй като човешкото око е ненаситно по принцип, ако не си сложи спирачки, човек става роб на комерсиализацията, която ни заобикаля и не може да отдели много време на себе си лично. Така, че съм съгласна с Айнщайн. Всичко просто, обикновено, скромно и нормално, далече от суетата и прожекторите е прекрасно – Нахъсват ме по скоро да избягам оттук. Въпреки, че напоследък е доста ведро и слънчево, и приятно, не е като миналата година, когато беше снежно и страшно. Но така или иначе, имам традиция, вече много- много годишна. Прекарвам известно време някъде на топло и това ще се осъществи другия месец. Аз предпочитам топлината. Както през лятото слънцето, така през зимата домашната топлина и уют. – Имам концерт в Куба, на втори март, и на десети в Мексико сити. Те са свързани с нашите мисии там, посветени са на нашия национален празник, но понеже не мога да пея на Трети март в двете столици, първо ще пея в Куба, а след това в Мексико. Концертите са посветени на Националния празник, на нашето Европредседателство и на моя юбилей, който миналата година не се осъществи – 50 години от първото ми посещение в Куба, приятелство, любов и какво да кажа още…вие го казахте- нирвана/. От 60-те години, не съм престанала по два – три месеца в годината, да ходя или в Куба, или в Египет. . Разбира се, за известно време. Но това си е традиция от 50 години. – Човек не може да има щастлив живот, ако няма приятелство и любов. Не е достатъчно само професионално да имаш някакви успехи и оптимистичен характер. Без приятели и без сродни души, много е трудно да бъде човек щастлив. Това са много важни неща, приятелството е изключително важно, споделянето също. Макар, че човек е най добре да споделя и да намира равновесието в себе си, но понякога има полюсни, разтърсващи, силни моменти и има нужда да сподели с някого. И когато има такъв човек е много хубаво. Както казват: когато споделиш, ти олеква. И то не е случайно, и е точно така, особено когато е нещо тъжно – раздяла, проблем…- Аз съм доста отворена, с широко разтворени ръце и душа съм към много хора и когато почувствам някого близък, аз го заобичвам завинаги, ако не ме разочарова, разбира се. Защото много държа на почтеност , на вярност, изключително много. Може да сме от различни отбори, различни вкусове да имаме, това няма нищо общо с приятелството. Говоря за съвсем други предателства. – Естествено, че ще има рана, но слагам завесата и повече не ме интересува този човек. Разбира се с годините става много по лесно да се разграничавам от тези хора и да не ги допускам повече до себе си. А не да тая някакви негативни емоции и да търся отмъщение и така нататък. Това е ужасно. Никога не съм отмъщавала. Това за мене- да живееш цял живот и да кроиш планове как да направиш гадно на някого, това е ужасно. Това е такъв нещастен живот, че просто не мога да си представя. Като гледам и някои филми, чета книги и слушам някои истории си казвам: Как може да има такива хора, които да се занимават с такива ужасни неща. Човек винаги трябва да се учи от едно падане, когато се изправя, и трябва да знае как да стъпва след това. Да е не толкова доверчив, по- предпазлив. Освен с някого, на когото има пълно доверие, въпреки, че няма абсолютни неща и пак може някой да не те разбере, да интерпретира по друг начин всичко онова, което си споделил с него. Но затова сме различни хора и затова е пъстър животът и интересно да живеем. – Аз вярвам във всичко, тотален оптимист съм. Първо вярвам в доброто, защото знам, че всеки човек се ражда с добротата и таланта в себе си, но не го намира винаги. Еднакви се раждаме, разбира се някъде Бог е бил по- благосклонен, когато човек има повече таланти. Когато пък успее и да ги реализира, това си е жив късмет, защото почти всички са талантливи хора, но не всеки открива таланта си. – За това не са виновни българите. Ние се отворихме към света и в света поначало ценностната система е изместена. Всичко е толкова комерсиализирано, толкова принизено, че ние не можем да останем извън този свят, към който с отворени ръце и очи сме се стремили. Много грешки са допуснати, вече поколения изместени неща трудно се възпитават. Ако вкъщи не е възпитано, никога не може да стане. Защото оттам се тръгва- интересът и мирогледът на детето…Много е важна атмосферата вкъщи. какво ще видиш ти, как постъпват твоите родители, как се отнасят към теб и към другите хора. И те попиват. Децата са като едни попивателни. Това са много важни неща за битието. За младите изпълнители да кажа – има много добри. Тези формати  по телевизията показват, че сме много талантливо племе, изключително талантливо племе. Второ, лошото е, че сме много малка страна, няма и 7 милиона вече, и в света не могат да ни приемат, ние нямаме лоби- хора, които да инвестират в някой талантлив българин. Това е. Имаме страшно талантливи певци и в операта, и в попмузиката. Сега, като композитори вече тука (защото е много важен аранжиментът и музиката, която се прави), повечето от музиката ни не е много конкурентна, защото тя общо взето прилича на другата…Даже често съм чувала колеги да казват: “Това е едно към едно”. Много харесват да копират. Аранжиментите… Много често някой казва- “Направи ми такъв аранжимент. Няма го този творчески момент да се търси нещо ново, нещо различно. И това е, малка държава, като няма пазар, всеки гледа да съществува. Много е проблемно. – Младите хора от бляскавата сцена изведнъж потъват в реалния живот. Много хора правят песни на английски, като си мислят, че ще пробият желязната завеса. А там, за да пробиеш трябва някой да плати, никой няма да ти даде даром от залъка. И аз много често казвах, още преди 10 години- не ми трябва Европейския съюз, ако няма да мога да пея спокойно в Париж, примерно, и да ми продават там моите албуми. По нашето радио например има програми за европейски звезди. Нас пропагандира ли ни някой в Париж? Много е озъбен светът, много е комерсиализиран, няма я тази идеализация към изкуството. Вече и в спорта, и във всичко е така. Аз имам нужда от спокойствие, от тишина, от красота в музиката. Говорим за младите. Те, младите не са виновни. Времето ги кара да правят такава музика. Но че има таланти, има и във всички жанрове тотално. Като започнеш от поп фолк, всички жанрове, защото много е пъстър светът на поп музиката и имаме успехи навсякъде, но те са пак само, за съжаление, на родно ниво. Никой не е пробил, единствено в Евровизия, пак обаче с много международно участие, прекрасният Кристиян. За мен най- големият успех беше на Стунджи и на Елица. Защото си е фолк, наше и разтърси. И просто беше гениално. И после много взеха да излизат така- с ударни барабани. Ние сме си вълци единаци, нямаме подкрепа. Ние, българите, бихме могли да бъдем щастливи, но сме принудени да живеем по този начин, в този свят, пластмасов, измислен, на кредити и фалш. – Изключително ме развълнува. Това е висш пилотаж, висша дипломация. Трябва да се учим от такива неща. А не веднага да търсим… имаме си поговорки за всичко. Някак си- големи критикари сме, което ни пречи да се радваме ей на такива неща. За мен Европейското председателство е важно, трябва да се представим достойно. Искам една хубава 2018-та година. Тя за мен е юбилейна. Аз имам общо сумирано 130 годишен юбилей (75 и 55 като ги сумирам), и ми е приповдигнато поначало. И пожеланията ми за българския народ: спокойствие и мир да има, мир и здраве. И по-малко природни бедствия, защото ние не можем да се справим и с тях.   Йорданка Христова изглежда перфектно, пие на топло у дома съботното си кафе и гледа тенис. Разказва, че е фенка на Григор, и на волейбола, леката атлетика, и футбола. “От ЦСКА съм. Вкъщи бяхме- татко “славист”, майка от “Левски”, поради роднинската си връзка с Гунди, сестра ми е по-голяма, тя беше от “Левски” и аз съм си от ЦСКА от малка. Това си е мое избрано нещо и не съжалявам, пея дори химна на ЦСКА, на футболния отбор. Имаше време когато дори не знаех кои играят, защото бях много ядосана и на българския футбол, и на ЦСКА и бях от Бразилия, но както и да е. Това се случва на всеки, моменти на пристрастия. По такъв начин ти имаш отдушник някъде с нещо. Защото емоциите, положителните, отрицателните- те ти разнообразяват ежедневието. Ежедневието ни поднася много монотонност, която и мори, и е ужасно едно и също да се повтаря всеки ден. Освен със спорт, гази монотонност може да я пребориш с книги, с приятели.”, разказва примата на българската естрада. Гледа и турските сериали. Преди доста години била впечатлена от музиката на “1001 нощ”. Загледала се и така се зарибила. Гледа вечер, особено през зимата. Любим неин филм е и “Гордата Аси”. Родена е на 10 септември в София. Завършва школата за естрадни певци в класа на Милчо Левиев през 1964 До 1967 г. е солистка на оркестър “София”. С първото си участие във фестивала “Златният Орфей” през 1966 г. печели I награда за песента – “Делфините” (м. Димитър Вълчев). Концертната є дейност включва участия в много страни на света. Любима певица на поколения българи и най-известната българска певица в Куба.", "date": "2018.01.27", "title": " Всенародната любимка Йорданка Христова пред „Труд“: Всичко далеч от суетата е прекрасно"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%b5-%d0%b3%d0%be%d0%bb/", "text": "Вотът на недоверие към правителството на ГЕРБ си вървеше прогнозируемо скучно. Толкова скучно, че чак на Бойко Борисов не му беше интересно да отиде до Народното събрание – нито на дебатите, нито на гласуването. Кои са тези депутати, че да го откъсват от международната сцена! Изходът от гласуването предварително беше ясен, а след като преди време почетният председател на ДПС – Ахмед Доган, обяви, че вотът е ненужен и управлението на ГЕРБ е без алтернатива, БСП изглеждаше като обречена на позор. Самочувствието на управляващите може да се сравни с това на император Балдуин Първи. Знаете историята. След като подло превземат Константинопол, кръстоносците вилнеят и мърсуват на Балканите. Всички били в краката им, докато не попаднали в засада, организирана им от българския цар Калоян край Одрин. После болката и срамът на Балдуин били нечувани. Ако разгледаме цялата антиуправляваща политика на БСП в съюз с президента Румен Радев, трябва честно да кажем, че ГЕРБ усети кинжал в снагата си. БСП проведе няколко паралелни операции покрай вота. Първата – разширяване на фронта, известен като „Кумгейт“. Елена Йончева продължи канонадата срещу емблематичния за ГЕРБ народен представител Делян Добрев. Нови документи, нови скандали. Добрев отново влезе в оправдателен режим, което само го оплиташе в мрежите на хорското недоверие. Особено, след като в сутрешния блок на Би Ти Ви цитира свои приятели, които били го питали нещо в смисъл „Абе, тази Йончева, да не би да те харесва“. Този откровен сексизъм никак не отговоря на кампанията на ГЕРБ за приемане на Истанбулската конвенция за правата на жените, социалните и нетрадиционни функции на пола. Точно тази конвенция беше вторият фронт, отворен от БСП. Лидерката Корнелия Нинова излезе на нож и с европейската левица, начело на която е Сергей Станишев, излезе на нож с ГЕРБ и беше по-убедителна и гръмогласна от „Патриотите“. Самият факт, че тя е майка, субект на самата конвенция, я направи още по-убедителна. Третият фронт беше пробитата митническа система на страната. Системата, която може да бъде манипулирана и по този начин да бъдат широко отворени вратите на България за контрабанда, да даде повод на още няколко червени остриета да подразнят кръстоносците на Борисов, здраво барикадирани зад парламентарното си мнозинство. Ето така, в навечерието на вота БСП беше пред стените и готова за битка. Дори времето беше в тяхна полза – имаше публика от Председателството. ГЕРБ обаче извадиха най-силното си оръжие – скуката. Започнаха да разводняват темите, да пеят рефрена колко е вреден този вот и ние, публиката, започнахме да се прозяваме и управляващите решиха, че просто трябва да мине ден-два и животът ще се върне, където те го харесват – на магистралите, естакадите и световната политика. Бойко Борисов по традиция отсвири парламента, а в последно време взе да бута и държавния глава в неловки ситуации. Последното издевателство към него дойде, след като под носа му покани президента на Турция на среща с ЕС във Варна. И в крайна сметка, вярвам, че той искрено мисли, че има право, защото не Радев, а имено той си говори на малки имена със световните лидери. Може би с изключение на Си Дзипин, поради културни различия. Все пак за един европеец е трудно да се ориентира кое е първо, кое е второ име на един китаец, както и че Си Дзипин се пише слято. Така обаче Борисов вкара партията си в засада, където я чакаше Румен Радев. Държавният глава произнесе своето слово по повод годишнината от встъпването си в длъжност и нанесе унищожителен огън по парламентарното мнозинство, използвайки самите действия на Бойко Борисов. „Парламентарната република катастрофира, парламентът постепенно се превръща в нотариат, който официализира решенията на правителството. Доверието към парламента е критично ниско“. За първи път от незапомнени времена председателят на Народното събрание – Цвета Караянчева направи извънредно изявление. „В днешния от тъмен, по-тъмен пейзаж, който беше нарисуван от президента, една обида успя да се открои в катранено черно – че парламентарната република атрофира, заяви председателят на Народното събрание.“В какъв смисъл, г-н президент? Защото парламентарните групи гласуват в синхрон с взети партийни решения ли, защото мнозинството защитава правителството ли?“ Това изказване, това влизане в роля на жертва само нотариално завери етапната победа на президента. На катранената реч на Караянчева той реагира като главнокомандващ на критики на цивилен. „Няма да коментирам реакции. Аз не обиждам, а констатирам. Удовлетворен съм, че депутатите се вслушват в моите думи. Те са важни за нас, всички сме ги избрали и очакваме от тях много повече. Гледаме с надежда на тяхната работа и очакваме смислен дебат с ясни аргументи, по-малко лични нападки“, каза той. Корнелия Нинова тържествуваше и в предаването „Лице в лице“ довърши започнатото. Каза, че президентът е прав за нотариалните функции на парламентарното мнозинство, защото Борисов ги командва с есемеси. Малко след това Борисов хвърли кърпата на ринга в този рунд. Истанбулската конвенция беше оттеглена от парламента, а депутатите изглеждаха като намазани с катран и хвърлени в кокошарник.   След свалянето от пост на предишния председател на Народното събрание Димитър Главчев, това изглежда е вторият силен ход на опозицията. Само преди месеци шефът на парламента с лека надменност изгони лидерката на БСП от залата и това доведе до неговата оставка.", "date": "2018.01.27", "title": " Парламентът е гол!\t\t\t"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d0%ba%d1%8e%d1%80%d0%b4%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%82-%d0%b2-%d0%b3%d0%b5%d1%80%d0%bc%d0%b0%d0%bd%d0%b8%d1%8f/", "text": "Стотици кюрди излязоха по улиците на германския град Хамбург, за да протестират срещу турската военна операция в Северна Сирия, насочена срещу кюрдски формирования в региона. Силите на реда са нащрек и в град Кьолн, където се очаква да се съберат близо 20 000 кюрди от различни части на Германия. Според полицията има „значителен потенциал за конфликт“ с турци националисти. Органите на реда са мобилизирали над 2000 свои служители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Стотици кюрди протестират в Германия срещу турската операция в Африн"}
{"url": "https://trud.bg/%d0%ba%d0%b0%d1%82%d1%80%d0%b8%d0%bd-%d0%b7%d0%b8%d1%82%d0%b0-%d0%b4%d0%b6%d0%be%d1%83%d0%bd%d1%81-%d1%88%d0%be%d1%83%d0%b1%d0%b8%d0%b7%d0%bd%d0%b5%d1%81%d1%8a%d1%82-%d0%b5-%d0%b7%d0%b0-%d1%85%d0%b8/", "text": "– Със сигурност има връзка между двата проекта, въпреки че са отдалечени с близо две десетилетия един от друг. От близо три години живея с мисълта, че искам да изиграя ролята на Гризелда Бланко. Още откакто гледах документалната продукция “Кокаиновите каубои”. Нейният живот, престъпната траектория на пътя на Бланко към върха на подземния свят, бяха централни елементи от структурата на филма и аз бях дълбоко впечатлена от цялата история. Всички тези корави и сурови мъже, които са изпитвали страх и религиозно поклонение към Гризелда. Наричали са я La Madrina. И наистан задълбах в историята на тази жена, която е успяла да се издигне в един мрачен и опасен мъжки свят и да оперира с толкова силно влияние, размах и власт в престъпните структури на картелите. Дълго време разказвах на мои колеги и познати за страстта си по този образ и желанието си да пресъздам персонажа в художествено произведение. И за щастие в един хубав ден Тания Лопес от компанията Lifetime A&E ме попита дали още съм обсебена от Гризелда Бланко и аз отвърнах, че съм. Тя ми каза, че разполага с готов сценарий и аз не можех да повярвам. Помислих, че се шегува, че нещо ме пързаля. Но се оказа истина и в следващия момент аз вече бях ангажирана с истински, голям проект за тв филм за живота на Бланко. Чувството беше прекрасно и съм много благодарна на всички, които успяха да осъществят тази моя мечта и да допринесат със своите таланти в създаването на това произведение, което ще изненада, надявам се приятно, дори най- големите ценители на гангстерския жанр и биографичните драматизации. – Разбира се. Не съм се разделила с уязвимостта си, с тревогите и малките невротични моменти на несигурност и притеснение. Като всяка жена и аз съм склонна да навлизам в режим на безпокойство от време на време. Но в същото време се усещам по- силна и решителна отвсякога. Ранните ми години в Уелс ме научиха да бъда твърда, издръжлива и да понясам несгодите, да поемам ударите. Формирах се като борбена личност, която е способна да отстоява себе си и да си проправя път в живота и сложните системи на обществото. Когато хората ме питат дали имам съвети към младите актьори и актриси винаги казвам – “Борете се и бъдете на линия”. Голяма част от успеха е готовността да се появиш на прослушване, да искаш ролята, да се подготвиш и да не се отказваш. Шоубизнесът специално, е сурова среда, в която трябва да можеш да поемаш ударите, да си готов да бъдеш съборен и веднага след това да се изправиш. Шоубизнесът е място за хищници, не за жертви. Трябва да може да понесеш слуховете, публичните истории за личния си живот, които не винаги ще бъдат истина или добронамерени. Такава е природата на нашия занаят. Ако човек е силен и стои твърдо зад позициите и принципите си, ако е на страната на истината, смятам, че ще може да оцелее дори в най- големите бури. – Дължа толкова много на моето голямо и прекрасно семейство. Благословена съм с чудесни роднини, които са били с мен през всичките изпитания и предизвикателства. Някои хора нямат моя късмет, напълно го осъзнавам. Приятели и страхотни колеги са ми помагали в тежките времена. – Имаше няколко по- трудни години, наситени с тежки моменти, в които чувствах, че сякаш съм изгубила вдъхновение. Но се възстанових. Харесва ми да бъда майка и съпруга, харесва ми да имам и кариера. Важно е човек да избира къде да инвестира своето време, това е най- ценното ни богатство. Дори и да чувствам, че губя искрицата е необходимо да не се предавам и да не потъвам в обятията на унинието и съжалението. За мен е страшно ценно да усвоя механизмите на мотивацията и да съм способна да се появя на работа рано сутрин, да науча репликите, да се превъплътя в персонажа, който са ми поверили и да си свърша работата. Дисциплината е от ключово значение за успеха. Както в личен план, така и на професионално ниво. – Като майка аз съм предубедена и винаги смятам, че децата ми ще се справят най- добре. Реалистично погледнато смятам, че те имат всички шансове и възможности да пробият сами. Винаги съм искала да имам адвокат или доктор в семейството си, но се случих на шоубизнес фамилия.", "date": "2018.01.27", "title": " Катрин Зита-Джоунс: Шоубизнесът е за хищници, не за жертви"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%81%d0%b0%d0%bc-%d0%b2/", "text": "Със сигурност мога да кажа това, което виждам всеки ден – Румен Радев е човек, който сам взима решенията си. Много трудно се поддава на каквито и да било влияния, слуша съвети, прави своя анализ и накрая последната дума е негова. Това каза вицепрезидентът Илияна Йотова пред БТВ в отговор на въпрос зависим ли е президентът Румен Радев от БСП при взимането на важни решения. „Много рядко вече това го има в политиката и е едно от качествата, които най-много ценя у него“, заяви тя. По думите на Йотова властта не е променила Румен Радев. „Президентът стои стабилно и твърдо – така както го видях в първите мигове, когато влезе на заседанието на тогавашния НС на БСП и Корнелия Нинова го представи като нашия кандидат“, каза още вицепрезидентът.", "date": "2018.01.27", "title": " Илияна Йотова: Президентът Радев сам взима решенията си, трудно се поддава на влияния"}
{"url": "https://trud.bg/%d1%82%d1%80%d0%b0%d0%bd%d1%81%d0%bf%d0%bb%d0%b0%d0%bd%d1%82%d0%b8%d1%80%d0%b0%d1%85%d0%b0-%d1%81%d1%82%d0%b2%d0%be%d0%bb%d0%be%d0%b2%d0%b8-%d0%ba%d0%bb%d0%b5%d1%82%d0%ba%d0%b8-%d0%bd%d0%b0-%d0%b1/", "text": "Лекарите в специализирана турска клиника, които поеха лечението на Пеньо Пенев от Горна Оряховица, страдащ от остра левкемия, извършиха необходимата животоспасяваща операция. На 19 януари те направиха трансплантация на стволови клетки, а донор стана неговата сестра Силвия. Тя се прибра в Горна Оряховица преди броени дни и вече се възстановява от интервенцията. Пеньо продължава престоя си в лечебното заведение, тъй като е необходимо проследяване на състоянието му. 38-годишният мъж ще бъде под постоянен лекарски контрол следващите 100 дни. Нощувките обаче не се поемат от първоначалната платена сума от 200 000 лв., които бяха събрани чрез дарения на добри хора за по-малко от 2 месеца. След изписването, Пеньо се налага да отседне в хотел близо до болницата, а таксата му за престой възлиза на 50 долара за ден. Ето защо семейството продължава кампанията и отново стартира базари в Горна Оряховица и околността. Във фейсбук групата „Благотворителен базар за Пеньо“ хора търгуват лични вещи в полза на горнооряховчанина. Който може, нека да помогне с SMS с текст PENYO на номер 17777. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Трансплантираха стволови клетки на болен от левкемия горнооряховец\t\t\t"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b7%d0%b0-%d0%bc%d0%b5%d0%bd-%d0%b5-%d0%b3%d0%be%d0%bb%d1%8f%d0%bc%d0%b0-%d0%b7%d0%b0%d0%b3%d0%b0/", "text": "„За мен е голяма загадка за какви цени на енергията говори бизнесът”, каза министърът на енергетиката Теменужка Петкова пред Преди седмица бизнесът алармира, че се очаква шоково поскъпване на храните заради по-високите цени на тока за бизнеса. „За съжаление в рамките на срещите, които направихме с бизнеса, не можа да стане ясно кои са тези търговци, които предлагат такива високи цени. Електро-енергията, която дружествата продават, е на цени от 76,09 лв.”, допълни Петкова. Тя допълни, че е призовала бизнесът да подаде сигнал до компетентните органи, които да проверят въпросните цени. „За моя изненада, Асоциацията на българския бизнес подаде сигнал за две държавни дружества”, коментира Петкова. „Освен, че с колегите ми бяхме наречени мафиоти, бизнесът каза, че в сектора не се извършват реформи. Аз не съм съгласна и за това има факти”, каза още тя. По думите й оценката на Мудис са БЕХ се е повишила с два пункта, а към настоящия момент държавната енергетика разполага с 1,435 млрд. лв. „Когато някой говори, трябва преди това да види какви са фактите”, категорична е Петкова. „Дебатът за това необходим ли е проектът Белене тепърва предстои”, коментира още министърът. Според нея интересът от страна на китайските инвеститори е много сериозен. „Аз смятам, че с промените, които се извършват и към настоящия момент в енергийния сектор, визията и директивите на ЕС, трябва да бъдем много балансирани и добре да помислим, за да защитим своята енергийна сигурност”, каза Петкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Теменужка Петкова: За мен е голяма загадка за какви цени на тока говори бизнесът"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%80%d0%b0%d0%bc%d0%be%d1%82%d0%be-%d0%bc%d0%b5-%d0%b1%d0%be%d0%bb%d0%b5%d1%88%d0%b5-%d0%b2-%d0%bc%d0%b5%d0%bb/", "text": "Със сигурност можех да играя по-добре на Аустрейлиън оупън, но не бях влязъл в тази форма. Но все пак годината е дълга и тепърва започва. Това каза Григор Димитров на пресконференция в София седмица преди началото на домашния турнир, на който е планирано да участва за трети пореден път. В последните три мача в Мелбърн не бях разположен, рамото ме болеше. Вчера направих прегледи в Монако, още чакам някои от резултатите, обясни Гришо. В момента съм си дал почивка, дал съм време на тялото си, отговори той на въпрос как ще протече подготовката му за предстоящия турнир. Григор обясни, че ще подреди програмата си спрямо лекарските препоръки. “Чакам всеки момент резултатите да излязат. В момента, в който разбера повече, ще го споделя със сигурност. Тук съм, за да играя, не съм дошъл за нищо друго!”, обяви първата ни ракета. Исках да започна 2018 г. още по-добре отколкото приключих 2017-та, но не се получи. Тенисът не е спринт, а маратон, продължавам напред, каза още Димитров. Според него Роджър Федерер е фаворитът на утрешния финал на Аустрейлиън оупън срещу Марин Чилич. „Почивката ми беше само седмица в края на миналия сезон и на следващата бях отново с фитнес треньора ми. Не очаквах всичко толкова бързо да се случи. Също така не съжалявам за нищо. Това е един добър път, направих правилните неща през сезона. Нещата вървят добре. Ще помислим и ще поговорим с отбора, ако все пак лекарите ме посъветват да запазя рамото си. Това не е лесно решение за взимане. Тук подкрепата е уникална, обичам да играя. Да се надяваме, че ще съм готов да участвам“, добави Димитров. Турнирът в София започва на 5 февруари, а Григор е най-високо поставеният в схемата.", "date": "2018.01.27", "title": " Григор Димитров: Рамото ме болеше в Мелбърн\t\t\t"}
{"url": "https://trud.bg/%d1%81%d0%b5%d0%b4%d0%b5%d0%bc-%d0%bc%d0%bb%d0%b0%d0%b4%d0%b5%d0%b6%d0%b8-%d1%83%d1%87%d0%b5%d1%89%d0%b8-%d0%b2-%d1%80%d0%b0%d0%b7%d0%bb%d0%be%d0%b3-%d0%b1%d0%b0%d0%bd%d1%81%d0%ba%d0%be-%d0%b8/", "text": "Яна Михайлова, Ивайло Стоянчев,  Мария Тимева, Бойка Кочева, Елина Хаджипопова, Магдалина Бистрина и Кирил Чорбаджийски взеха активно участие в дейностите по проект „Fun for skills” („Забавление за придобиване на умения“) по програма „Еразъм +”. Те участваха в деветдневен младежки обмен заедно с още 26 участници от Румъния, Полша и Естония. Проектът „Fun for skills” се реализира от полска младежка неправителствена организация в сътрудничество с партньори от България – Сдружение „Дестинация Разлог” и неправителствени организации от Румъния и Естония. Ръководител на българската група бе Йордан Кацарски от Сдружение „Дестинация Разлог”. По време на обмена младежите от България работиха в международни групи, изучавайки основите на програмирането и роботиката. Основен акцент в работата по проекта бяха семинарите за програмиране и роботика, по време на които младежите от четирите държави конструираха роботи, които след това представяха и тестваха пред публика. Българските младежи впечатлиха всички с отлично владеене на английски език и организираната от тях българска културна вечер, на която имаше дегустация на баница и на други български традиционни  храни. На фона на българска музика те представиха народни танци и обичаи. Учениците от Разлог, Банско и Благоевград се завърнаха от обмена с натрупани знания за общуването в международна среда и за роботиката. Благодарение на придобитите знания и културното разбирателство те са уверени, че ще продължат да участват в проекти за младежки обмен, както и да създават приятелства от различни краища на света.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Седем младежи, учещи в Разлог, Банско и Благоевград конструираха роботи  в Полша"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d1%82%d0%b0%d0%bd%d0%b0%d0%bd%d0%be%d0%b2-%d0%be%d1%82-%d0%ba%d1%8a%d1%80%d0%b4%d0%b6%d0%b0%d0%bb%d0%b8-%d1%87%d1%83%d0%b4%d0%b5%d1%81%d0%b0%d1%82%d0%b0-%d1%81/", "text": "Щастието в семейство Тананови идва след напрегнати години на очакване на рожба и всички мъки по пътя на стандартните медицински процедури при подобен проблем. Подобно на хиляди двойки със съдба като тяхната, Стефан и жена му Весела минали няколко кръга на ада, като се насърчавали взаимно да не изпадат в отчаяние. Любовта им е силна и днес, повече от 20 години след като се открили като ученици в кърджалийската математическа гимназия. Връзката им се изградила през студентските години в столицата. После Стефан работил 7 години в САЩ, а бъдещата съпруга го чакала. Сключили брак, но не заминали през океана, а се установили в Кърджали. Живеели щастливо, само желаният наследник не идвал. За преживелиците си и горчивия опит Тананови говорят пестеливо. Но го правят, защото са убедени, че споделеното може да е от полза за хиляди хора с техния горчив проблем, уточнява Стефан. И допълва, че постигнатото от д-р Емилова трябва да бъде разпространено по целия свят. Цяло чудо е, че с програмата на плодове, чай и мед настъпва желаната бременност и се спестяват мъчителни процедури, разочарования и психически сривове на хиляди бездетни двойки. На семейството от Кърджали лекарите казвали, че и двамата са здрави и няма пречка да станат родители. Но тази радост все ги подминавала и отлагането ги измъчвало. Направили всякакви изследвания и прегледи. Отишли и в столична клиника по репродуктивно здраве. Отново изследвания и консултации, след които им препоръчали да се направи инсеминация. След първата последвали още няколко, но без успех. Предстояла им вече процедура ин витро, за която обаче трябвало да чакат. Решили да платят, за да се спести време, но опитът, на който възлагали големи надежди, се оказал безуспешен. Междувременно се установило, че съпругата е получила яйчникова киста и се наложила операция, споменава Стефан още едно от болезнените изпитания, през които минали. Лекарите препоръчали да се изчакат 6 месеца след операцията за втори опит ин витро. И той не зарадвал семейството с бебе. Тананови отброявали вече няколко години между Кърджали и София в търсене на мечтата си и си давали сметка, че предстоят още трудности. През 2007 г. Стефан посетил за първи път медицинския център на д-р Емилова. За нея знаел отпреди повече от 10 години от приятелка на съпругата си, чиято майка се лекувала в центъра с впечатляващ успех. Мъжът тежал 96,4 кг при ръст 170 см. Най-много килограми натрупал само за две години от безразборно хранене и обездвижване. Имал високо кръвно, високи нива на лошия холестерол, увеличен и омазнен черен дроб, проблеми с бъбреците и хиперинсулинизъм /предшестващ диабета/, установен с изследвания в медицинския център. Денем го измъчвала хронична умора, а нощем – сънна апнея. Въртял се в омагьосан кръг и съзнавал, че нещо трябва да се промени без отлагане. При д-р Емилова попаднал, завладян от песимизъм, но още на седмия ден спрял да се пита какво търси там, защото отговорът дошъл. Стефан разбрал, че е на точното място. Попивал лекциите на лекарката, участвал във всички спортни занимания, организирани в медицинския център, общувал с другите пациенти – общество на съмишленици по пътя към здравето. Първото му гладуване било 20-дневно с 10 дни захранване. Първите лекарски контроли в медицинския център след стриктно прилагане на програмата показали, че Стефан е стопил 13,2 кг, от които – 7,9 мазнини. Постоянната умора отстъпила, кръвното се нормализирало, а мъжът не можел да повярва, че вече спи нормално, не се измъчва от сънната апнея и не хърка. Стефан довел при д-р Емилова и съпругата си заради упорита мигрена. И при младата жена настъпило подобрение. И двамата съпрузи, сякаш по случайност, поискали съвет от лекарката за най-важния си проблем. А както често казва д-р Емилова – няма нищо случайно. Със завладяваща увереност тя казала, че бебето ще дойде с помощта на плодолечението. Толкова силно изразила убеждението си, че днес Стефан си спомня как мигновено се доверил и повярвал в чудото. И то се появило с име Десислава. Днес момиченцето е на 8 години и е научило 27 хора само за няколко месеца, след като започнало да ходи на народни танци. Преди това репетирало балет заедно с… второто чудо. То се казва Ева и дошло 3 години след каката. И двете деца са заченати след прилагане на програмата с плодове, чай и мед от майката и бащата. Бременностите на жената преминали спокойно, децата са кърмени и после хранени здравословно. Съпругата ми съобразява менюто на малките със съветите на д-р Емилова, споделя Стефан. Още повече, след като се избавихме от безплодието с нейна помощ, започнахме на шега да се наричаме “Емиловци”. Между закачката и сериозното стои един извървян от Тананови път към здравето, щастието и хармонията. Стефан всяка зима /с изключение на годините, в които са родени децата/ прави програмата в медицинския център и се чувства отлично. Съпругата му остава на плодове, чай и мед в домашни условия, защото не иска да се отделя от малките. Има опит и увереност да се справя с гладуването, а всеки възникнал въпрос – за себе си или за момиченцата, обсъжда с д-р Емилова.   100 г сурови белени тиквени семки,  100 г сурови лешници,  100 г орехи,  100 г сушени домати,  1 връзка магданоз,  50-60 мл вода,  къри и самардала /на вкус/ Ядките се накисват в хладка вода за 12 часа, доматите – за 2 часа. Отцеждат се и се измиват добре. Всички продукти се смесват и се разбъркват добре. Разстилат се върху тавички за дехитрататор на пласт с дебелина около 0,5 см и се изсушават за 9-10 часа. Препоръчителната консумация е по 30-40 г с обеда или вечерята от постно ястие. Антиоксидантните съставки, цинкът и Омега 3 мастните киселини в подбраните продукти допринасят за подобряване качествата на семенната течност при мъжете.", "date": "2018.01.27", "title": " Стефан Тананов от Кърджали: Чудесата се случват, когато силно повярваш в тях"}
{"url": "https://trud.bg/%d0%b3%d1%80%d0%b0%d0%b6%d0%b4%d0%b0%d0%bd%d0%b8-%d0%bd%d0%b0-%d0%b2%d0%b8%d0%b4%d0%b8%d0%bd-%d0%b8-%d0%b1%d0%b5%d1%80%d0%ba%d0%be%d0%b2%d0%b8%d1%86%d0%b0-%d0%bf%d1%80%d0%be%d1%82%d0%b5%d1%81%d1%82/", "text": "Граждани протестират във Видин и Берковица на прохода Петрохан. Хората искат да бъде изграден магистрален път от Видин до София и тунел под Петрохан, информира  Протестиращите във Видин блокираха движението по пътя и в двете посоки. Трафикът по Е79 до „Дунав мост 2” е кошмарен заради преминаващите много тежкотоварни автомобили. Катастрофите са чести и често рушат имотите на хората в района. Трафикът минава и през населени места, където често пътят е тесен, с остри завои и стръмни наклони. При обилни снеговалежи и заледявания движението се ограничава. Проблемът ще се реши с изграждането на нов скоростен път между Видин и Ботевград. Строителството ще се осъществява на етапи, като първите изградени отсечки ще са Видин – Ружинци и Мездра – Ботевград. Според шефа на пътната агенция строителните работи могат да започнат още тази година. Ако това обаче отново не се случи, хората заплашват с протести. Що се отнася до тунела под Петрохан – в ход са предпроектни проучвания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Граждани на Видин и Берковица протестират, настояват за изграждане на магистрален път Видин – София"}
{"url": "https://trud.bg/%d0%bd%d0%be%d0%b2%d0%be-%d1%87%d0%b8%d1%82%d0%b0%d0%bb%d0%b8%d1%89%d0%b5-%d0%b2-%d1%82%d1%8a%d1%80%d0%bd%d0%be%d0%b2%d0%be-%d1%81%d1%8a%d0%b7%d0%b4%d0%b0%d0%b2%d0%b0-%d1%82%d0%b5%d0%b0%d1%82%d1%80/", "text": "Най-новото читалище „Пламък 2016” във Велико Търново набира деца и младежи за театралните си школи. Те трябва да са на възраст от 5 до 10 години и по-големи – от 13 до 17 години. „Ще дадем възможност на всеки да се пробва и ако има желание да продължи да се развива в театралното изкуство”, съобщи за Общинското радио Пенко Пенков, председател на Читалищното настоятелство.  Най-новата културна институция вече има самодеен театър за възрастни. 12 души се събират всеки вторник и четвъртък, за да репетират. Скоро им предстои премиера на второ подготвяно представление. „Бар, роза и венец” е едноактна драма, по текст на Джон Пристли. Режисьор е великотърновската актриса Цанка Цанева. Премиерата е на 26 февруари, а втората е на 1 март на сцената на читалище „Искра”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Ново читалище в Търново създава театрална школа"}
{"url": "https://trud.bg/%d0%b4%d0%b6%d0%b5%d0%bd%d0%b4%d1%8a%d1%80-%d1%85%d0%be%d1%80%d0%be%d1%81%d0%ba%d0%be%d0%bf/", "text": "Ден първи от работната програма на правителството за 2018 година започна с точка първа от дневния ред – богоугодното дело да бъде гласувана Истанбулската конвенция преди ратификацията й в Народното събрание. Конвенцията на Съвета на Европа е за превенция и борба с насилието над жени и домашното насилие. И вместо гласуването да е с пълно мнозинство, правителството се раздели на две и я прие само с един глас повече от гласувалите против. Вътрешно коалиционното несъгласие прерасна в национално брожение и грабна фокуса на общественото внимание повече от Европредседателството и вота на недоверие, толкова добре планиран от БСП, че и те малко да влязат в телевизорите, а не само Борисов да се шири в новините. Конвенцията се оказа буре с барут, на което не беше време да му се пали фитила. Какво ни казват някои от по-важните аспекти в хороскопа в деня и часа на гласуването на конвенцията в Министерски съвет: Слънцето в Козирог прибързано подтиква към желание за поредния висок отскок на България чрез решението на правителството, но заради асцедента в Риби в часа на гласуването е пренебрегната опасността от падане след скока, с необратими травми – от душевни и физически, до брожения срещу правителството, война. Уран в дома на асцедента подпомага лесното обсебване и инатливото, едностранчиво отстояване на мнението. Аспектът говори за осъзнато желание да се опита забранения плод, който в един момент, колкото и да е далечен, ще стане единственият позволен. Най-неприятното съчетание на знак, планети и аспекти е свързано с опасността да бъде легитимиран безразборният секс (аспекти съществували и по време на римската империя), еднополовите двойки, които и с цената на физическо насилие ще искат да наложат своите правила, противоречащи на кармичните закони и правилата на незримия свят, до момента, в който мъжа, жената и бракът в смисъла на Божията промисъл, ще се превърнат в болестно единение, което трябва да бъде унищожено. Проблемът е бил предопределен, въпреки че е могъл да бъде избегнат. Обществото се раздели на две. Оформиха се две яростни групи на поддръжници и противници. Първите упрекваха вторите, че с искането си конвенцията да не се ратифицира са против “една Европа, свободна от насилие над жени и домашно насилие”. Първите се правеха на нечули и неразбрали за страха на вторите от многократно упоменатата дума “джендър” в текста на конвенцията, която на български е преведена като “социален пол”, нещо различно от мъж и жена. Да, обаче думата отдавна има тълкуване на английски и в интернет пространството можем да я видим в 29 варианта на полово различие. Например отделен пол било, когато някой в различно време се чувствал ту мъж, ту жена. От самостоятелен пол били хората, които отричат съществуването на полови стереотипи, които не пасват на никой от тях. Последните сигурно не раждат, а се пъпкуват. За самостоятелен пол се броели и хората с две души, как са ги установили, не знам. Отделен пол били всеполовите, каквото и да означава това и безполовите. Самостоятелно място има и третият пол, без тълкуване що е това “трети пол”. Всички тези революционно-еволюционни прозрения и твърдения на либералната западна демокрация няма да ги откриете в Истанбулската конвенция. Там не става дума за гейбракове и въпреки това обществото ни се развълнува, засега като мъртво вълнение, но заради деня на приемането й от Министерски съвет глухият тътен може да премине в унищожителен ураган. Българската православна църква отхвърли конвенцията и започна молитви във всички храмове за просветление на мислите на заблудените. Гледах повече от тричасовата открита дискусия в Софийския университет и за да имам моето независимо мнение, прочетох българският превод на Истанбулската конвенция. Всеки може да си я свали от сайта на Съвета на Европа. Прочетох я три пъти. Първият път всичките 32 страници, след това само до глава седма – два пъти. Категоричното ми мнение е, че тази конвенция е като много примамлив бонбон – борба с насилието срещу жени и домашното насилие, сърцевината на който е бавно действаща за естествения, Божествен ред на живота отрова, предвидена да унищожи семейството във вида, в който биологично е предопределено и да го превърне в нещо друго. Трябва ли да бъде ратифицирана от Народното събрание? Поне в настоящия си български превод – НЕ, доколкото нов превод ще промени смисъла и не защото тук там преводът е интелектуална загадка: “всички релевантни мерки”, “всичките релевантни агенции” “всички релевантни участници” /чл. 7, 1, 2, 3/; …задължението на страните “да събират неагрегирана релевантна статистическа информация /чл. 11, 1 а/; “улесняване на международния бенчмаркинг” /чл. 11,3/; “превенция на вторична виктимизация” /чл. 14, 1/. Предполагам, че в речника, който ползват преводачите на Съвета на Европа, тези думички са възприети за български, вероятно старобългарски, каквато била и думата “джендър” преведена като “социален пол” (gender), категорично разграничена от “пол” (sex). Социален пол е понятие, което не съществува и няма смисъл в българския език, както и в правораздаването. С ратификацията от Народното събрание “социалният пол” ще бъде легализиран. Какво означава “социален пол”, основан на джендър философията? Човекът се ражда със своя биологичен пол, като мъж или жена, но неговата психика /психе – душа/ е безполова, поради което всеки е свободен да избере своя социален пол и се припознае като жена в мъжко тяло или обратното… или каквото щете в 29 вариации. Къде е грешката? В мига на кончината Душата се отделя от тялото. Тя е безплътна, ефирна, но с формата и пола на тялото на починалия човек. Душата няма физически усещания, сексуалните влечения на мъжкото или женското тяло са й чужди, както и усещането за болка, но изпитва силна любов, силна омраза и неистово желание за мъст. Мигът на смъртта полага началото на пребиваването на Душата до четиридесетия ден от кончината на Земята около нас, а след това в ниските, околоземни енергийни нива до определено ниво на пречистване. Колко ще е неговата продължителност, за всяка Душа е различно. Когато Душата е видяла своите грешки, осъзнала ги е и се е пречистила, тя излита във висшите астрални нива. Формата й отново е ефирна, но вече е променена и не е свързана с последното й физическо прераждане. На висшите астрални нива Душата преминава в еманацията на вечния Дух. Той няма пол, а видът му е ефирно искрящо сияние. В този си вид Духът продължава да живее столетия, дори хилядолетия, докато се подготви за своето следващо прераждане, въпреки че може да получи разрешение за него след седмици, месеци, няколко години. Кога и къде ще е новото прераждане, зависи от допуснатите и все още непоправени грешки, натрупаната негативна или позитивна карма, както и задачите в бъдещото въплъщение. Ако Духът вече има право, му се разрешава да избере планетата, на която да се прероди. Ако говорим за нас, хората, това обикновено е планета на по-високо ниво на развитие. Ако все още цикълът на прераждания на Земята не е приключил, тогава се избира континентът и държавата, където най-добре ще учи уроците си и ще изпълни новите си задачи. Духът вече знае, че в своето следващо прераждане той ще обитава женско или мъжко тяло, поради което в проявлението си като Душа той вече има съответния тип женско или мъжко съзнание. Душата няма пол във физическия смисъл, но когато се въплъщава в края на четвъртия месец от бременността в плода, тя има съзнанието за мъж или жена. Тази е причината заради недоглеждане на плода в утробата на бъдещата майка Душата да избере погрешното тяло – вместо женско – мъжко, или обратно. Тази джендър ориентация прозира поне на няколко места в Истанбулската конвенция: Чл. 3, в: “пол” означава социално изградена роля, поведения, дейности и характеристики, които определено обществото смята за подходящи за жените или мъжете”.  Чл. 4,3: Прилагането на разпоредбите на настоящата конвенция… да бъде осигурено без всякаква дискриминация, основана на пол, социален пол,… сексиална ориентация, идентичност, основана на пола…”.  В чл. 14, 1, 2 се говори за включване на въпросите, свързани с “нестереотипните роли на пола” в “официалните учебни програми и на всички образователни равнища”, както и в “неофициални образователни структури, както и спортни, културни и развлекателни структури и в медиите.” Всичко е ясно и точно. Някой иска да тласне човечеството по път, различен от отредения му, да превърне човека от еволюиращ продукт на Творец в творец не само на собствената си Съдба, но и на собствения си пол. Когато е изключение, заради недоглеждане на Душата, избрала грешно тяло – приемливо е, тези хора не са щастливи заради сексуалната си ориентация. От човек Бог не става. Създателят е един. Когато обаче биологичният пол стане второстепенен, а социалният пол – обществена мярка, каквато предпоставка създава Истанбулската конвенция, това е пътят към деградацията на човешката цивилизация, водещ до нейното унищожение. Ето защо за ратифицирането на конвенцията имам сериозни притеснения. Датата 3 януари 2018 изисква стабилност от страна на правителството, разум, а не емоции, защото текстът, който прочетох, има спорни и двузначни изречения, които може да се изродят в грешно, но някому угодно тълкуване и бъдещи необратими проблеми в нашето общество. От нас зависи потомците ни да не разплащат нова тежка карма за България, карма, която не би могла да се неутрализира с разбирателство и компромис, а единствено с агресивно противопоставяне.", "date": "2018.01.27", "title": " Джендър хороскоп\t\t\t"}
{"url": "https://trud.bg/%d0%bf%d0%be%d1%81%d1%80%d0%b5%d1%89%d0%bd%d0%b0%d1%85%d0%b0-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d1%87%d1%83%d0%b4%d1%82%d0%b2%d0%be%d1%80%d0%bd%d0%b0-%d0%b8%d0%ba%d0%be%d0%bd%d0%b0/", "text": "Точно в 12.10 ч по обяд в събота в катедралата „Св.Успение Богородично” във Варна беше тържествено посрещната чудотворната икона на Божията майка- „Одигитрия Байталска”, която идва от Украйна. Тя ще остане у нас до 3 февруари, а до тогава ще обиколи няколко храма и градове на територията на епархията – Шумен, Велики Преслав, Генерал Тошево , Добрич и Търговище, като има програма на Богослуженията. Чудотворната икона „Одигитрия Байталска” се съхранява в манастира „Рождество на Пресвета Богородица” в село Байтали, Одеска област, от където идва и името й „Пътеводителка Байталска”. Години наред е била изгубена и открита през 2005. Според преданието преди 200 години манастирът е бил опожарен и монасите са я скрили, за да я запазят. Молитвите пред нея са извършили не малко чудеса в Киев, Одеса и Москва. Помогнала е на много бездетни семейства, за изцеление на болни деца. Свещеническите кръстове засвидетелстват, че и много духовници са получили просимото от Божията майка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Посрещнаха във Варна чудтворна икона на Божията майка"}
{"url": "https://trud.bg/%d1%81%d0%b0%d0%bd%d0%b8-%d0%b6%d0%b5%d0%ba%d0%be%d0%b2%d0%b0-7-%d0%b0-%d0%b2-%d0%b1%d0%b0%d0%bd%d1%81%d0%ba%d0%be/", "text": "Александра Жекова зае 7-о място в сноубордкроса от Световната купа в Банско. Пред препълнените трибуни на Бъндеришка поляна 30-годишната софиянка си проправи път до полуфиналите, но там остана 5-а и не успя да намери място в битката за подиума. Сани обаче все пак вдигна зрителите на крака с много силно каране и първо място в малкия финал.", "date": "2018.01.27", "title": " Сани Жекова 7-а в Банско"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%b4%d0%b2%d0%b0%d0%bc%d0%b0-%d0%b3%d0%b0%d0%b1%d1%80%d0%be%d0%b2%d1%86%d0%b8-%d0%b7%d0%b0-%d0%b8%d0%b7%d0%bc%d0%b0%d0%bc%d0%b0-%d0%b7%d0%b0-32-000-%d0%bb/", "text": "Осъдиха двама извършители на крупна измама по обвинение на Районната прокуратура в Габрово и разглеждане на делото на две съдебни инстанции. Анчо М./39 г/ е наказан с 4 години лишаване от свобода, а съучастникът му Дико Б. /42 г/ на 5 години затвор. Присъдите са влезли в сила. Двамата са признати за виновни и са осъдени за това, че за времето от 11 до 17 август 2015г. в  Габрово измамили Николай П. като го заблудили, че постъпилите пари по банковата му сметка са собственост на тяхната фирма. Каза ли му да ги изтегли и да им ги предаде във връзка с бъдещото му постъпване на работа в дружеството и с това му причинили имотна вреда в размер на 32 000 лева. По отношение на Анчо А. деянието е извършено в условията на опасен рецидив.  Обвиняемите са осъждани. Пострадалият притежавал наследствено жилище в Габрово. През август 2015 г, прибирайки се към домът си бил застигнат от Дико Б., който му се представил под името „Дачо“ и го заговорил, като му споделил, че знае къде е работел и иска да му предложи да работи при него като касиер и му казал, че притежава няколко магазина. След този разговор обвиняемите се срещнали няколко пъти с пострадалия, водели го в няколко града и го черпили. При срещите Дико Б. заявил на пострадалия, че ще го наеме на работа, като ще му плаща 600-700 лева, ще му внася осигуровките и ще му открие банкова сметка, по която да получава преводи на служебни средства. За да бъде сигурен, че няма да злоупотреби със служебните пари, поискал като гаранция пострадалият да упълномощи Анчо М. с права върху имота си. Николай П. се съгласил и дал пълномощно на Анчо М. да се разпорежда с жилището му. Използвайки даденото им пълномощно, обвиняемите продали апартамента за 32 000 лева, а парите били преведени по откритата преди това банкова сметка на името на Николай П. Знаейки, че по сметката вече има превод, мошениците се обадили на пострадалия, като му казали, че трябва да изтегли средствата от сметката си и да им ги предаде, под предлог, че са служебни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Осъдиха двама габровци за измама за 32 000 лева"}
{"url": "https://trud.bg/%d0%bd%d0%be%d0%b2-%d0%b5%d0%ba%d0%b8%d0%bf-%d0%be%d1%82-%d1%81%d0%bf%d0%b5%d1%86%d0%b8%d0%b0%d0%bb%d0%b8%d1%81%d1%82%d0%b8-%d0%bf%d0%be%d0%b5%d0%bc%d0%b0-%d0%b3%d1%80%d0%b8%d0%b6%d0%b0%d1%82%d0%b0/", "text": "Нов екип от специалисти ще поеме грижата за децата в Центъра за настаняване от семеен тип на ул. „Хризантема“. Това обяви кметът на Габрово Таня Христова. Тя допълни, че след ръководителя на Центъра, всички, които имат вина за неадекватната грижа, ще бъдат освободени. Мястото им ще заемат хора, които искат и могат да полагат качествена грижа за децата и младежите с увреждания. „До тогава, в този кризисен период, по правилата на действащото законодателство, 24-часовата грижа ще обезпечим с подкрепата на Обществения съвет за социални дейности и институциите, ангажирани с грижата за деца с увреждания в Габрово”, каза още Христова. Занапред общинската администрация ще се фокусира върху създаването на екип, който ще бъде професионално избран и подготвен да работи в тази среда. В понеделник в Габрово ще пристигнат експерти от неправителствения сектор, за да допълнят мерките, с които да се осигури максимално добра и комплексна грижа в Центровете за настаняване от семеен тип. „При най-малкото съмнение, че не можем да се грижим за тези деца, с всички рискове и отговорности на това решение, аз считам, че най-правилното мое действие е те да бъдат изведени. Деинституционализацията е процес, в който всички трябва да бъдем ангажирани. Вече няма значение какво сме пропуснали. Важни са решенията, които ще елиминират пропуските. Всички по веригата имаме слабости. Сега по-важното е да намерим начина, по който успяваме да ги преодолеем и да създадем модел, който няма да ги допуска“, изтъкна Таня Христова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Нов екип от специалисти поема грижата за децата от дом „Хризантема” в Габрово\t\t\t"}
{"url": "https://trud.bg/%d0%bc%d0%b2%d0%bd%d1%80-%d0%bd%d1%8f%d0%bc%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%b1%d1%8a%d0%bb%d0%b3%d0%b0%d1%80%d0%b8-%d0%bf%d1%80%d0%b8-%d0%b2%d0%b7%d1%80%d0%b8/", "text": "Няма пострадали български граждани при  , съобщиха от МВнР. Служителите в българската дипломатическа мисия в Афганистан са невредими, информират от външното ведомство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " МВнР: Няма пострадали българи при взрива на кола-бомба в Кабул"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d0%be-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7%d0%b0-%d0%bd%d0%b0%d0%b3%d1%80%d0%b0%d0%b4%d0%b0-%d0%bd%d0%b0-%d0%b5%d1%81-%d0%b8-%d1%84%d0%be%d0%bd/", "text": "Трима общински съветници от различни политически сили разработиха общ проект, с който Велико Търново кандидатства за наградата на Европейския съюз за културно наследство. Мария Илчева от Реформаторски блок, Нейко Генчев от ГЕРБ и Иван Александров от БДЦ са създали разработката „Реставрация, консервация и социализация на резервата Трапезица”. „Тя представлява книга на английски език, с изключително богат снимков материал, проследяваща цялото възраждане на историческия хълм. В нея са описани над 10-годишните усилия, положени от институции, специалисти и общественици, за да се стигне до днешния вид на историческия хълм Трапезица. Това беше къртовски труд и съм спазил стриктно изискванията, материалът да е илюстрован с 25 фотографии, които да отразяват състоянието на обекта преди и след проучвателните дейности, както и да са със запазени авторски права. Текстовете да са до 200 думи, както и да има приложен диск с видео“, сподели пред „Труд“ Нейко Генчев, който е собственик на издателство „Фабер“ във Велико Търново. Тримата съветници разработили проекта абсолютно безвъзмездно, а Нейко Генчев дори влага четирицифрена сума за заснемането на филма и за снимковия материал. Кандидатурата на Велико Търново за наградата на ЕС вече е преминала успешно първия кръг. „Надявам се през март 2018 г., когато ще бъде обявен победителят, да се поздравим с добра новина“, заяви кметът на общината Даниел Панов. Наградата е едно от най-престижните отличия в сферата на културното наследство. „Присъжда се от 1987 г, а България кандидатства сега за първи път. Отличието се връчва съвместно от ЕС, в рамките на програма „Творческа Европа“, и международната организация „Europa Nostra“ с председател Пласидо Доминго. Призът популяризира уменията и отдадеността на архитекти, експерти по културно наследство, доброволци, училища, местни общности, медии и притежатели на културни ценности“, изтъква Нейко Генчев. Той информира, че наградите се присъждат за изключителни постижения в четири категории. Консервация – за значими проекти в областта на консервацията и адаптирането на културно наследство, Проучване – за изследователски проекти, които имат осезаем ефект за опазването и популяризиране на културното наследство в Европа, Отдадена работа – за личности или организации с доказан принос в областта на опазването и популяризирането на културното наследство на Европа, Образование, обучение и повишаване на обществената осведоменост – за успешни образователни инициативи в областта на материалното и нематериалното културно наследство. „През 2018 г. ще бъдат отличени до 30 проекта и инициативи, а до 7 ще получат Голяма награда на стойност 10 000 евро. Чрез електронно гласуване ще бъде определен носителят на Наградата на публиката.  Ако нашият проект бъде отличен, историческият хълм Трапезица ще бъде рекламиран и популяризиран от ЕС и фондация „Europa Nostra“, като това ще привлече във Велико Търново над 200 000 туристи годишно от Западна Европа“, сподели още Нейко Генчев. Той уточни, че общата рамка на проекта обхваща 10 години. Използваните в разработката съвременни реставрационни методи и техники целят съхраняване на ценния принос на всички периоди от живота на паметниците, на ценността им във всичките й аспекти – научни и естетико-художествени. Реставрационните и консервационни намеси се предхождат и осъществяват след документиране на паметника и на изпълняваните реставрационни дейности, описани в Закона за Културното наследство. В случая обект на опазване са не само ярките архитектурни постижения от миналото, но и фоновата архитектура и цялата урбанистична структура, запазена в резервата „Трапезица“. „За пръв път архитектурни паметници, макар и създадени през отдавна отминали епохи, се осмислят като жизнен елемент на съвременната действителност и потенциал за нейното развитие. Това е особено важно, защото днес културното наследство на всеки народ се осъзнава като общочовешко богатство и съответно архитектурният и исторически резерват „Трапезица“ е част не само от средновековната европейска картина, но и от съвременната културна среда на Европа – стойности, които са постигнати не само със съхраняването на автентичните структури чрез използването на съвременните консервационни и реставрационни техники, но и с експонирането им и вграждането им в съвременната градска среда и културен ландшафт“, категоричен е Генчев. Хълмът Трапезица е не само забележителен средновековен обект, но и място, населявано още от късния халколит поради прекрасното си разположение и подходящите условия за живот. Цитаделата на средновековния квартал Трапезица, част от столичния Търновград, е арена на първите официални археологически разкопки в България, извършени почти веднага след освобождението на страната през 1879 г. Проучвания са правени през 1884, 1900, през 30-те години на ХХ в., в периода 1992–1994 г. и от 2007 г. досега. През 2007 г. от БАН е приета 30-годишна програма за археологически проучвания, като първата част от нея е изпълнена при осъществяването на настоящия проект в годините 2007-2016. В нея се включва проучване на крепостната система, жилищното застрояване, комуникационната мрежа и църковното строителство. За тази цел цялата площ на хълма е разделена на шест големи сектора, с площ между 6 и 12 дка. Всеки един от тези сектори включва част от крепостната стена с прилежащите крепостни съоръжения – порти, потерни, кули, контрафорси, стълби, жилищните и производствени сгради от градските квартали, църквите и некрополите, уличната мрежа около тях. В секторите са обособени и по няколко отделни обекта, свързани с определени архитектурни структури – крепостни стени и съоръжения, жилища, църкви, некрополи, улици и площади. Програмата предвижда новоразкритите древни останки да бъдат поетапно консервирани и реставрирани. Проучват се и подградията около крепостта Трапезица, като разделят според тяхното разположение на източно, южно и западно. Според програмата полевата обработка на материалите и документацията се извършва на място, а придобитите материали се предоставят на НАИМ при БАН – София и Регионалния исторически музей във Велико Търново, като са осигурени специални хранилища. „През последните години е извършена огромна работа по археологическото проучване на хълма Трапезица от много колективи, ръководени от изтъкнати специалисти като проф. Константин  Тотев, доц. Йордан Алексиев, проф. Константин Дочев, проф. Евгени Дерменджиев, доц. Деян Рабовянов, доц.Мирко Робов и др. Списъкът с публикациите по тази тема надхвърля 100“, припомня Нейко Генчев. Археологическият резерват с площ от 80 дка стана модел за сътрудничество на всички нива. Във финансирането му се включиха българската държава, Община Велико Търново, бяха използвани европейски средства по оперативни програми, както и дарения, предоставени от чужбина. Общият размер на инвестираните средства достигна 5 милиона евро. „Това позволи да бъдат направени мащабни археологически проучвания на вече изследваните и на непроучените участъци от хълма, извършване на консервационни работи по проучените обекти, технически проучвания, изготвяне на планове и извършване на реставрация на определени обекти. Създадена бе обслужваща инфраструктура – прокарване на електричество, водоснабдяване, построяване и оборудване на музейна сграда – интерактивен посетителски център,  туристическа алея. Изграден бе и панорамен туристически лифт (фуникуляр), както и пътища и подходи за свързване към градската инфраструктура“, изброява Нейко Генчев.", "date": "2018.01.27", "title": " Търново кандидат за награда на ЕС и фондацията на Пласидо Доминго\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81%d0%b5-%d1%81%d1%82%d1%80%d0%be%d1%8f/", "text": "Трябва да се строят лифтове и то не само в Пирин, заяви министърът на туризма Николина Ангелкова пред „ „. Според нея изграждането на такива съоръжения допълнително помага за развитието на туризма. „Министерството винаги е било за изграждането на лифтове, особено втори такъв в Банско. Винаги сме подкрепяли развитието на зимния и планинския туризъм и то целогодишно. За целта трябва да има лифтове и в Боровец, Пампорово, Витоша“, обясни Ангелкова. Според нея тези съоръжения са най-екологичния начин за достигане до планините, но трябва да бъдат изградени изцяло съобразно европейското и българското законодателство. Тя увери, че става дума не за 48%, а за 2% площ, на която е предвидено да бъде изградена спортна инфраструктура. Министър Ангелкова прогнозира, че зимният сезон ще бъде много успешен. Още се очаква окончателната статистика за цялата 2017 г., като до ноември ръстът на туристите е 7,3%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Министър Ангелкова: Трябва да се строят лифтове, и то не само в Пирин"}
{"url": "https://trud.bg/63-%d0%b4%d1%83%d1%88%d0%b8-%d0%b4%d0%be%d1%81%d1%82%d0%b8%d0%b3%d0%bd%d0%b0-%d0%b1%d1%80%d0%be%d1%8f%d1%82-%d0%bd%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d0%bf%d1%80%d0%b8/", "text": "Броят на загиналите при   на кола-бомба в Кабул достигна 63 души, съобщава АФП, като се позовава на официална информация. Други 151 души са ранени. Барялай Хилай, директор на пресцентъра на правителството заяви, че жертвите може да се увеличат, тъй като някои от ранените се намират в критично състояние.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " 63 души достигна броят на загиналите при атентат в Кабул, над 150 са ранените"}
{"url": "https://trud.bg/%d1%81-%d0%bf%d0%b5%d1%81%d0%bd%d0%b8-%d0%b8-%d1%85%d0%be%d1%80%d0%be-%d1%81%d0%b5%d0%b2%d0%b5%d1%80%d0%be%d0%b7%d0%b0%d0%bf%d0%b0%d0%b4%d1%8a%d1%82-%d0%bf%d0%be%d0%b8%d1%81%d0%ba%d0%b0-%d1%82%d1%83/", "text": "Над 150 жители на Берковица, Вършец и балканските села в Северозападна България излязоха на протест в прохода „Петрохан” с искане за прокарване на тунел през Балкана. Съоръжението под планината ще свърже столицата и Южна България с най-бедния и запустяващ от години регион на страната и Европейския съюз и ще помогне за съживяването на икономиката и спиране обезлюдяването на района, заявиха хората. „Това не е регионален проект, а национален и европейски – този тунел ще бъде част от Еврокоридор № 4 и ще донесе много ползи – икономически, социални и демографски на Северозапада и цяла България!”, заяви кметът на Берковица инж. Милчо Доцов. Според експерти изграждането на тунела под Петрохан ще струва 200 млн. лева, но ще се изплати за около 7 години. Фолклорна група от берковското село Гаганица огласи прохода с песни, а протестиращите извиха хоро. Пътят през Балкана не бе преграден, а преминаващите автомобили подкрепиха митинга с клаксони. Протестиращите настояха още следващата седмица държавната власт да започне процедури по изготвяне на документация за тунела и търсене на изпълнители за проекта. Разработки за прокарване на тунел под Петрохан съществуват от над 30 години, но са само на хартия и се вадят от архивите единствено преди избори. След това властта отново забравя Северозапада, недоволстват местните жители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " С песни и хоро Северозападът поиска тунел под Петрохан"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d1%81%d1%80%d0%b5%d1%89%d1%83-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%b2-%d0%b0%d0%bb%d0%b1%d0%b0%d0%bd/", "text": "Опозицията в Албания провежда днес антиправителствен протест, като обвинява кабинета във връзки с организираната престъпност и го призовава да подаде оставка, предаде Асошиейтед прес. Хиляди поддръжници на дясноцентристката Демократическа партия, нейния съюзник Социалистическо движение за интеграция и други по-малки партии, се събраха днес на главния булевард на Мъчениците на нацията, за да протестират срещу правителството. Полицията е засилила мерките за сигурност около сградата на правителството, където се провежда митингът. Протестът е смятан за тест за подкрепата към Демократическата партия, която претърпя голяма загуба на изборите миналата година, осигурявайки си само 43 места в 140-местния парламент. Сръбската телевизия РТС съобщи, че хиляди демонстранти са се събрали в центъра на Тирана, за да протестират срещу начина, по който страната е управлявана от правителството на Еди Рама. Участниците в протеста носят албански и американски знамена, а някои са облечени в затворнически униформи. Колоната е водена от лидера на демократите Лулзим Баша и бившия албански премиер Сали Бериша. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Протест срещу правителството в Албания"}
{"url": "https://trud.bg/%d1%83%d1%81%d0%bf%d0%b5%d1%88%d0%bd%d0%be-%d0%bd%d0%b0%d1%87%d0%b0%d0%bb%d0%be-%d0%b7%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f%d1%82%d0%b0-%d0%bd%d0%b5-%d0%ba%d1%83%d0%bf%d1%83/", "text": "Изключително успешно, с общо 7 осиновени кученца, започна кампанията „Не купувай, осинови“ в Благоевград. Инициативата премина при изключителнен интерес от страна на жители и гости на града. Пространството, между Младежки дом и Регионален исторически музей, се изпълни с любов от и към бездомните четириноги, които търсят своите добри стопани. Кампанията е под егидата  на кмета на Благоевград д-р Атанас Камбитов и съдействието на  НПО организации. Само за един час две кученца намериха своите стопани. Тара, която новият й собственик кръсти Линда, вече ще живее в Дупница, а пък Ивана не се отдели от новия си приятел, за кого все още мисли подходящо име. „Пет от кученцата бяха осиновени преди самото изложение, като две от тях подготвяме за  чужбина“, обясни Милена Миленкова, управител на НПО за пребиваване на пострадали животни „Оскар и Лора“. Периодично четириногите ще бъдат събирани в изложение, по време на което всеки желаещ ще може да разгледа и да избере своя бъдещ домашен любимец. Кучетата ще бъдат подготвяни предварително за изложенията, като животните ще бъдат изкъпани и обезпаразитени. Идеята е в последствие да бъдат изведени и кучетата от Приюта в с. Мощанец.  Голяма част от бездомните животни са били домашни любимци, после изгубени, някои изхвърлени на улицата или изоставени в приюта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Успешно начало за кампанията „Не купувай, осинови“ в Благоевград"}
{"url": "https://trud.bg/%d1%82%d0%b8%d0%bb%d1%8a%d1%80%d1%81%d1%8a%d0%bd-%d1%81%d0%b0%d1%89-%d0%bf%d0%be%d0%b4%d0%ba%d1%80%d0%b5%d0%bf%d1%8f%d1%82-%d0%bf%d0%be%d0%bb%d1%88%d0%b0-%d0%b2-%d1%81%d1%8a%d0%bf%d1%80%d0%be%d1%82/", "text": "Полша разчита на политическа подкрепа от САЩ срещу газопроводния проект „Северен поток 2“. Това заяви днес полският министър на външните работи Яцек Чапутович, цитиран от ТАСС, на пресконференция след срещата на американския държавен секретар Рекс Тилърсън с полския премиер Матеуш Моравецки. Полша представи критика към проекта „Северен поток 2“ като инструмент за политически натиск. Ще помолим партньорите си от САЩ да подкрепят политиката ни в тази сфера, посочи Чапутович. САЩ подкрепят Варшава срещу газопроводния проект, каза Тилърсън, тъй като според Вашингтон той ще подкопае енергийната сигурност и стабилност на Европа, информира Ройтерс. Газопроводът „Северен поток 2“ трябва да бъде пуснат в експлоатация в края на 2019 г. и да удвои капацитета за пренос на газ от Русия до Германия. Всяка от двете му линии е с мощност 27,5 млрд. куб метра годишно. Полската енергийна компания ПГНиГ (PGNiG) през ноември подписа петгодишен договор за доставки на втечнен природен газ от САЩ като алтернатива на покупките от Русия, припомня ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Тилърсън: САЩ подкрепят Полша в съпротивата й срещу „Северен поток 2“"}
{"url": "https://trud.bg/%d1%81%d1%8a%d0%b4%d1%8f%d1%82-%d1%88%d0%be%d1%84%d1%8c%d0%be%d1%80-%d0%bd%d0%b0-%d0%ba%d0%b0%d0%bc%d0%b8%d0%be%d0%bd-%d1%83%d0%b1%d0%b8%d0%bb-%d1%81%d1%82%d0%b0%d1%80%d0%b5%d1%86-%d0%bd%d0%b0-%d0%bf/", "text": "Изправят пред Окръжния съд във Велико Търново шофьор на камион, който убил на пешеходна пътека възрастен мъж. Делото е насрочено за сряда, а на подсъдимата скамейка застава Мартин С. от Шумен. Според обвинителния акт на Окръжната прокуратура в старата столица, водачът е обвинен в това, че на 9 февруари миналата година във великотърновското село Шереметя на пътя София-Варна, при управление на товарен автомобил, нарушил правилата за движение по пътищата, като не контролирал непрекъснато камиона, не пропуснал преминаващия по нея великотърновец Ангел Илиев на 78 години. Девет дена след произшествието пострадалият издъхнал в болницата от причинените му травми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Съдят шофьор на камион, убил старец на пешеходна пътека"}
{"url": "https://trud.bg/2-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d0%b8-%d0%b1%d0%b0%d1%89%d0%b0-%d0%bc%d1%83-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%ba%d0%b0/", "text": "2-годишно детенце и баща му издъхнаха в събота,  след катастрофа, която стана към 11,45 часа. Трагичният инцидент се е случил на територията на община Попово на километър преди село Светлен. 39-годишният Ш.А. от Търговище пътувал със семейството си с автомобил „Форд Фокус”. Предприел неправилно изпреварване с несъобразена скорост на „Рено Клио”, което давало мигач за завой и се било пристроило. При това изпреварване Ш.А.  загубил контрол над колата си. Тя излязла от пътя и се забила в мантинелата. 2-годишното му детенце, което било в предпазна система на задната седалка, е загинало на място. Шофьорът и 35-годишната му съпруга са откарани в болницата, където по-късно мъжът е починал, информираха от полицията. Жената била в стабилно състояние към момента. Другият шофьор, който бил зад волана на „Рено”-то, И.К. (68г.), не е пострадал. На място бил проверен за алкохол и пробата била отрицателна. Заради огледите на местопроизшествието движението беше отклонявано, но пътят вече е отворен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " 2-годишно дете и баща му загинаха при катастрофа в Търговищко"}
{"url": "https://trud.bg/%d0%bd%d0%b0%d0%b4%d1%8f-%d1%80%d0%b8%d1%81%d1%83%d0%b2%d0%b0-%d0%b4%d1%8a%d0%b3%d0%b0%d1%82%d0%b0-%d0%b7%d0%b0-%d0%be%d0%bd%d0%ba%d0%be%d0%b1%d0%be%d0%bb%d0%bd%d0%b8/", "text": "Художничка подреди изложба в онкодиспансера в Бургас. Надя Пеовска вярва, че картините и носят светлина и се надява те да вдъхват вяра на болните хора, да им подадат ръка и да ги поведат към надеждата. Идеята да нарисува тези платна дошла, след като се запознала с няколко жени, минали през онкодиспансера. Те я изненадали и очаровали с това, че не били потънали в отчаяние, а били позитивни, усмихнати и вярващи. Работели по проекта “Нарисувай усмивка” на сдружението “Онкоболни и приятели” в морския град. Всеки ден в продължение на месеци заедно изработвали сувенири – рисували върху шалове и тениски, върху чанти, а Надя била техен духовен водач. Измисляла проектите и помагала и с четка, и с идеи. Те й разказали как по време на лъче- и химиотерапия са си представяли цветни и красиви картини от живота – изгреви, залези, успокояващата красота на природата и миговете с близките си хора. Така, разбирайки какво ги е спасявало и им е помагало в тези моменти, Надя Пеовска решила да им посвети изложба. Самата тя рисува от малка. Започнала през 2007- ма, когато нещо я “грабнало за гърлото” и разбрала, че картините, които рисува може да помогнат и да внесат радост и успокоение в нечий живот. Кореняк бургазлийка, завършила училище “Кирил и Методий”, после икономика, Пеовска се влюбва в изкуството и му се посвещава изцяло. Миналата година завършва педагогика на изобразителното изкуство, увлича се и от моден дизайн. “Винаги съм обичала да рисувам, но първата си самостоятелна изложба направих през 2009- та година”, разказва художничката. Когато председателката на сдружение “Онкоболни и приятели” Тонка Тодорова я поканила да работи в социалното им предприятие, нито за миг не се колебала. Станала много близка с екипа от онкоболни жени, които работели там. “Запознах се със силни хора и съм щастлива от това. Те ме вдъхновиха. Тогава реших да създам картини, които да поставят в онкодиспансера, тъй като за съжаление много хора заболяват от тази болест. Говорих с мнозина и знам, че и в чужбина изкуството навлиза в болниците. Има такава практика, да кажем веднъж в седмицата при тях идва инструктор по танци или друго…Това че са в болница не означава, че трябва да са легнали на легло. По друг начин разсъждават хората там, затова реших, че искам да направя такъв проект, със социална насоченост и полза за някого”, обяснява художничката. Чела материали в интернет, допитвала се до колежките си от “Нарисувай усмивка” и решила да багри платната с цветовете на дъгата. Искала да бъде сигурно, че това, което ще направи, ще е с положителния ефект, който станал нейна цел. В чужбина, според нея, болниците се обзавеждат в специфични цветове, за които се смята че ще помогнат на съответното заболяване. За онкоболните освен цветовете на дъгата, позитивен е и пурпурният цвят. Също, макар и в по- умерени количества, лилавите нюанси, зелените и пастелните тонове. “Направих повече абстрактни пейзажи, натюрморти, както и няколко платна с фигури. Сметнах обаче, че присъствие на по- малко фигури ще е по- добре за тази идея, защото донякъде фигурите обременяват. При всеки е различно, разбира се”, доверява Пеовска. Между другото, тя се учи и от творбите на Руси Стоянов- “бургаският Леонардо”. Скулпторът вече не е сред нас, но пластиките и рисунките му носят живот и вдъхновение. Не случайно за един от символите на града, сътворен от него- “Грамофонът”, бургазлии казват, че свири различна мелодия в сърцето на всеки минувач. Надя Пеовска планира отново да направи подобен проект. Този път той може би ще бъде насочен към децата. С картините си тя вярва, че дава приятелство, любов и позитивна енергия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Надя рисува дъгата за онкоболни\t\t\t"}
{"url": "https://trud.bg/%d0%b2%d0%b4%d0%be%d0%b2%d0%b8%d1%86%d0%b0-%d0%bf%d0%be%d0%bb%d1%83%d1%87%d0%b8-%d0%be%d0%b1%d1%89%d0%b8%d0%bd%d1%81%d0%ba%d0%b8-%d0%b4%d0%be%d0%bc/", "text": "След като жилището й стана на пепел в село Брястовец, вдовицата Ваня Николова и двамата ѝ синове Павел и Диян получиха общинско жилище. Късо съединение от радиатор подпали къщата им и остави тримата на улицата в най-свирепата зима. Жената работи като санитарка в Инфекциозното отделение на държавната болница в морскиая град, както „Труд“ вече писа. Община Бургас предприе необходимите стъпки, за да осигури по-добро жилище за Ваня и двете деца. Комисията по жилищно настаняване към Общинския съвет заседава извънредно, а кметството отпусна средства да се направи цялостен ремонт на апартамента. „Благодаря на всички хора, които ни помогнаха в този тежък момент. Никога няма да забравим добротата ви и ще бъдем винаги признателни. Жилището, което ни предостави Община Бургас, е много уютно и в него има всичко, което ни е необходимо“, каза Ваня Николова при получаването на ключовете за апартамента, който се намира в жк „Меден рудник“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Вдовица получи общински дом"}
{"url": "https://trud.bg/%d0%b8%d0%bd%d0%b6-%d0%bf%d0%b5%d1%82%d1%8a%d1%80-%d0%ba%d1%8a%d0%bd%d0%b5%d0%b2-%d0%bf%d1%80%d0%be%d0%b2%d0%b5%d0%b4%d0%b5-%d1%81%d1%80%d0%b5%d1%89%d0%b0-%d1%81-%d0%ba%d0%bc%d0%b5%d1%82%d0%b0-%d0%bd/", "text": "Народният представител от ПГ на „БСП за България” инж. Петър Кънев проведе приемен ден с жители на град Сунгурларе. Той се срещна и с актива на БСП в района по тяхна покана. По време на мероприятията бяха поставени множество въпроси по казуса с Истанбулската конвенция, позицията на БСП относно вота на недоверие и други актуални теми. След това инж. Кънев проведе среща и с кмета на Сунгурларе Васил Панделиев, на която дискутираха безработицата в региона и липсата на предприятия тук. Събеседниците коментираха и горския фонд на общината и това как в бъдеще ще бъде най-полезно и икономически целесъобразно горите да бъдат отдавани – дали да се предложат на държавното горско лесничейство или да бъдат пуснати на търгове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Инж. Петър Кънев проведе среща с кмета на Сунгурларе и с жители на града"}
{"url": "https://trud.bg/%d0%b1%d1%8f%d0%bb%d0%b0-%d0%bf%d1%80%d0%b8%d0%b5%d0%bc%d0%b0-%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b8%d1%8f-%d0%b3%d1%80%d0%b0%d0%bd%d0%b4-%d0%b8%d0%bd%d1%82%d0%b5%d1%80/", "text": "Трикратният европейски клубен шампион „Интер” ще организира за първи път в България детски футболен лагер в Бяла, съобщиха от пресцентъра на варненската община. „Нерадзурите“ имат  договор за партньорство със сдружение „Бъдеще чрез спорт“ и ще дадат възможност на децата у нас да се докоснат до магията на световни звезди като Роналдо, Баджо, Санети, Креспо, Виери, Батистута, Ибрахимович и др.  На 30 януари представители на 18-кратния носител на Скудетото ще пристигнат в столицата, където съвместно със сдружение „Бъдеще чрез спорт“ ще дадат официална пресконференция в столичния хотел “Downtown”. Първото издание на Inter Аcademy Camp в България ще се състои през втората седмица на месец юли – от 10-и до 15-и в  Бяла.  Подобно мащабно събитие не е нещо ново както за китното градче на Българското Черноморие, така и за сдружение „Бъдеще чрез спорт“ и Община Бяла. Миналото лято през  август двете страни си партнираха успешно при организацията на Milan Junior Camp Бяла 2017, в който участие взеха 122 деца от страната и чужбина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Бяла приема италианския гранд „Интер”"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%82%d1%83%d1%80%d1%86%d0%b8%d1%8f-%d0%b5-%d0%b3%d0%be%d1%82%d0%be%d0%b2%d0%b0-%d0%b7%d0%b0-%d1%82%d1%8f%d1%81%d0%bd%d0%be-%d0%bf%d0%b0%d1%80%d1%82%d0%bd/", "text": "Турция е готова за тясно партньорство с приятелските държави и ще унищожи всеки, който застане на пътя й, заяви президентът Реджеп Ердоган при откриването на подземна пътна връзка днес в Истанбул, предаде БГНЕС. Ние не правим разлика между терористите, независимо дали те са от организацията на Фетхуллах гюлен, ДАЕШ, ПКК или кюрдските отряди от сирийския клон на ПКК и ще ликвидираме всички възможни заплахи за националната сигурност, подчерта в словото си турският лидер и определи групировките като съставени от „нечестивци, безверници, безкнижници и безбожници“. Той призова властите на съюзниците на Анкара на Запад да не игнорират реалностите в региона. Ердоган отбеляза, че терористите в Сирия са ръководени от бойците на ПКК, базирани в района Кандил в Ирак и тази истина е призната в целия свят. Само един от съюзниците на Турция не признава този факт и това е САЩ, но не трябва да се забравя, че проблеми не се решават и отстраняват със затворени очи пред реалностите, подчерта Ердоган. Според него постиженията на Турция радват нейните приятели, но плашат враговете й и поради това се задействат планове, които да формират препятствия на пътя на страната. След церемонията по откриването на тунела президентът и партиен лидер се отправи към конгреса на младежкото крило на ПСР в Коджаели, където бе посрещнат с масови скандирания „Вожде, заведи ни в Африн!“. „Аз вече посетих покрайнините на Африн и бях информиран от командващия, че засега няма потребност от подкрепления. Но наложи ли се това, заедно ще отидем там“, отговори Ердоган на екзалтираните младежи от партията си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Ердоган: Турция е готова за тясно партньорство с приятелските държави и ще унищожи всеки, който застане на пътя й"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%bd%d0%b0%d0%bd%d0%ba%d0%be%d0%b2-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b8-15-%d0%ba%d1%83%d0%b1%d0%b8%d0%ba%d0%b0-%d0%b2%d0%be/", "text": "Водоснабдителната и канализационна мрежа в България е четири пъти по-дълга от  републиканската пътна мрежа – тя е над 90 хил. км под земята, които изискват огромен ресурс за поддръжка. Това каза пред „Дарик“ министърът на регионалното развитие и благоустройството Николай Нанков, съобщиха от пресслужбата на МРРБ. „С новия закон за ВиК, който инициираме, целим да структурираме по-ефективна регламентация на един от най-чувствителните сектори в държавата. Целта ни е да се подобри моделът на управление и социалната компонента, качеството на услугата по доставка, отвеждане и пречистване на водата”, обясни министър Нанков. Той подчерта, че в някои области таванът на социална поносимост е достигнат и там няма да има повишение на цената на водата. „Съвместно със социалното министерство ще дефинираме понятието уязвими потребители и ще изработим механизъм за тяхното подпомагане. По изрично мое настояване гражданите в тази категория ще получават до 1,5 кубика безплатна вода на месец“, каза още регионалният министър. Той напомни, че в населените места, в които няма канализация и пречиствателни станции за отпадъчни води, хората плащат само за доставката на питейна вода до домовете им. Но категорично не и за отвеждане и пречистване, които са останалите два компонента в ценообразуването на водата. Министър Нанков каза още, че с новият закон за ВиК ще се създаде и подземен кадастър за системите, което ще улесни ремонтните дейности и инвеститорите. В момента под 5% от ВиК мрежата у нас има кадастър. Регионалният министър обясни, че след като се уреди въпросът със собствеността на язовир „Бели Искър”, ще започнат действия за ремонт на съоръжението. „Направихме експертна група, която извърши обследване на стената, за да преценим какво е състоянието й. Становището е, че тя би се компрометирала само при земетресение от над 9-та степен по Рихтер, каквото в България не е имало”, каза министърът. „Няма случай областен управител да е ремонтирал язовир. Тези за питейни нужди се ремонтират от МРРБ, както в момента рехабилитираме язовирите „Христо Смирненски” и „Студена”. Така че ще ремонтираме и „Бели Искър“, но след проектиране, за да се установи точното състояние и нуждата от ремонт, защото сегашната сума, която се лансира в общественото пространство от 80 млн.лв., е меко казано завишена”, каза министър Нанков. „В случая с язовир „Бели Искър“ всяването на необосновани страхове от областния управител сред хората е по-голям грях от непознаването му на закона”, коментира Николай Нанков. „2018 година трябва да е последната, в която лепим винетки по стъклата на автомобилите. От догодина те стават електронни и ще се проверяват автоматично по електронен път”, каза министър Нанков. С въвеждането на тол системата цените на винетките за леки автомобили няма да поскъпват. Министърът обясни, че в периода от 7 месеца, докато системата се внедрява,  трябва да се изготви предложение за обхвата на пътищата, които тя ще засяга, както и за нейното тарифиране. „Моето лично мнение е, че тол такса и електронни винетки трябва да има за всички нови и рехабилитирани пътища”, коментира министър Нанков. Тол системата ще е достатъчно гъвкава, за да може в бъдеще да се разшири като обхване и новопростроени магистрални участъци и скоростни пътища. „Ще създадем максимални условия за улесняване на водачите на товарни автомобили за плащане на тол таксите. Ще разположим 500 автоматични пункта, ще има възможност за плащане по интернет, на границата, както и плащане на месечна база”, обясни Нанков. Министърът отбеляза, че след въвеждане на тол системата се очакват приходи от над 1 млрд. лв. годишно, които могат да се изразходват само за ремонт и строителство на пътища. „В момента събираме 350 млн.лв. от винетки, като едва 103 млн. лв. идват от товарни коли, а останалата сума се събира от леките автомобили. Почти няма страна в света, в която леките коли да плащат повече. Сега обръщаме тази логика, ще се възползваме  и от геостратегическото положение на България, защото транзитният трафик ще заплаща повече”, обясни Николай Нанков. Николай Нанков информира, че 65 общини вече са с приети Общи устройствени планове. 119 общини в момента са в етап на разработване, като през 2018 г. за тази дейност МРРБ е осигурило 4.1 млн.лв. За догодина ще бъдат предвидени нови 6 млн.лв., за да може всички 265 общини да изготвят общите си устройствени планове. „Това е устройствена защита, защото аман от  хаотично застрояване“, коментира министърът. В отговор на въпрос министърът обясни, че е готов да инициира обществена дискусия за промени в Закона за гражданската регистрация, с които категорично да се постанови, че смяна на пола се извършва само по биологични причини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Николай Нанков: Безплатни 1,5 кубика вода на месец за уязвимите потребители"}
{"url": "https://trud.bg/%d0%be%d0%be%d0%bd-%d0%b8%d0%b7%d0%bf%d1%80%d0%b0%d1%89%d0%b0-%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%b7%d0%b0-%d1%81%d0%b8/", "text": "Генералният секретар на ООН Антониу Гутериш взе решение да изпрати специалния посланик Стефан де Мистура на мирната конференция за Сирия, която Руската федерация организира в черноморския курорт Сочи следващата седмица, предава АФП като се позовава на говорителя на международната организация Стефан Дюжарик. Гутериш „е уверен, че конференцията в Сочи ще има важен принос“ за съживяването на мирните преговори за Сирия, които започнаха най-напред в швейцарския град Женева, подчерта говорителят на ООН.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " ООН изпраща специалния посланик за Сирия Стефан де Мистура на конференцията в Сочи"}
{"url": "https://trud.bg/%d1%81%d0%be%d1%82%d0%b8%d1%80-%d0%bd%d0%b5%d0%bc%d0%be%d0%b2-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba-%d0%bd%d0%b0-%d0%b2%d0%be%d0%b4%d0%b5%d1%89%d0%b0%d1%82%d0%b0-%d0%b2-%d1%81/", "text": "Светът се нуждае от чиста храна. Тя е горивото за организма, което пък определя действията и мислите на човек, а от там и начина му на живот. Напоследък обаче болшинството от хората са увлечени от ниските цени и огромните количества храна, вместо да  държат на здравословното съдържание. Това коментира Сотир Немов, собственик и изпълнителен директор на водещата в сладкарската индустрия компания „Си Комерсиал 7″, която е базирана в Самоков. Тя е сред най-големите производители на Балканите, а захарните изделия на фабриката се изнасят за 39 държави. Сотир Немов споделя, че е привърженик на умерените неща и непрекъснато търси баланса.  „Нужно е в храната да има и захар, и витамини, и зехтин…За нашите изделия използваме белгийско какао, палмова мазнина, но така преработена, че да не е вредна, джемове от български производители, качествени брашна“, изброява Немов. Бизнесменът не крие, че неотдавна отказал да работи с голяма търговска верига, която поискала големи количества сладкарски изделия, но на значително ниски цени. Предприемачът обаче преценил, че за да бъдат произведени на такава стойност тези сладкиши, те трябвало да съдържат химически елементи от цялата Менделеева таблица и отказал поръчката. „Веднъж един търговец ми предложи: „Произведи ми пасти за 10 стотинки бройката“. Представете си само от какво трябваше да бъдат забъркани…“, разказва Немов. Под марка „Дома“, компанията му е един от най-големите производители на сухи пасти, швейцарски рула, бисквити, блатове за торти, бишкоти и кроасани. Фирмата е лидер в България при швейцарските рула с 41% пазарен дял. А руло „Свежест“ е станало „Продукт на годината“. „То е  иновативен продукт, който няма аналог в момента на пазара. Тези рула са с 0% съдържание на консерванти, без изкуствени оцветители, без ГМО и с ниско съдържание на мазнини. Произведени са с пресни яйца, които се доставят един ден преди самото производство на рулата, охладени и без консерванти. Използват се сладка и джемове, които са от български производители и съдържат до 70% сухо вещество – плод.Винаги залагаме на качеството на суровините при производството на всички наши продукти“, коментира Сотир Немов. Той допълни, че  компанията му активно въвежда иновации в областта на лийн производството и управлението, като подобрява ефективността му и разработва нови продукти. Като радетел за качествена храна, той стана един от основателите на новоучредената Задруга за чиста храна, в която до момента са изявили желание да се включат над 40 фирми от хранително-вкусовата индустрия от цялата страна. „Желанието и стремежът ни е да създадем храм на здравата храна. Това е от типа на трудните каузи и за да бъде реализирана, е нужно да се вложат умствен и финансов ресурс. Трябва да се обединят големи производители, но и да се приобщят и по-малки фирми“, разсъждава Сотир Немов.  Той не крие, че е впечатлен от философията за светлината в храната, която му разкрил председателят на Съюза на билкарите в България и лечител Емил Елмазов. Заради това с него в момента разработват нов сладкарски продукт. „Това ще е бисквита с брашно от лимец“, разкри Сотир Немов.  Той и съмишлениците му от Задругата за чиста храна са убедени, че ниската себестойност на продуктите може да се осигури от добре организираното производство, от прякото договаряне, без посредници, и от доверието между партньорите, които се членове на сдружението. Членовете на задругата ще разработят съвместни проекти с Центъра за обществено здраве и анализи към Министерството на здравеопазването, които ще насърчават здравословната храна сред децата. Всеки от производителите ще представи свой продукт – еталон. Инициаторите възнамеряват да разкрият и верига от магизини в страната, които да предлагат техни изделия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Сотир Немов, собственик на водещата в сладкарската индустрия компания „Си Комерсиал 7 „: Светът се нуждае от чиста храна"}
{"url": "https://trud.bg/%d0%bc%d0%b8%d0%bb%d0%be%d1%88-%d0%b7%d0%b5%d0%bc%d0%b0%d0%bd-%d0%bf%d0%b5%d1%87%d0%b5%d0%bb%d0%b8-%d0%b2%d1%82%d0%be%d1%80%d0%b8%d1%8f-%d1%82%d1%83%d1%80-%d0%bd%d0%b0-%d0%bf%d1%80%d0%b5%d0%b7%d0%b8/", "text": "Президентът на Чешката република Милош Земан бе преизбран на поста, предава АФП. При 96,87% обработените бюлетини проруският политик събира подкрепата на 51,95% от гражданите на страната. Неговият опонент Иржи Драхос има 48.04% от гласовете на чехите, показват официалните данни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Милош Земан печели президентските избори в Чехия"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d0%ba%d1%8c%d0%be%d0%bb%d0%bd-%d1%80%d0%b0%d0%b7%d0%bf%d1%80%d1%8a%d1%81%d0%bd%d0%b0-%d0%ba%d1%8e%d1%80%d0%b4%d1%81%d0%ba%d0%b0-%d0%b4/", "text": "Полицията в рейнския град Кьолн разпръсна кюрдска  , насочена срещу операцията на турската армия в Сирия, предава германският телевизионен канал ZDF. Съгласно разпространените данни, повече от 14 хиляди представители на кюрдската общност са се включили в акцията, на която обаче малко след началото й са издигнати символи на забранената „Работническа партия на Кюрдистан“ (ПКК) и намиращия се в затвора неин лидер Абдула Йоджалан. Тъй като партията е забранена и в Германия, се е наложило правоохранителните органи да се намесят, за да възстановят реда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Полицията в Кьолн разпръсна кюрдска демонстрация срещу операция „Маслинова клонка“ в Сирия"}
{"url": "https://trud.bg/%d0%b4%d1%83%d0%bc%d0%b0%d1%82%d0%b0-%d1%80%d0%b8%d0%b1%d0%b0-%d0%bd%d0%b0%d0%b9-%d1%82%d1%80%d1%83%d0%b4%d0%bd%d0%b0-%d0%b7%d0%b0-%d0%ba%d0%b8%d1%82%d0%b0%d0%b9%d0%ba%d0%b8-%d0%b2/", "text": "Българската дума “риба” мъчи две грациозни китайки-учителки в Бургас. Зен Ли и Жен Йенли са на 25 години. В България са дошли, за да преподават китайски език. Като студентки в град Гуанджоу са завършили един и същ университет. Общежитията, в които са живели, са се намирали едно срещу друго, но двете се запознали едва в института “Конфуций”, когато одобрявали документите им за България. Йенли е за втора година в Бургас, а Ли миналата година е била в Разград, след това е решила да се премести.  Програмата, по която са у нас, продължава три години, така че край морето двете учителки могат да останат и догодина. Ли е омъжена в Китай и след като мисията и на преподавател приключи, ще се завърне в родината си. Планира да създаде голямо и щастливо семейство. Само след година, българските ученици говорят свободно китайски, твърдят двете учителки. Според тях, ако утре заминат за Китай, повечето от питомците им могат спокойно да провеждат разговори и да се оправят в далечната държава. Това се отнася особено за напредналите – учениците от Бизнесинкубатора и Математическата гимназия. В сравнение с китайските, българските ученици обичат да имат повече свобода и да и се наслаждават. Но в същото време са устремени и амбициозни – качества, които впечатляват, коментират Ли и Йенли. Преподават на пет различни групи ученици, а шестата е с възрастни, които са се записали да изучават езика им. Българският не е по-труден от китайския. Йенли смята така, но дава пример с думата, която я измъчва – “риба”. Според нея, трудни са някои звуци. Например- “р”. Мъчно е произношението. “Купих си учебник, но е много по-лесно, ако в ежедневието някой ти покаже предмет и ти каже как се произнася”, доверява тя. За две години не са научили много български думи. Сред тях са предимно поздрави – “Здрасти”, “Добър вечер”, “Извинявай”, “Няма нищо”. От българската кухня им харесват мусаката, тараторът и баницата. Но не могат да ги готвят. Щом се приберат в Китай, вероятно ще се пробват да направят таратор, за да впечатлят близките си. И естествено, с кисело мляко от родопското село Момчиловци, което е известно в цял Китай и го има навсякъде по магазините: “Йогурт от Момчиловци”. От Китай си носят подправки, които тук няма и си готвят у дома истинскаа китайска храна. В наши китайски ресторанти са ходили няколко пъти, но твърдят, че по начина на приготвяне, кухнята им повече прилича на българска, отколкото на китайска. С българските ученици са ходили на екскурзии в Ловеч, Троян, Пловдив, Смолян, Калофер. Но най- много им харесва край морето. Въпреки, че много харесват Бургас, двете учителки не ходят на плаж. През лятната ваканция се прибират у дома, но не това е причината да избягват слънчевите лъчи. В Китай никой не ходи на плаж. Там даже хората избягват да се излагат на слънце, не обичат да потъмняват и да трупат тен. По-скоро се пазят от слънцето. Българските им познати са много мили хора. Скоростта на живота в България е много по-бавна. Хората се движат спокойно по улиците, докато в Китай всеки е забързан. А тук никой не бърза, българите се наслаждават на живота, коментират учителките. Освен това са впечатлени и от друго: в Китай майчинството трае само няколко месеца, а тук една жена, която става майка има много по-добри условия. Що се отнася до мъжете, двете се чудят – защо у нас те носят бради, и то дори съвсем млади момчета. Брадите определено ги състаряват, смятат Ли и Йeнли. В Китай това не е така, всички искат да изглеждат по-млади. 2018-та е “Годината на Жълтото куче”. По принцип, когато годината е наречена на някое животно, те я обвързват с качествата му- такива качества ще имат и хората през всичките и дни, според тях. Кучето е лоялно и добродушно, затова от 2018- та се очакват подкрепа, закрила, лоялност, вярност и доброта. Двете преподавателки имат невероятни преживявания в България. Това на Ли е свързано с непонятната за нея “дървена ваканция”: “Една от най-необикновените ми случки беше през обилния сняг миналата зима. Пътувах с влак към Разград. Мой колега учител ми се обади и ми каза, че училищните занятия се отменят за една седмица. После, след една седмица, училището беше отменено за още една. Бях доста изненадана от това. О, също и колко бавни са влаковете в България – отне ни цял ден на пътуваме от Велико Търново до Бургас с влак. Беше дъ-ъ-ъ-лъг ден… (смее се)”. Историята, впечатлила Йeнли пък доказва, че въпреки брадите, българските мъже са галантни и мили: “Миналата година посетих Батак. Автобусът спря на спирката в градчето и не продължи до Цигов Чарк. Беше тъмно, валеше обилно сняг и имаше 8 км до Цигов Чарк, затова се наложи да вървим пеша. Тъй като беше твърде тъмно се опитах да спра кола на стоп. Много от автомобилите просто преминаваха край нас, но точно преди да се откажа, един камион спря. Двама мъже – на средна възраст и малко по-млад, бяха вътре и се съгласиха да ни закарат. Моята приятелка се притесняваше, че може да са лоши хора, затова й казах каквото и да се случи, да бъде готова да скочи навън и да търси помощ. Оказа се, че са много любезни и добри хора, като дори се обадиха на собственика на хотела да попитат за точната локация и ни изпратиха дотам. Накрая ги попитах “Колко трябва да платя?”, но те не поискаха нищо.", "date": "2018.01.27", "title": " Думата “риба” най-трудна за китайки в Бургас\t\t\t"}
{"url": "https://trud.bg/%d0%bf%d1%80%d0%be%d1%84-%d0%bf%d0%b8%d0%bc%d0%bf%d0%b8%d1%80%d0%b5%d0%b2-%d0%bf%d0%be%d1%81%d0%bb%d0%b5%d0%b4%d0%bd%d0%b0%d1%82%d0%b0-%d0%b3%d1%80%d1%83%d0%bf%d0%b0-%d0%be%d1%82-26-%d0%b0%d1%82/", "text": "Последната група от 26-ата национална антрактическа експедиция заминава утре за ледения континент, съобщи ръководителят на експедицията проф. Христо Пимпирев, предаде БНТ. Групата от полярници заминава утре в 19.05 часа от терминал 2 на Летище София по маршрута: Рим – Сантяго де Чили – Пунта Аренас – остров Кинг Джордж – остров Ливингстън. В групата са геолозите – д-р Камен Бонев и д-р Дочо Дочев, лекарят Мартин Любомиров, логистиците Мирослав Цвятков и Николай Николов, както и екипът, работещ по международен образователен проект. В него са писателката и физичка Людмила Филипова, и астрофизикът Нуно Перейра от Университета в Бежа, Португалия. По сателитния телефон от Антарктида командирът на българската станция „Св. Климент Охридски“ инж. Йордан Йорданов е съобщил, че всички полярници на ледения континент са в добро здраве, изпълняват предвидените дейности по график и очакват новото попълнение от учени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Проф. Пимпирев: Последната група от 26-ата експедиция заминава за Антарктида утре"}
{"url": "https://trud.bg/%d0%ba%d0%bd%d1%8f%d0%b7-%d0%bd%d0%b8%d0%ba%d0%b8%d1%82%d0%b0-%d0%b4%d0%bc%d0%b8%d1%82%d1%80%d0%b8%d0%b5%d0%b2%d0%b8%d1%87-%d0%bb%d0%be%d0%b1%d0%b0%d0%bd%d0%be%d0%b2-%d1%80%d0%be%d1%81%d1%82%d0%be/", "text": "– Със 140-а годишнината от Плевенската епопея и от Освобождението на България от османско иго ме свързва името Алексей Б. Лобанов-Ростовски, от чиято фамилия съм и аз. Той изигра много важна роля при подписването на примирието за приключване на военните действия между Турция и Русия. Това се случва, защото 15 години преди това Лобанов е бил в руската дипломатическа мисия в Константинопол. Като млад човек завързва приятелство със султан Абдул Хамид II и двамата изграждат много сериозна дружба. Изненадващо обаче престоят му там се прекъсва поради романтични причини. Един ден той се връща от разходка и му съобщават, че в салона го чака една дама. Той се учудва и казва, че няма никаква уговорка, но влиза и вижда съпругата на френския посланик. Тя му признава, че не може да живее без него. Двамата са се виждали официално само на приеми. Тя се влюбва в него, без той да подозира. По ред причини, които аз не знам, моят родственик я приема. Една сутрин тя се буди до него и вижда, че той пише нещо. Пита го какво прави, а той отговаря, че пише писмо до императора, че напуска дипломатическата служба, защото не може да бъде женен за католичка. Това не се допуска в Руската империя. Жена му има болни дробове и затова двамата отиват да живеят в Ница, където климатът е много благоприятен. Там Лобанов построява малък замък с кули в стила на Людвиг Баварский на най-високото място на града. Сега това е старчески дом, а преди беше частен имот на семейството, където и аз съм гостувал. – Идва времето, когато генерал Гурко превзема Плевен (28 ноември 1877). Този момент има много голямо международно значение, защото е част от процеса на освободителни движения от Мароко до Сирия. Аналогичен е на Сталинград през Втората световна война. Генерал Гурко освобождава София на 4 януари 1878 г., побеждава турската армия и след това се озовава в околностите на Сан Стефано, което сега е квартал на Константинопол. Англичаните разбират, че Русия се готви да окупира Константинопол, каквато е и целта на руското правителство. Те обявяват ултиматум на Русия – ако Гурко превземе Константинопол, ние обявяваме война на Русия и откриваме огън. Техните военни кораби са в Босфорския пролив. Александър II унизително трябва да приеме този ултиматум, защото той влиза в Руско-турската война 1877-1878 г. неподготвен. Руската армия не е готова, понеже неотдавна е загубила Кримската война и няма черноморски флот. Така че Англия е спечелила война, без да гръмне един куршум. В историята на военните действия няма страна, която потенциално да е спечелила война срещу могъщ противник без дори един изстрел. Султанът е победен, но пише на Александър II – и го моли да изпрати Лобанов като посланик. Той се съгласява и така се стига до издаването на три много важни документа, които са в основата на създаването на българската държава: договорът за приключване на военните действия, подписан от Лобанов-Ростовски и султана, Санстефанският мирен договор, и на 16 април 1879 Търновското Велико събрание, провъзгласява българската конституция. Политически той участва в тях. Император Александър II умира трагично, наследен от Александър III. Лобанов като потомствен княз е поканен в двореца на прием. Императорът се приближава до него и го пита: Защо отне съпругата на френския посланик? Лобанов му обяснява какви са обстоятелствата и Александър III го връща в министерство на външните работи, и го назначава за министър. Основание за това са неговите изключителни интелектуални качества и фактът, че е уважаван от всички. След кончината му некролози по този повод са публикувани в една книжка и те са от цял свят. Аз ще ви покажа един от България. През целия си живот той беше интелектуален стахановец – съветски миньор, който е успял да изкопае 102 тона въглищна руда за 5 часа и 45 минути. В съветски времена това се прочу по цял свят – колко силни са съветските работници. Лобанов работеше през деня над държавни дела, а през нощта се занимаваше с история. Той е изключителен учен и дипломат. Преди две години Лавров публично каза, че Лобанов е бил най-добрият министър на външните работи в Руската империя. – По-малко от една година, защото по време на пътуване в командировка във Виена внезапно умира във влака на 30 август (18 август стар стил) 1896 година – на гарата в Шепетовка. Той получава сърдечен удар, най-вероятно от преумора. Аз подарих на Плевенския исторически музей корицата на френското издание „Лю Паризиен”, където е илюстрирана неговата смърт. Подарих на музея и гравюра с император Николай II и цялото му семейство във военни униформи. Тя е окачена на централно място, срещу входа на Панорамата. Много се радвам за това. – Да, възнамерявам да подаря на Панорамата портрет на Александър II и също на А.Б. Лобанов-Ростовски, защото, когато се правят турове и се разказва историята, те двамата сега отсъстват от историческите експонати. Също така си мисля за скулптура на генерал Гурко, за която смятам да поговоря със Светлин Русев и да направим нещо. На кмета на Плевен подарих също гравюра на Николай II. В министерството на отбраната ми връчиха плакет. В картичката към него пише, че е от министъра на вътрешните работи и разузнаването. Аз съм американски гражданин, живея в Англия и когато кацна на Хийтроу, няма да ме учуди, ако ме повикат за разговор – това не е шега. Представете си: Главата на българското разузнаване ме награждава за заслуги. Аз трябва да съм подготвен с подходящ отговор. Тези детайли са много деликатни на международния фронт в контекста България – Русия. – Аз съм винаги готов и се радвам да получавам, но съм и на възраст, когато вече нищо не ми трябва. Затова постоянно раздавам собствеността си. Старая се да дарявам постоянно. В последно време съм дарил много картини на Националния природонаучен музей, подарих им преди време и късче от Марс. Надявам се през май да направят изложба от моите дарения. Надявам се и да успея до 3- ти март Освобождението на България – да намеря потрети на Алексей Б. Лобанов-Ростовски и Александър II, за да ги подаря на Панорамата в Плевен. Тъй като пътувам често, имам право при всеки полет да нося със себе си 78 кг багаж гратис. Ползвам се от тази привилегия, която ми дава възможност за транспорт на изкуство. Още около 100 кг предмети ще доставя през януари за Природонаучния музей. – Почти всичко ценно съм раздал. Осигурил съм семейството си. Но най-ценното е събраното руско театрално изкуство от 1000 предмета, които отразяват историята му от 1880 г. до 1930 година. Всичко това продадох на руското правителство, след като Путин написа резолюция от само три думи „купете, цената” и подпис. – Всички предложения, които отправям заедно с един или повече единомишленици към него писмено, той ги приема. Представете си, в Русия имаше необясним факт – нямаше нито един паметник на Първата световна война. В нея Русия загуби над 1 милион души, а засегнатите са повече от 3 милиона. Във Франция, във всяко село има такъв паметник плюс 4 за руския експедиционен корпус. Защо тогава в Русия нямаше паметник? Защото Ленин подписа примирието с Германия и є даде 1/3 от империята като подарък. Той, разбира се, се срамуваше поради това и се постара да изличи всичко за Първата световна война, и да го замести с руската революция. Затова аз написах очевидното на Путин, след като той дойде да освети четвъртия паметник на руския експедиционен корпус в Париж и, видимо, не можa да каже „Не” на предложението ми. Но не винаги съм успешен. Например, предложих му да създадем Национална портретна галерия на Русия, каквото няма. Той я обяви по телевизията и независимо от това заявление 11 години по-късно нищо не е направено, заради опозицията на хора от администрацията. Друг случай. Предложих с граф Шереметев на Путин по примера на Южна Африка да се направи паметник на примирението. Той се съгласи публично, потвърди го и писмено. Трябваше да се открие на 4 ноември 2017 г. Проектът беше готов и трябваше паметникът да бъде в Севастопол, откъдето заминаха повечето от емигрантите. Градът е административно независима територия и е населен от военни в оставка, хора със съветска психология. Те направиха демонстрация против откриването на паметника. Казаха – „Ние не сме за примирение”. И поради това, че в Русия предстоят избори през март тази година, Путин предпочете да не продължава с тази инициатива, за да не изгуби гласовете на града. Така че въпросът не е на дневен ред. – Аз се старая да се отплатя на всички, на които съм морално задължен. Бях студент в Оксфорд на стипендия. В отговор на тази помощ създадох нов факултет за планетарна геология с мои средства. Моят учител, професор по органична химия проф. П. Кент купи един много голям руски учебник по органична химия, за да може да ми помогне с учението. Това е реално, защото в органичната химия има много малко разяснителен текст, а повечето са формулите с огромен размер. Преди 2 години той празнува 90-годишнина и аз за вечни времена създадох пост, носещ неговото име, за преподавател по органична химия във факултета, в който аз учех, а той преподаваше. Преди месец в Лондон се откри паметник на Джордж Оруел при входа на Би Би Си. Оруел има индиректен принос за показването на абсурда на съветската система. Аз помогнах финансово този паметник да се създаде. Така че, както виждате, действам навсякъде където мога против интересите на „народа” (б.а. против съветската идеология). – Животът ми в България е пряко свързан с юношеските ми години. В училище бях в компанията на единомишленици като Любомир Левчев, Светослав Петрусенко и Платон Чумаченко. Всички ние жадувахме да получим знания. Отнасяхме се с уважение към нашите прекрасни преподаватели, които, странно, но не бяха уволнени заради тяхната политическа неблагонадеждност. Паралелно с учението се занимавах активно със спорт. По-късно – и с любов, което повлия неблагоприятно на спортните ми амбиции. Светослав Петрусенко „ме запали“ по минералогията, и в резултат на това станах професионален геолог. Той ме запозна с академик Костов и с директора на Аквариума във Варна – Вълканов. Две личности с голям международен авторитет, които всячески поощряваха нашия интерес към минералогията. В тяхна памет дарявам на Природонаучния музей експонати и картини, свързани с музейната тематика, като например самородно злато в кварц, минерали, портрета на основоположника на геологията Чарлз Лайъл, именно защото желанието ми да стана геолог се зароди в България. Всичките ми приятели, освен един, също станаха геолози. Аз продължавам да се виждам с всички тези съученици, когато два пъти в годината се прибирам в България, и заедно се разхождаме по Витоша и Стара планина. Планината се измени радикално, за наше съжаление. Това е така, защото по наше време нямаше гори. Теренът беше открит и имаше кариери. Когато ги разработваха, там намирахме минерали. – Затворът в София, където прекарах цяла година, тежко увреди здравето ми. Когато излязох от там, ме прегледа обстойно доктор и ми каза, че ако не се занимавам много сериозно със спорт, ще остана рахитичен. Това се случи, защото във военния затвор, където първо бях, ни даваха по едно парче черен хляб на ден – около 100-150 г и нищо друго. За сметка на това Централният затвор, където ме преместиха, на мен ми се стори рай. Сутрин ни даваха липов чай с хляб, на обед чорба, хранеха ни и вечер. Храна три пъти на ден – беше идеално. Но думите на доктора толкова ме изплашиха, че аз започнах да се занимавам толкова усърдно със спорт – хокей през зимата и цяла година плуване, че станах юношески шампион на България на 100 и 200 метра брус. Тренирах през лятото във Варна. Водата в морето беше относително студена, поне за мен. Като доказателство, аз имам това, което имат почти всички плувци – в ушите израства малък рог, който предпазва от студената вода. Всеки лекар, който ми гледа ушите, ми казва – сигурно сте плувец. – Заминах за Франция, през 1953 година, когато завърших гимназия, на 18 години. Образованието в България беше на толкова високо ниво, че получих веднага еквивалента на френската матура. На това основание и по настояване на дядо ми постъпих в Юридическия факултет на Сорбоната, но ми беше страшно скучно. Това трябваше да ме осигури да печеля добре. А аз винаги съм искал да бъда геолог. Интересен момент е, че като деца в България бяхме приемани от професорите в Университета в София, един от които бе проф. Костов, който след това стана академик със световно, не само с българско значение (неговият учебник по минералоголия е преведен на английски). Той често ни водеше на екскурзии. В класа ми тогава беше Любомир Левчев, но той беше поет по призвание. Той също идваше с нас, за да търсим минерали. Още тогава учителката караше Левчев да ни чете съчиненията си, за да знаем как трябва да се пише. Това беше в Пето единно училище, което беше пълно с „врагове на народа”. Имаше деца, които бягаха от часовете, за да работят в нивите за родителите си. Hо никой от нашата група никога не пропускаше уроци, защото се стараехме да получим възможно най-много знания. Ходехме на училище за да трупаме знания. Даже понякога молехме учителят да остане след часовете за да обсъдим допълнително някои теми. Днес това е възможно в частните университети, където се плаща, и немислимо в държавните. Целта ни беше науката.", "date": "2018.01.27", "title": " Княз Никита Дмитриевич Лобанов-Ростовски пред „Труд”: Любовта ми към науката се зароди в България"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d0%bd%d0%b0-%d0%ba%d0%b8%d0%bf%d1%8a%d1%80%d1%81%d0%ba%d0%b8%d1%82%d0%b5-%d1%82%d1%83%d1%80%d1%86%d0%b8-%d0%b8-%d0%b3%d1%8a%d1%80%d1%86%d0%b8-%d1%81%d1%80/", "text": "С грандиозни шествия и митинги за демокрация, в защита на свободата на словото и медиите, кипърските турци и кипърските гърци отговориха на екстремистките атаки на турски ултранационалисти, които бяха извършени в началото на тази седмица в северната част на Никозия, предаде  . Послания в подкрепа на мира и срещу насилието издигнаха днес заедно кипърски гърци и кипърски турци в буферната зона, разделяща столицата Никозия. Продължаващото разделение на Кипър осигурява много удобно място за екстремизма и омразата и то постепенно ще превърне „зелената линия”, която сега е между двете части на острова, в твърда граница с Турция, предупредиха организаторите на митинга – гражданската платформа „Да обединим Кипър сега”, която включва хора от двете кипърски общности. Само федерално решение ще направи Кипър сигурен и независим, заявиха те в декларацията си. Митингът-протест днес бе зареден с оптимизъм от грандиозния „Марш за мир и демокрация”, който се проведе в петък вечерта в северната част на Никозия по инициатива и с подкрепата на 25 синдикални организации, политически партии, граждански сдружения на кипърските турци. Въпреки силния дъжд, над 5000 кипърски турци, към които се присъединиха и кипърски гръцки активисти за мир, преминаха в шествие срещу фашизма, насилието и омразата, в подкрепа на демокрацията, солидарността, човешките права, свободата на словото и медиите. <blockquote class=“twitter-tweet“ data-lang=“bg“><p lang=“en“ dir=“ltr“>At least 5,000 people march under rain in north <a href=“https://twitter.com/hashtag/Nicosia?src=hash&amp;ref_src=twsrc%5Etfw“>#Nicosia</a> to support peace, democracy, freedom of expression &amp; in protest of fascism <a href=“https://twitter.com/hashtag/Cyprus?src=hash&amp;ref_src=twsrc%5Etfw“>#Cyprus</a> <a href=“https://t.co/BksKMDtvAt“>pic.twitter.com/BksKMDtvAt</a></p>&mdash; Esra Aygin (@EsraAygin) <a href=“https://twitter.com/EsraAygin/status/956954615874048000?ref_src=twsrc%5Etfw“>26 януари 2018 г.</a></blockquote>  <script async src=“https://platform.twitter.com/widgets.js“ charset=“utf-8″></script> С тези събития бе даден отговор на екстремистките атаки на ултранационалисти, основно турски заселници на острова, които в понеделник извършиха погром на редакцията на левия кипърски турски вестник „Африка” заради критика на турския президент Реджеп Ердоган. Ексцесии, предизвикани от националисти, имаше в същия ден и в т. нар. парламент на самообявилата се Севернокипърска турска република. Събитията бяха остро осъдени от правителството на Кипър, европейски и международни институции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Протест на кипърските турци и гърци срещу нежеланото влияние на Анкара"}
{"url": "https://trud.bg/%d0%bc%d0%be%d1%83%d1%80%d0%b8%d0%bd%d1%8c%d0%be-%d1%81%d0%b0%d0%bd%d1%87%d0%b5%d1%81-%d0%b5-%d1%81%d1%82%d1%80%d0%b0%d1%85%d0%be%d1%82%d0%bd%d0%be-%d0%bf%d0%be%d0%bf%d1%8a%d0%bb%d0%bd%d0%b5%d0%bd/", "text": "Жозе Моуриньо, мениджър на „Манчестър Юнайтед“, изрази задоволството си от привличането на Алексис Санчес. Чилиецът дебютира за „червените дяволи“ при победата над третодивизионния „Йоувил Таун“ с 4:0 като гост в мач от четвъртия кръг на турнира Фа Къп. Санчес асистира на Андер Ерера за 2:0. Маркъс Рашфорд, Джеси Лингард и Ромелу Лукаку вкараха останалите попадения. „Такива мачове често стават сложни, ако подходиш неправилно – каза Специалния, който навърши 55 години и бе зарадван с победа. – Алексис Санчес е фантастично попълнение за нашия отбор и всички сме радостни, че той се присъедини към нас. Добрите футболисти искат да играят с добри състезатели. Имаме страхотна група офанзивни играчи, сега в нея влиза и Санчес, който има огромен опит и футболна зрялост.“ След двубоя Санчес бе обграден от голяма тълпа фенове на „Юнайтед“, които си взеха автографи и се снимаха за спомен с новия си любимец .", "date": "2018.01.27", "title": " Моуриньо: Санчес е страхотно попълнение"}
{"url": "https://trud.bg/%d0%ba%d0%b0%d1%82-%d0%b4%d0%be%d0%b1%d0%b0%d0%b2%d0%b8-111-%d0%b6%d0%b5%d1%80%d1%82%d0%b2%d0%b8-%d0%b8%d0%b7%d0%b4%d1%8a%d1%85%d0%bd%d0%b0%d0%bb%d0%b8-%d0%b2-%d0%b1%d0%be%d0%bb%d0%bd%d0%b8%d1%86/", "text": "111 души са починали в болници след катастрофи през 2017 г. Това показват данните на „Пътна полиция” към петък, 26 януари, предоставени специално за „Труд”. По закон МВР трябва да включва в статистиката и починалите един месец след инцидентите. Затова окончателният брой на убитите за миналата година ще стане известен идния четвъртък – 1 февруари. Към 1 януари жертвите бяха общо 678, но вече са нараснали с 3 до 681. Данните сочат, че един на всеки 6 убити умира в болница, а не на място по време на катастрофата. В „Пътна полиция” има статистически отдел, който събира данните от няколко източника и постоянно актуализира числата спрямо новопостъпилата информация. В това се увери на място репортер на „Труд”, след като в поредица от публикации показахме очевидни несъответствия в данните за пътните инциденти, които се публикуват всекидневно на официалния сайт на вътрешното министерство. Точната статистика обаче засега е налична само в Главна дирекция „Национална полиция” и не е публично достъпна. Справките оттам са валидни само към момента на изготвяне, защото числата се променят буквално с часове. Докато информацията стигне до бюрото на ръководителя, който я е поискал и докато дойде моментът той да я използва, често вече не е актуална. Затова, както „Труд” писа, се случва дори самият началник на „Пътна полиция”, както и вътрешният министър вместо това да цитират статистиката, пускана от пресцентъра на МВР, която гъмжи от грешки, включително и при събиране и изваждане. Статистическият отдел на КАТ е принуден да работи по крайно архаичен начин, увери се репортерът на „Труд”. Съгласно наредба от края на 2015 г. данните се актуализират на всеки 10 дни. Това става, след като всяка една от областните дирекции изпрати в София таблица във формат Excel и всички числа графа по графа се прехвърлят в една обща таблица, което заради забавяния отнема още няколко дни. „Пътна полиция” разполага с електронна система IMB Cognos, която обаче още е в тестов период. Информацията в софтуера се обновява в 5 ч. сутринта и всеки ден би могла да осигурява точни данни. От МВР обаче не се ангажират със срок кога това ще стане факт и в публичния раздел за пътната обстановка в страната. Както „Труд” вече писа, точността на статистиката страда и от това, че разследващите полицаи в страната не винаги докладват за починали след катастрофи, не постъпва редовно информация и от частни болници. През миналата година има случай, в който данните за загинал вследствие на ПТП са постъпили с 8 месеца закъснение. Куриозът на „възкръснал” в статистиката, който вестникът описа, се оказа, че също има документално обяснение. От „Пътна полиция” ни показаха медицински доклад от болница, в който пише уточнение, че статусът на лицето се променил от „починал” на „тежко ранен”…   Близо 30 са жертвите на пешеходни пътеки през 2017 г., сочат неокончателните данни на КАТ. През 2016 г. броят на загиналите е бил само 4, което прави увеличение от 7 пъти. Точно заради тази тревожна тенденция главният прокурор Стори Цацаров разпореди в края на миналата година пълна проверка на пешеходните пътеки в цялата страна. Тя се извършва както от полицаи от КАТ, така и от служителите на Агенция „Пътна инфраструктура” и пътните управления по общини. Те ще следят дали са правилно маркирани, има ли навсякъде знаци, улично осветление и т.н. Целта е към февруари да се получи една цялостна картина на пешеходните пътеки в страната, да се прецени кои са най-опасните и дали е необходимо там да се строят подлези, пасарелки и т.н. 81-годишен пешеходец загина, след като бе ударен от микробус на пешеходна пътека на столичния булевард „Сливница“ в петък следобед.Пенсионерът пресичал там, където има и пешеходен светофар, така че имаше съмнения, че лекотоварният автомобил е минал на червено. Шофьорът му бе отведен за разпит в полицията АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " КАТ добави 111 жертви, издъхнали в болница\t\t\t"}
{"url": "https://trud.bg/%d1%81%d1%82%d0%b0%d1%87%d0%ba%d0%b8-%d0%b2-%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b0%d1%82%d0%b0-%d0%bc%d0%b5%d1%82%d0%b0%d0%bb%d1%83%d1%80%d0%b3%d0%b8%d1%8f-%d0%bc%d0%be%d0%b3%d0%b0/", "text": "Германският синдикат на работещите в металургията И Ге Метал за първи път призова членовете си към 24-часови предупредителни стачки в цялата страна след неуспех на преговори с работодатели в провинция Баден-Вюртемберг, където са централите на концерни като Мерцедес-Бенц, Даймлер и Порше, предаде БНТ. Профсъюзът, обединяващ 3 милиона и 900 хиляди работници от металургията и машиностроенето в Германия, иска увеличаване на възнагражденията с 6 на сто и възможност за преминаване на 28-часова работна седмица. От И ГЕ Метал ще проведат и гласуване за разширяване на стачните действия, които могат да засегнат над 250 предприятия в цяла Германия между сряда и петък идната седмица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Стачки в германската металургия могат да засегнат над 250 предприятия в страната"}
{"url": "https://trud.bg/%d1%82%d0%b8%d0%bb%d1%8a%d1%80%d1%81%d1%8a%d0%bd-%d1%81%d0%b0%d1%89-%d0%b8-%d0%b5%d0%b2%d1%80%d0%be%d0%bf%d0%b0-%d1%80%d0%b0%d0%b1%d0%be%d1%82%d1%8f%d1%82-%d0%bf%d0%be-%d0%bf%d1%80%d0%b5%d0%b4%d0%be/", "text": "Държавният секретар на САЩ Рекс Тилърсън заяви пред журналисти в края на едноседмичната си европейска обиколка,че „работни групи“ са започнали срещи по исканите от САЩ поправки на пропуските, които Вашингтон вижда в споразумението за ядрената програма на Иран, предава Ройтерс. Първият дипломат на САЩ заяви,че е осигурил подкрепа от Великобритания,Франция и Германия – участниците в споразумението с Иран от 2015 г., от което президентът на САЩ Тръмп заплаши да оттегли страната си, ако не бъде променено. „Най-тъмно е преди зазоряване“ , заяви Тилърсън. „Работните групи се доближават до съгласие по принципите за обема на това, което се опитваме да променим и доколко Иран да бъде включен в дискусиите“. Държавният глава на САЩ Доналд Тръмп заплаши,че ще прекрати отлагането на американските санкции срещу Иран, освен ако Европа не се съгласи да затегне ограниченията върху иранската ядрена програма чрез допълнително международно споразумение, което да попречи на Иран да възстанови постепенно своята ядрена програма.Тръмп настоява също така за ограничения върху програмата на Иран за разработка на балистични ракети. Иран отхвърля каквото и да е предоговаряне, припомня агенцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Тилърсън: САЩ и Европа работят по предоговаряне на споразумението за ядрената програма на Иран"}
{"url": "https://trud.bg/%d0%ba%d0%b8%d1%82%d0%b0%d0%b9-%d1%81%d0%bb%d1%83%d1%85%d1%82%d0%b8-%d0%ba%d1%80%d0%b0%d0%b9-%d0%b1%d0%b0%d0%b7%d0%b0%d1%82%d0%b0-%d0%bd%d0%b0-%d1%81%d0%b0%d1%89-%d0%bd%d0%b0-%d0%be%d1%81%d1%82%d1%80/", "text": "Китай е установил на дъното в западната част на Тихия океан мощни високочувствителни сензорни устройства, които могат да събират информация за американските подводници, съобщи в. “Саут Чайна морнинг пост”. Хидроакустичните датчици с обхват от 1000 км се намират в стратегически райони – на дъното на Марианската падина, най-дълбокото известно място в света, и край микронезийските острови Яп. Двете позиции са съответно на 300 и 500 км от о-в Гуам, където е разположена най-голямата тихоокеанска военноморска база на САЩ. Сензорите са свързани с шамандура на повърхността, която има средства за сателитна връзка и батерия, способна да ги поддържа в продължение на една година. Правителството в Пекин посочва, че модерните “бръмбари” се използват за изучаване на земетресения, тайфуни и китове и в тях няма нищо притеснително. Още повече, че и други държави използват такива технологии. Но анонимен китайски експерт, пожелал анонимност, твърди, че устройствата са способни да подслушват и шпионират подводници. Комуникацията между подводници и бази разбира се е криптирана, но сигналите могат да дадат друга полезна информация.", "date": "2018.01.27", "title": " Китай слухти край базата на САЩ на остров Гуам\t\t\t"}
{"url": "https://trud.bg/%d0%bf%d1%80%d0%b5%d0%b1%d0%b8%d1%85%d0%b0-%d0%b4%d0%be%d0%ba%d1%82%d0%be%d1%80-%d0%b2-%d1%81%d0%b2%d0%b8%d1%89%d0%be%d0%b2/", "text": "Доктор от общинската болница в Свищов е бил нападнат и пребит в събота вечерта, научи „Труд“. Пострадалият е д-р Иво Караджов, който е специалист вътрешни болести в лечебницата в крайдунавския град. След саморазправата, лекарят е настанен в отделението по неврология с контузии по лицето и с комоцио. Кървавият инцидент се разиграл около 19 часа, минути преди медикът да застъпи нощна смяна във Вътрешно отделение на болницата. Според първоначалната информация, д-р Караджов бил нападнат от разгневени близки на пациент. Колегите му са уведомили полицията. По случая се води разследване под наблюдението на Районната прокуратура в Свищов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Пребиха доктор в Свищов\t\t\t"}
{"url": "https://trud.bg/%d0%b2%d0%b5%d1%81%d0%b5%d0%bb%d0%b8%d0%bd%d0%b0-%d0%ba%d0%b0%d1%86%d0%b0%d1%80%d0%be%d0%b2%d0%b0-%d0%bf%d1%8f-%d0%b7%d0%b0-%d1%81%d1%82%d0%b0%d1%80%d0%be%d0%b7%d0%b0%d0%b3%d0%be%d1%80%d1%81%d0%ba/", "text": "Световноизвестната опера прима Веселина Кацарова направи изключителен жест към старозагорска журналистка на финала на гала концерта си на 26 януари. Тя изпълни акапелно „Калиманку Денку” – обработка на Красимир Кюркчийски, специално за журналистката Донка Йотова, като преди това я покани до себе си на сцената. Йотова попита на пресконференция дали песента е включена в програмата на концерта и Веселина Кацарова й обеща да го направи специално за нея, пред публиката в родния си град Стара Загора. Гала концертът се превърна в красив спектакъл. На именитото мецосопрано партнираха двама брилянтни изпълнители – сопраното Емилия Иванова и френският баритон Серил Ровери, който независимо, че страда в момента от бронхит, се раздаде на сцената. Тримата изпълниха арии, дуети и терцети от опери на Росини, Офенбах, Бизе, Камий Сен-Санс, Пучини и др., с оркестъра на Старозагорската опера, под диригентската палка на маестро Ивайло Кринчев.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Веселина Кацарова пя за старозагорска журналистка"}
{"url": "https://trud.bg/%d0%bc%d0%be%d1%89%d0%bd%d0%b0-%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f-%d0%b2-%d0%ba%d0%b0%d0%b1%d1%83%d0%bb-2/", "text": "Мощна експлозия разтърси центъра на Кабул, където са разположени повечето правителствени сгради и чужди посолства, предадоха световните агенции. По първоначална информация има загинали и над 30 ранени. Към момента се знае, че причина за взрива е кола бомба, която е детонирана в близост до полицейски пункт. Все още никой не е поел отговорност за нападението. Атаката в Кабул става само седмица, след като беше нападнат хотел „Интерконтинентал”. Тогава повече от 20 души бяха убити и талибаните поеха отговорност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Мощна експлозия в Кабул\t\t\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d0%b1%d0%bb%d0%be%d0%ba%d0%b8%d1%80%d0%b0-%d0%be%d0%ba%d0%be%d0%bb%d0%be%d0%b2%d1%80%d1%8a%d1%81%d1%82%d0%bd%d0%be%d1%82%d0%be-%d1%88%d0%be%d1%81%d0%b5/", "text": "Проектът за парк „Изток” изкара на протест жители на столичния квартал „Горубляне” и те блокираха Околовръстното шосе, информира  Хората недоволстват срещу плановете на общината да създаде парк върху частните им имоти. Според протестиращите около 500 фамилии са засегнати от проекта, който предвижда върху 1250 декара между кварталите „Младост” и „Горубляне” да бъдат изградени зелени площи и атракции. Хората настояват паркът да бъде направен върху общински терени, а не върху частните им имоти. Протестиращите блокират кръстовището на бул. „Самоковско шосе” и Околовръстния път за по 10 минути на половин час. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Протест блокира Околовръстното шосе в София"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d1%81%d0%b2%d0%b8%d0%bb%d0%b5%d0%bd%d1%81%d0%ba%d0%b8-%d0%b2%d0%be%d1%82%d1%8a%d1%82-%d0%bd%d0%b0-%d0%bd%d0%b5%d0%b4%d0%be%d0%b2%d0%b5%d1%80%d0%b8%d0%b5-%d0%bf/", "text": "„През тези няколко дни, когато бяха внесени мотивите за вота на недоверие и се коментираше корупцията, освен външните наблюдатели и издания, в България гражданите и управляващите разбраха и признаха, че това е най-големият проблем. Вотът на недоверие показа, че  ГЕРБ нищо не правят срещу корупцията.”  Това заяви зам.-председателят на ПГ на „БСП за България” Георги Свиленски по Дарик радио. По думите му управляващите не можаха да разберат, че вотът бе заради липсата на усилия за намаляване на корупцията. „Вместо да ни четат какво е било, трябваше да кажат – ние приехме тази ,тази и тази- втора, трета, четвърта мярка, а те излязоха и казаха, че са приели само един закон, който, за съжаление, не е за борба с корупцията, а е за борба с корумпирани, след излизане от управлението, висши държавни служители. И най-опасният извод, който аз правя е, че този вот и това правителство бе спасено с действия, наподобяващи корупция”, посочи Свиленски. Той припомни мнението на коалиционен партньор, който каза, че ще помисли как ще гласува, а на следващия ден премиерът осигури милиони за един язовир, който е в обсега на техен областен управител. Георги Свиленски се възмути, че Бойко Борисов не дойде в парламента, още повече- датата за вота на недоверие бе ясна от преди месец. „Не виждам каква по-висша институция може да има за всеки един български министър от българския парламент”, посочи зам.-председателят на ПГ. Той попита, ако правителството бе паднало при вота, то Бойко Борисов като какъв щеше да отиде в Давос? „И затова президентът казва, че парламентът се е превърнал в нотариат, който само подпечатва билетите за пътуванията на премиера”, посочи Свиленски и подчета, че БСП иска да върне парламентаризма в България. „В тази държава всички ние трябва да знаем, че има парламент, че сме Парламентарна Република и редът трябва да се спазва”, категоричен бе той. За системата БАЦИС Георги Свиленски каза, че след разсекретяването на докладите, е станало ясно за каква манипулация става дума, а управляващите са се опитали да затворят тази тема точно преди вота на недоверие към правителството. „Докладите не са писани от БСП, а от ДАНС, които казват, че има манипулиране, че служители на митниците са манипулирали. Системата е направена така, че да не се знае нито кой е влизал в нея, защо е влизал, нито какво е правил. Затова и прокуратурата не може да образува производство. Затова ние поискахме анкетна комисия, за да се разбере кой е поръчал тази система, с какви параметри е поръчната, как е изпълнена”, обясни Свиленски. „Обществото е разделено за Истанбулската конвенция и затова е нужен референдум.“ Така коментира другата тема от седмицата Георги Свиленски. Той отбеляза, че БСП  подкрепя борбата с домашното насилие и предлага първо да се променят българските закони с мерки срещу насилието.   Свиленски коментира казаното от Борисов, че оттегля конвенцията, за да има дебат и до май месец да се приеме. „Той не се интересува от дебата, а го интересува да губи време и през май месец, по същия начин, силово, конвенцията да бъде приета, такава каквато е”, коментира Свиленски. Той прогнозира, че сега управляващите ще започнат да манипулират общественото мнение, ще събират подписи и групи от хора, които да казват как трябва да се ратифицира конвенцията. Депутатът каза също, че комисиите, разглеждащи конвенцията, са били свикани набързо, именно за да се приеме тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Георги Свиленски: Вотът на недоверие показа, че ГЕРБ нищо правят срещу корупцията"}
{"url": "https://trud.bg/%d0%bc%d0%b8%d0%bb%d0%ba%d0%b0-%d1%85%d1%80%d0%b8%d1%81%d1%82%d0%be%d0%b2%d0%b0-%d0%b8%d0%bc%d0%b0-%d0%bd%d0%b0%d1%87%d0%b8%d0%bd%d0%b8-%d0%b7%d0%b0-%d1%81%d0%bf%d1%80%d0%b0%d0%b2%d1%8f%d0%bd%d0%b5/", "text": "Има начини за справяне с мръсния въздух в София, но те не са в мерките, които Столичният общински съвет прие на сесията в четвъртък. Това заяви заместник-председателят на СОС от БСП Милка Христова. „Основният недостатък на мерките, които СОС прие, е фактът, че те се опитват да решават последиците от проблема. Не дават възможност изобщо за избягване на този проблем, коментира заместник-председателят на СОС от БСП. – Столична община трябваше да търси подкрепа и от държавата, за да може и с много законодателни промени, да постигне ефект както по отношение на транспортния трафик, така и на битовото отопление. И по този начин изобщо да не допускаме замърсяване на въздуха. Аз искрено се надявам, че хората ще откликнат на призива на кмета на София и на СОС да не използват личните си автомобили. Но познавайки психологията на гражданите, този призив ще си остане само едно добро пожелание. Мисля, че работата по решаването на проблема със замърсения въздух тепърва предстои. Тези мерки са някакво начало, но те по никакъв начин няма да успокоят хората, живеещи в замърсените квартали“. Милка Христова предложи да бъде направена промяна в Наредбата за отдаване под наем на общинските жилища. „Тази идея дойде от самите граждани, които неколкократно посещаваха Столична община. Говоря за представители на Инициативни комитети от кварталите „Люлин“ и „Красна поляна“, каза тя. – Столична община има наематели. Тези наематели в голямата си част са във Виетнамските общежития в „Красна поляна“, които според гражданите, са основни причинители на замърсяването на въздуха. Мисля, че в договорите за наем може да поставим ново условие. Например, че при използване на горива, които са в нарушение на наредбата за горене на отпадъци, гражданите, допуснали това, ще бъдат санкционирани до степен изваждане от жилищата им. А държавата може да помогне веднага, като започне да отпуска енергийните помощи само и единствено тогава, когато отоплението е централно или се извършва с електричество“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Милка Христова: Има начини за справяне с мръсния въздух в София, но те не са в мерките, които СОС прие"}
{"url": "https://trud.bg/%d1%87%d0%b0%d0%b2%d1%83%d1%88%d0%be%d0%b3%d0%bb%d1%83-%d1%81%d0%b0%d1%89-%d0%bd%d0%b5%d0%b7%d0%b0%d0%b1%d0%b0%d0%b2%d0%bd%d0%be-%d0%b4%d0%b0-%d1%81%d0%b5-%d0%be%d1%82%d1%82%d0%b5%d0%b3%d0%bb%d1%8f/", "text": "Турският външен министър Мевлют Чавушоглу настоя САЩ незабавно да се оттеглят от северния сирийски район Манбидж, предаде Ройтерс. Пред репортери Чавушоглу каза още, че иска да види конкретни стъпки, предприети от САЩ за прекратяване на подкрепата за сирийските кюрдски милиции. По-рано Анкара съобщи, че е била уведомена от Хърбърт Макмастър, съветник по въпросите за националната сигурност на американския президент Доналд Тръмп, че Вашингтон няма повече да осигурява оръжия на кюрдите. Около 7000 кюрдски имигранти протестираха в град Кьолн в Германия срещу турската военна операция в Северна Сирия, съобщи Асошейтед прес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.27", "title": " Чавушоглу: САЩ незабавно да се оттеглят от северния сирийски район Манбидж"}
{"url": "https://trud.bg/%d0%b1%d0%b5%d0%bb%d1%87%d0%b5%d0%b2-%d1%86%d1%81%d0%ba%d0%b0-%d0%b5-%d0%bd%d0%b0-%d0%bf%d1%80%d0%b0%d0%b2-%d0%bf%d1%8a%d1%82/", "text": "Стамен Белчев, треньор на ЦСКА, заяви, че тимът е на прав път. Наставникът остана доволен от престижното равенство 0:0 с украинския гранд „Динамо“ (Киев). „Червените” продължават с убедителните представяния в приятелските двубои по време на предсезонната си подготовка в Испания. Преди няколко дни ЦСКА разгроми с 8:0 китайския „Дзянсу Сунин“, воден от едно от най-големите имена сред треньорите в света – Фабио Капело. Преди това беше бит и „Вихрен“ с 2:0. „Получи се добра проверка – каза Белчев след мача с „Динамо“. – Не съм доволен от това, че не успяхме да реализираме малкото моменти, които имахме за гол. Не може обаче винаги да успяваме. Имам претенции във владението на топката, когато сме поставени под натиск. Има какво да се желае и в изграждането на постепенната атака. Желанието ми е топката да се рита напред само при краен случай. Като цяло няма от какво да съм недоволен. Още е много рано да говорим докъде сме стигнали. Мисля, че вървим по правилен път. Надявам се в края на сезона да празнуваме.“", "date": "2018.01.27", "title": " Белчев: ЦСКА е на прав път"}
