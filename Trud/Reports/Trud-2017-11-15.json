{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%bf%d0%be%d1%81%d1%80%d0%b5%d1%89%d0%bd%d0%b0%d1%82%d0%b0-%d1%82%d0%be%d0%bf%d0%bb%d0%be-%d0%b2-%d1%81%d0%b5%d0%bb%d0%b0/", "text": "През вторият ден от визитата си в Албания, вицепрезидентът на България Илияна Йотова посети села, които изцяло са населени от българското малцинство. В Оргоста тя подари плакет с кирилската азбука и книга със стихосбирки на Христо Ботев на местния кмет, а в Шищавец вицепрезидента предостави български буквари и сборник с български народни песни, на които децата да бъдат научени. Йотова бе посрещната от състав млади момичета, които изпълниха българска народна песен и местна сватбенска песен, които научили от майките и бабите си в село Оргьост (с население от около 1500 жители), намиращо се на самата граница с Косово. Пътят до селото е труден за преминаване, а лошата инфраструктура бе изтъкната от кмета на община Кукъс Башким Шелу като един от най-големите проблеми на българските малцинства. В разговор на вицепрезидента с местните стана ясно, че албанските учители изпитват трудност да преподават на албански език на българското малцинство, защото в първите си години децата се учат на местния български диалект, тъй като в домовете на българската общност се говори само на български. „Първата дума на албански език се учи в училище в първи клас“, каза Фисник Ходжа, председател на Дружество „Наша Гора. Много от младите хора в селото разказват, че имат желание да продължат висшето си образования в България. Целта на някои от тях е след това да се завърнат в Албания и да преподават български език. В Шищавец, второто село, което Йотова посети, тя бе посрещната с цветя и благодарности за посещението си. Стотици се бяха стекли на площада, където под звуците на ударни и духови инструменти се извиваше хоро, на което Йотова по-късно се присъедини. Илияна Йотова благодари за топлото посрещане и за хубавия български език, който жителите на Шищавец говорят. „Оттук нататък е във ваши ръце да се учи повече български език в училище и да запазим българските традиции“, обърна се тя към присъстващите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Илияна Йотова посрещната топло в села на българското малцинство в Албания"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d1%80%d0%b0%d0%b7%d0%b4%d0%b5%d0%bb%d0%b5%d0%bd%d0%b8-5050-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d0%bf%d1%80%d0%b5%d0%b4%d0%b8-10/", "text": "Българите са раздвоени по въпроса дали годините от Освобождението до 9 септември 1944 г. са били добри или лоши години за България. Еднакъв е процентът и на хората, които искат да живеят след 10 ноември 1989 г. и преди 10 ноември 1989 г. Респондентите са поставени в ситуация да избират в кой период биха предпочели да живеят – в сегашния, след 10 ноември 1989 г. или в този преди промените. Обществото е напълно раздвоено в отговорите на този въпрос, като всяка една от опциите събира по 41% от отговорите. Това са само част от основните изводи на първата част от национално представително проучване на изследователски център “Тренд” за нагласите на българите за исторически периоди и личности, възложено от евродепутата Андрей Ковачев от групата на ЕНП. Позитивните и негативните асоциации за периода от Освобождението до 9 септември 1944 г. са сравнително поравно разделени. Общественото раздвоение на оценката за периода на следосвобожденска България ясно личи и в отговора на въпроса дали това са били добри или лоши години за България, като 31% смятат, че това са били добри години, докато 30% са на обратното мнение. Въпреки това, 41% са на мнение, че в периода от Освобождението до 1944 г. България е вървяла във вярната посока. Впечатление прави обаче високият дял на хора, които не знаят или не могат да преценят (43%). Изследователският център тества и отношението към различни исторически личности. Тук те отчитат няколко зависимости: положително отношение към фигурите от комунистическия период имат преимуществено по-възрастните хора, докато най-младите имат по-скоро отрицателно отношение към тях. Според изследването Цар Борис III и Тодор Живков са сред най-харесваните държавници от Освобождението до наши дни. И двамата събират 41% одобрение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Българите разделени 50:50 за живота преди 10.XI.1989 г.\t\t\t"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d1%80%d0%b0%d0%b7%d1%80%d0%b5%d1%88%d0%b0%d0%b2%d0%b0-150-%d0%ba%d0%bc%d1%87-%d0%bf%d0%be-%d0%bd%d1%8f%d0%ba%d0%be%d0%b8-%d0%bf%d1%8a%d1%82%d0%b8%d1%89%d0%b0/", "text": "Като част от модернизацията на пътната мрежа на Гърция новият закон за движението по пътищата позволява разрешената скорост да бъде увеличена от 130 км./ч. на 150 км в час след проучване и одобрение от компетентните служби, съобщи местната медия „Български новини“. Забранява се обаче ползване на четириколесни мотоциклети в пътната мрежа на страната. Това е нова мярка, като част от закона, който предвижда и налагане на глоби според доходите на нарушителите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Гърция разрешава 150 км/ч по някои пътища"}
{"url": "https://trud.bg/%d0%bd%d0%b0%d1%88%d0%b0-%d1%84%d0%b8%d1%80%d0%bc%d0%b0-%d0%bc%d0%be%d0%b6%d0%b5-%d0%b4%d0%b0-%d0%bf%d0%be%d0%b4%d0%b0%d0%b4%d0%b5-%d0%be%d1%84%d0%b5%d1%80%d1%82%d0%b0-%d0%b7%d0%b0-%d0%bd%d0%be%d0%b2/", "text": "Българската фирма МТГ “Делфин” АД е удовлетворила техническите и финансовите изисквания за предоставяне на оферти за многофункционален, модулен патрулен кораб. Такъв е изводът от работата на междуведомствената работна група по проекта за придобиване на многофункционален модулен патрулен кораб за ВМС, назначена със заповед на премиера, съобщиха от МО. В състава на комисията са включени представители на министерствата на отбраната, финансите и икономиката.Техническите предложения на фирмата удовлетворяват и в значителна степен надхвърлят зададените технически характеристики. Проектът е за два нови патрулни кораба на обща стойност 820 млн.лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Наша фирма може да подаде оферта за нови кораби за ВМС"}
{"url": "https://trud.bg/%d0%bf%d1%80%d0%be%d0%bf%d0%b0%d0%b4%d0%bd%d0%b0-%d0%be%d0%b1%d0%b5%d0%b4%d0%b8%d0%bd%d0%b8%d1%82%d0%b5%d0%bb%d0%b5%d0%bd-%d0%bc%d0%b0%d1%87-%d0%bd%d0%b0-%d0%b4%d0%b6%d0%be%d1%88%d1%83%d0%b0/", "text": "Носителят на три от поясите в тежката категория на профибокса Антъни Джошуа едва ли ще обедини скоро всичките пет титли. Плановете за обединителен мач с шампиона на Световната боксова организация (WBO) Джоузеф Паркър тази пролет пропаднаха. „Получих странен имейл от Еди Хърн (мениджър на Джошуа), но си помислих, че е хакнат – заяви Дейвид Хигинс, агент на Паркър. – Офертата беше най-обидната в историята на бокса. Джоузеф само се изсмя, но не мисля, че ще има мач.“ Междувременно Тервел Пулев ще се бие отново тази събота. Седмица след победата над украинеца Артьом Редко асът ни в полутежка категория ще излезе срещу 28-годишния Михаил Куцишвили (Грузия). Шестият профи бой на Тервел е в Нойщат-Гвеле (Германия), а съперникът има 44 победи (24 с нокаут), 35 загуби и 6 равни мача.", "date": "2017.11.15", "title": " Пропадна обединителен мач на Джошуа"}
{"url": "https://trud.bg/%d1%80%d1%83%d0%bc%d1%8a%d0%bd%d0%b8%d1%8f-%d0%b8-%d0%ba%d0%b0%d0%b7%d0%b0%d1%85%d1%81%d1%82%d0%b0%d0%bd-%d0%bf%d0%be%d0%bc%d0%b0%d0%b3%d0%b0%d1%82-%d0%bd%d0%b0-%d1%89%d0%b0%d0%bd%d0%b3%d0%b8%d1%82/", "text": "Българската федерация по вдигане на тежести подписа договор за спонсорство с румънската петролна компания „Ромпетрол“. Родните щанги ще могат да разчитат на помощ от началото на 2018-а, когато контрактът влиза в сила. „Ще подкрепяме усилията на българските атлети за чист спорт и честна игра, като ги насърчаваме да се развиват и да показват пълния си потенциал“, обяви Жанибек Нугертаев, генерален директор на „Ромпетрол България“. Компанията е собственост на KMG International, която е притежание на националната петролна и газова компания на Казахстан.", "date": "2017.11.15", "title": " Румъния и Казахстан помагат на щангите ни"}
{"url": "https://trud.bg/%d0%b5%d0%ba%d0%be%d0%b8%d1%81%d1%82%d0%b5%d1%80%d0%b8%d1%8f-%d0%b2-%d0%b1%d1%83%d1%80%d0%b3%d0%b0%d1%81-%d0%bf%d1%80%d0%b8%d0%bb%d0%b5%d0%bf%d0%b8-%d1%81%d0%bf%d1%8a%d0%b2%d0%b0%d1%82-%d1%81%d0%b0/", "text": "Истинска екоистерия се развихри в Бургас, след като от НПО “Дивите животни” алармираха, че при санирането на блокове, във фугите на сградите се зазиждали прилепи. Сигнал за това подала бургазлийка. Тя обяснила, че когато минавала край два блока в комплекс “Изгрев”, чувала как прилепите си “говорят”. След като сградите били санирани, наоколо царяла оглушителна тишина, т. е. прилепите били вече зазидани. От Екоинспекцията /РИОСВ/ в Бургас заявиха, че за останалата част на въпросните два блока са предприети мерки. Санирането не е спряно, но за три дни в процепите на фасадите са поставени тръби, така че летящите бозайници през това време да излязат, без да могат да се върнат обратно. Бургаски строители коментираха пред “Труд”, че според тях това са пълни глупости. “Моето лично мнение е, че в Бургас прилепи няма. Друг е въпросът ако някой е видял да речем, два прилепа и после те са отлетели в друг блок”, заяви човек от бранша. Строителите разказаха как в един блок в комплексите на морския град, имало къщичка за прилепи на покрива, правена по специален проект, но тя така и си стояла празна до момента. Всички кметове в региона са уведомени при сключване на договори за саниране, вътре да има клаузи за мерки за опазване на животни и птици. МРРБ изготвя специална методика за санирането, съвместно с учени и експерти, която да включва обследване на сградата и специални мерки за прилепите. Методиката щяла да бъде готова в края на годината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Екоистерия в Бургас – прилепи спъват санирането\t\t\t"}
{"url": "https://trud.bg/%d0%b8-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8%d1%82%d0%b5-%d0%b2-%d0%b6%d0%b5%d0%bd%d1%81%d0%ba%d0%b8%d1%8f-%d0%b7%d0%b0%d1%82%d0%b2%d0%be%d1%80-%d0%bd%d0%b0-%d1%81%d0%b8%d0%bc%d0%b2/", "text": "И служителите в единствения в страната женски затвор, в Сливен, се включиха в започналите от вчера протести в затворите в страната.  Те сложила трикольорни ленти, за да изразят недоволството си срещу размера на предвиденото увеличение на основните им заплати и допълнителните плащания за специфични дейности, както и срещу недокомплекта от 200 служители в системата. „Предвижда се увеличение от 5 процента на основните заплати. Ние одобряваме подхода, не одобряваме цифровото му изражение, тъй като става дума за около 30 лева. Разликата между основните възнаграждения при нас и в МВР е около 100-ина лева. Освен това допълнителното заплащане за специфичните дейности, тоест за това, че работим в среда с повишен риск, при нас е 95 лева , а в МВР – 190 лева” – заяви Цветан Михайлов, член на Управителния съвет на Синдиката на служителите на затворите и председател на местното дружество. Символичният протест в сливенския затвор продължава. В бъдеще, с решение на синдиката, формата може да бъде променена, ако исканията останат без отговор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " И служителите в женския затвор на символичен протест с трикольори"}
{"url": "https://trud.bg/%d0%b8%d0%bd%d1%82%d0%b5%d0%b3%d1%80%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d1%85%d0%be%d1%80%d0%b0-%d0%be%d1%82-%d1%80%d0%b8%d1%81%d0%ba%d0%be%d0%b2%d0%b8%d1%82%d0%b5-%d0%b3%d1%80%d1%83/", "text": "Работна среща по въпросите за интеграцията на хора от рискови групи с участието на експерти по социалните дейности и образованието на общините Пловдив и Тулуза (Франция) се проведе днес в заседателната зала на градската управа под тепетата. Заместник-кметът по социалната политика Георги Титюков информира, че има няколко проекта, по които администрацията работи, за да интегрира децата от малцинствата, а именно: от 0 до 7 години, като тук основна е ролята на Общностния център; от първи до четвърти клас по българо-швейцарската програма, както и проект на район „Източен” по оперативна програма „Наука и образование“. По думите на заместник-кмета Титюков добрият пример, който вече дава положителните резултати, е социалното предприемачество, където Община Пловдив и Националният алианс за работа с доброволци (НАРД) подават ръка на жени от ромски произход и с ниско образование, като ги обучават на шивачество.  „Това е една от най-добрите мерки за интеграция, които прилагаме на местно ниво. Ние изграждаме у тази целева група навици, увеличаваме тяхната квалификация, с което подпомагаме по-нататъшната им реализация “, уточни Веселина Ботева, шеф на  дирекция „Социални дейности“. Гостите  от Франция останаха изненадани от факта, че в България има медиатори, които активно работят с младите хора да се възползват от услугите и възможностите, които им предоставя Бюрото по труда. Те изразиха съжаление да научат, че както във Франция, така и в България се наблюдава напускане на образователната система заради ранни бракове. Тук Георги Титюков посочи ролята на Младежки център – Пловдив, където ¼ от младежите, които го посещават и където се извършва така нареченият обмен, са от ромски произход и са на възраст от 16 до 29 години, за разлика от Франция, където се обхващат младежи от 16 до 25 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Интеграцията на хора от рисковите групи дискутират под тепетата експерти от Пловдив и Тулуза"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0%d1%80%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%bf%d0%be-%d0%be%d1%82%d0%b1%d1%80%d0%b0%d0%bd%d0%b0-%d1%81/", "text": "Комисията по отбрана на 44-ото Народно събрание ще проведе на 17 ноември (петък) изнесено заседание на територията на 61-ва Стрямска механизирана бригада в Карлово. Заседанието, което е в навечерието на бойния празник на Сухопътни войски – 19 ноември, ще започне в 17 часа във военното формирование в родния град на Васил Левски. Преди това народните представители ще разгледат ще се запознаят с личния състав, ще разгледат въоръжението и бойната техника на бригадата в контекста на работата по проекта за модернизация на Сухопътни войски, тъй като 61-ва Стрямска механизирана бригада ще явява водещо формирование. Предвижда се членовете на парламентарната комисия по отбрана да посетят Община Карлово и се срещнат с кмета д-р Емил Кабаиванов. Депутатите ще получат от първа ръка информация как бригадата се вписва в живота на общината като предпоставка за решаване на трудните проблеми с некомплекта от личен състав във Въоръжените сили. По време на посещението си в Карлово народните представители ще положат цветя пред паметника на Апостола на свободата Васил Левски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Парламентарната комисия по отбрана с изнесено заседание в 61-ва Стрямска бригада в Карлово"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b4%d0%be%d0%ba%d0%bb%d0%b0%d0%b4%d1%8a%d1%82-%d0%bd%d0%b0-%d0%b5%d0%ba-%d0%b4%d0%b0%d0%b2%d0%b0-%d1%80%d0%b5%d0%b0/", "text": "Докладът е обективен – дава реална, точна оценка. Ние знаем, че вървим в правилната посока – това е и заключението на  , коментира пред   министърът за българското председателство на Съвета на ЕС Лиляна Павлова. „Не трябва да преекспонираме темата. Не очаквахме решение механизмът да отпадне – очаквахме да излезе доклад, който обективно и коректно да каже как сме се справили”, каза още тя. „И председателят на (ЕК Жан-Клод) Юнкер каза, че докладът ще ни зарадва, защото е положителен и защото ще даде възможност механизмът да отпадне и да бъде заменен от друг – общ за всички държави членки”, посочи тя. „Считам, че да, има напредък в правосъдната система”, отговори на въпрос министър Павлова. Относно готвения вот на недоверие заяви, че вероятно целта му е да „клати” кабинета непосредствено преди българското европредседателство. „От опозицията са много хитри, добри са да правят манипулации, внушения… за да може правителството да изглежда нестабилно и да може да се размиват положителните резултати. Около всяко положително действие на правителството се предизвиква скандал, защото всяка лоша новина е повече отразявана, отколкото добрите”, смята още Павлова. „Председателството не е на ГЕРБ, а на България, и трябва да сме единни – ние сме достойни европейци, но самите се принизяваме”, добави тя. Относно европейските санкциите срещу Русия и българската позиция по този въпрос Павлова каза, че трябва да се гледа националния ни интерес, а санкциите влияят на стокообмена ни с Русия. „Сега положението ни става по-деликатно: изразяваме от една страна нашата позиция, от друга – трябва да изразяваме компромисната позиция на всички държави членки”, посочи тя. „Потвърдено е, че сме напълно готови за председателството и вече сме във фаза на изпълнение, подготовката напълно приключи – по политики, обученията… В началото на декември правим последните тестове на „звук и  светлина”, както и сигурността, посочи Павлова. „Бюджетът ни за председателството е 75 млн. евро за три години, като сме посочили каква част от тях са за ремонти – ние сме от ниските бюджети”, подчерта Павлова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Лиляна Павлова: Докладът на ЕК дава реална и точна оценка\t\t\t"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%85%d0%b0-%d0%bb%d0%b8%d1%82%d0%b5%d1%80%d0%b0%d1%82%d1%83%d1%80%d0%bd%d0%be-%d1%87%d0%b5%d1%82%d0%b5%d0%bd%d0%b5-%d0%bd%d0%b0-%d0%b3/", "text": "За седма поредна година българското училище „Св.Св.Кирил и Методий“ в Париж проведе традиционното литературно четене на тема „Две сърца се знойно любят…“ в почит на поета Яворов и неговата любима и муза – еленчанката Мина Тодорова, сестра на писателя Петко Ю.Тодоров. То се състоя пред гроба на Мина в гробищния парк на парижкото предградие Булон-Бианкур. Датата 11 ноември е избрана неслучайно. На този ден християните почитат Свети Мина, а Първа българска гимназия в Париж чества 11 години от създаването й. Учителките в българското училище Румяна Шибилева-Ронжие, Любомира Колева и Ренета Лидкова организират един емоционален „полет“ в творчеството на Яворов с ученици от 8 до 12 клас. „Дъждовен и много мрачен беше Париж този ден, но това не попречи на ученици, родители и гости да бъдем в Булон. С нас бяха и двама почетни гости – невероятната българка г-жа Елена Волева-Равол, открила гроба на Мина, и френският поет Рьоне Ле Бар, познаващ творчеството на Яворов и историята, довела го до това място. Госпожа Волева вече 40 години с нестихващ ентусиазъм и вълнуващо преклонение пред Яворов и Мина украсява с цветя последния пристан на момичето с “лъчистите очи” – съобщи от Париж Румяна Шибилева, преподавател по български език и литература в училището. Учениците от 8 клас не са изучавали още интимната лирика на Яворов, но вече познават една много чувствителна част от живота и творчеството му, изучават драматичния житейски и творчески път на „певецa на душевни бездни”, на изгнанието от отечеството и носталгията по “изгубения Рай”. 11 клас пък навлизат в Яворовите символистични визии за човека и света и в драмата на любовта. Литературното четене беше наистина „полет“ на такива шеметни височини, че учениците, научили всичките 9 стихотворения наизуст, обхванати от силната емоция на мястото, предпочетоха да ги четат. Но за мен беше важно, че ги бяха научили и че Яворовият заряд от чувства беше изпълнил сърцата им и те го препредадоха на присъстващите. Прозвучаха и извадки от писмата на Яворов и Мина, както и последното стихотворение „Невинност свята“, написано от поета и сложило край на стихотворчеството му. Там до гроба на Мина, един наш бивш ученик, сега студент по анимация, нахвърли щрихи от тази магнетична атмосфера, сред проблясъците на дъждовните капки и бисерните любовни слова на Яворов“. Българката Елена Волева-Равол живее във Франция повече от 50 години.По своя инициатива и въз основа на официално пълномощно от община Булон Бианкур от 1986 година се грижи за гроба на Мина. И до днес той не остава без червени рози до разтворената книга върху мрамора с изписан на български и френски вечния стих на поета Яворов „Две хубави очи…“  Елена Волева, чийто живот е достоен за роман, е позната с благотворителната си дейност и активната работа за популяризиране на българската култура и изкуство. За големите й заслуги тя е наградена с бронзов медал за принос към културата „Френски Ренесанс – култура, солидарност, франкофония“. Сънародничката ни е известна сред аристократичните среди на Париж, член е на престижната фондация на аристократите във френската столица, членува в асоциациите „Франция-Америка“, Франция-България“, „Хуманитарна помощ за България“, дори в Клуб на коронованите особи. Шармантната дама винаги е изпитвала неутолима страст да прави полезни неща за родината си, с която не прекъсва връзката. Тя е сред основните организатори на панихидата на гроба на Мина по повод 100 години от смъртта й, за създаването на филма за Яворов и музата му „Тя, мина, Мина“, на чието представяне присъства в родните им градове Чирпан и Елена. Равол се заема и с проучването на последните дни на Мина, издъхнала едва 20-годишна в санаториум край Бианкур. Тя успява да намери оригиналния документ, на който са изписани две различни дати – на смъртта и погребението на момичето с разлика пет дни. От него се вижда също, че гробът на обичната дъщеря купува бащата, еленският първенец хаджи Юрдан Тодоров, а не Яворов, както се пише. При посещението си в Елена през 2011 година г-жа Волева предаде на кмета оригиналния документ, за да остане той в родния град на Мина. Макар и на преклонна възраст, над 94 години, мадам Волева е пълна с идеи и съжалява единствено, че няма два живота, за да направи още повече за България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Организираха литературно четене на гроба на Мина край Париж"}
{"url": "https://trud.bg/%d0%bd%d0%b0%d1%80%d0%ba%d0%be%d0%b4%d0%b8%d0%bb%d1%8a%d1%80-%d0%b7%d0%b0%d1%81%d1%82%d1%80%d0%b5%d0%bb%d1%8f%d0%bd-%d0%b4%d0%be%d0%ba%d0%b0%d1%82%d0%be-%d0%bf%d0%b8%d0%b5-%d0%ba%d0%b0%d1%84%d0%b5/", "text": "Млад мъж, осъждан два пъти за продажба на дрога, бе показно разстрелян в Перник. Смъртоносните гърмежи проехтели към 3 часа до заведение “Малибу” в центъра на града. Жертвата Робърт Величков (25 г.) бил издебнат от двама маскирани убийци, които пристигнали пеша. Мъжът бил със свой приятел и пиел кафе, когато килърите се приближили и открили огън. Величков паднал мъртъв с няколко куршума в тялото. Приятелят му пък хукнал да бяга и паднал на земята. Според очевидци стрелците го настигнали и го пребили, но го оставили жив. Малко след това районът бил отцепен от полиция. Лекари пък само констатирали смъртта на Робърт. Всички изходи на града били блокирани от униформени, но до редакционното приключване на броя гангстерите не бяха заловени. Предполага се, че те са избягали с автомобил, който ги е чакал край мястото на покушението. Свидетели разказаха, че до трупа на младия мъж се събрали негови познати, които ридаели: “Роби, стани, събуди се.” Перничани разказаха, че Робърт Величков наскоро излязъл от затвора. Той имал две ефективни присъди зад гърба си – едната от десет месеца, а другата от година и два месеца. Местни сайтове писаха, че убитият бил част от бандата на Печения. Той е сочен за наследник на Райко Кръвта, който бе разстрелян през 2005 г. Смята се, че Робърт Величков бил близък и с друг местен кримигерой Валентин Кирилов-Пуйката. Негови приближени се издирват от няколко дни под дърво и камък след серия от взривени банкомати. Заради това в Перник се носят слухове, че убийството на Робърт може да е свързано с разкритата банда, която атакувала устройства за пари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Наркодилър застрелян докато пие кафе (обзор)\t\t\t"}
{"url": "https://trud.bg/%d0%b7%d0%b0-%d1%81%d0%b8%d1%8f%d0%bd%d0%b8%d0%b5%d1%82%d0%be-%d0%bd%d0%b0-%d0%b3%d0%be%d0%bb%d0%b5%d0%bc%d0%b8%d1%82%d0%b5-%d0%bc%d0%be%d0%b4%d0%b5%d1%80%d0%bd%d0%b8%d0%b7%d0%b0%d1%86%d0%b8%d0%be/", "text": "Представете си, че тези дни за празника на Сухопътни войски – 19 ноември, стане чудо и на плаца на 61-а механизирана бригада в Карлово се струпат 150 нови бойни бронирани машини за пехотата. Модернизационният проект ще бъде реализиран, но, както казва командирът на най-многочисления ни вид въоръжена сила, този успех ще реши 50-60 процента от проблемите на бригадата. И само 30-40 процента от въпросите на Сухопътните войски. Другите остават. Едва ли трупането на проблеми с годините може да бъде изринато с един замах от министъра на отбраната Красимир Кракачанов, колкото и да му се иска това! Сиянието на проекта, обаче, може и като че ли вече заслепява политиците, които трябва да дадат рамо на политическото и военното ръководство на армията. И да решат, че с гласуването на т. нар. проект за инвестиционен разход за оборудването на няколко батальона бойни групи са си изпълнили дълга към Въоръжените сили и отбраната като цяло. Впрочем, същото се отнася и за авиацията, и флота. И там започва да звучи тревожно констатацията, че сиянието на осем изтребителя и два модулни патрулни кораба хвърля дебела сянка, под която остават например, 70 процента от проблемите. Но да се върнем на Сухопътни войски. Те ще бъдат щастливи, ако с новия бюджет задържат недокомплекта от личен състав на нивото на тази година. Т.е. 20-25 процента, което не би трябвало да бъде успокоително за тези, които гласуват бюджета. Няма шанс за отлепване от дъното. И хиляда машини да имаме, те ще си стоят на плаца на бригадата, защото шофьорът в една фирма взема доста повече от механик-водача. Абсурдно е да искаш умело управление и качествено обслужване на толкова скъпа покупка и да плащаш за тези знания, умения и отговорност малко над минималната работна заплата за страната. А техниката, очевидно не е да краси войсковите райони, а да се използва за повишаване на бойните способности на Сухопътни войски, което отдавна не се е случвало. Благодарение на героизма в мирно време на хората с пагони, те поне се задържат на едно равнище. Но до кога ще издържат самите хора при това нечовешко натоварване, е друг въпрос за политиците. Все пак хубавото е, че този проект най-после премина многогодишния криволичещ път от военната експертиза до политическото ръководство на Министерството на отбраната и, както е по закон, очаква санкцията на правителството и парламента. За този празник, очевидно, няма да имаме 150 машини, но ще бъде успех, ако за следващия, т.е. след една година, има договор. И тук обаче се прокрадва нещо, което би могло да предизвика временна парламентарна комисия от рода на тази, която върна проекта за изтребителя в Министерството на отбраната. Вече стана ясно, че в проекта за инвестиционен разход е записано предложението на Борда за управление на проекта, което е за придобиване на нови отбранителни продукти, произведени с участието на български фирми, които след това да осигуряват и осъществяват пълна логистична поддръжка за целия жизнен цикъл на техниката и оборудването. Също така стана ясно, че се разглежда и втори вариант, който не е предложен от споменатия борд. Изпълнението на проекта да се извършва от една водеща фирма от отбранителната промишленост, която да осигурява целия процес по сключването на договори с външни фирми или с подизпълнители. Предстои да видим какво ще влезе като проект за решение в Народното събрание. При всички случаи проектът е тотално закъснял. Пари за него в гласувания вече на първо четене бюджет за 2018 г. не се предвиждат. А можеше, ако беше внесен в парламента и гласуван преди няколко месеца. Наред с всички останали проблеми се наложи да чака и докладът на временната парламентарна комисия за изтребителите, за да разбере накъде ще върви модернизацията на цялата армия. Точно тази комисия каза много правилно и народното представителство гласува, че трите проекта трябва да вървят заедно. Само че го направи тогава, когато финансовият министър вече беше сметнал парите за отбрана. И сега ще започнат нови сметки колко да се вземе от самолетите и корабите, за да се даде за бойните машини. При министър Владислав Горанов това не е много сигурно. А за сиянието на големите проекти, които хвърлят дебела сянка върху проблемите във войската, трябва да се помисли доста сериозно.   За бюджета очаквам да бъде адекватен на задачите, които са възложени на Българската армия и в частност на Сухопътни войски, казва генерал-майор Михаил Попов. Като командир на Сухопътни войски, продължава той, не искам бойни машини като самоцел. И защото ще изглеждаме красиво в тях. Искам бойни машини, подчертава командирът, за да могат Сухопътни войски да изпълняват възложените им задачи.", "date": "2017.11.15", "title": " За сиянието на големите модернизационни проекти в армията\t\t\t"}
{"url": "https://trud.bg/%d0%b1%d1%8e%d0%b4%d0%b6%d0%b5%d1%82-%d0%bf%d0%be-%d0%b2%d1%80%d0%b5%d0%bc%d0%b5-%d0%bd%d0%b0-%d1%81%d1%82%d0%be%d0%bf%d0%b0%d0%bd%d1%81%d0%ba%d0%b8-%d0%bf%d0%be%d0%b4%d0%b5%d0%bc/", "text": "Вчера излязоха редица данни за българската и европейската икономика, които потвърдиха и засилиха тенденциите от последните няколко тримесечия. Икономическият растеж в България е 3.9% през последното тримесечие с тенденция към усилване, заетостта се покачва, потвърждавайки тенденцията към ускорение на икономиката. В Европейския съюз също беше отчетен висок растеж от 2.5% и ускорение на стопанската динамика при намаляваща безработица. Въобще, с всяко изминало тримесечие икономическите перспективи се подобряват. Доскоро България и редица други страни страдаха от това, че се намират в Европа – заради кризата в еврозоната и особено в съседна Гърция икономиката стагнираше и кризата продължи по-дълго отколкото в други региони на света. Сега, обаче, е точно обратното. Да си в Европа вече носи предимства. Икономическият растеж в ЕС и Еврозоната достигна 2.5% на годишна основа през третото тримесечие – темпове приближаващи се до предкризисния период преди десетилетие. Не само това, но за поредно тримесечие Европа отчита по-висок икономически растеж от САЩ и Великобритания, нещо което не се случва много често. Европа преживява неочаквано силен икономически подем. България е в подобно положение. Икономическият растеж се ускорява и все повече хора работят. Всъщност, през третото тримесечие работят 73% от хората на възраст между 20 и 64 години, което е рекорд откакто има сравними данни. Дори в най-високата точка преди кризата нямаше толкова висока заетост. Това, обаче, създава редица проблеми на работодателите, свързани с дефицит на кадри и растящи разходи за труд. Десетилетия наред българските работодатели бяха свикнали лесно да намират персонал, заради високата безработица. Сега, при рекордно висока заетост нещата се обръщат – вече е много трудно да се намерят работници и работодателите трябва да се конкурират, за да ги привличат на работа. Това неизбежно води до подобрение в заплащането, особено в отраслите и регионите, които се развиват по-бързо. В резултат приключи и дългогодишната дефлация, която съпровождаше икономическата стагнация. Един от най-проблемните сектори по време на кризата – строителството – също вече половин година отчита ускоряващ се растеж. Но това е само началото. През последните две тримесечия разрешенията за строеж рязко се увеличиха и наближават нивата от преди кризата, което означава сериозен строителен бум през следващите години. Нещо повече, държавата също планира за следващата година сериозни инфраструктурни проекти, финансирани с еврофондове и национални средства. Банковото кредитиране също расте. Така че сме в началото на силен строителен бум, които също ще допринесе за увеличение в броя на заетите и заплатите. Икономическата ситуация като цяло е драматично променена в сравнение с периода на кризата – когато основните проблеми бяха слаб растеж, стагнация и висока безработица, бюджетни дефицити и растящи дългове. Сега проблемите са диаметрално противоположни: ускорен растеж, рекордна заетост, дефицит на кадри. Вече две години бюджетът завършва без дефицит, а държавният дълг намалява устойчиво. Сега проблемът е не липса на пари, а за какво да се харчи при толкова много пари в бюджета за 2018 година. И дали бюджетът ще помогне за преодоляване на проблемите. Бюджетният фокус върху образованието е положително развитие. Дефицитът на кадри в икономиката в немалка степен се дължи на значителния дял хора без образование и квалификация или рано отпаднали от училище. Ограничаването на отпадащите от училище и повишаване на образователното равнище е задължително, за да се постигне по-висока заетост. Показателно е, че заетостта при висшистите вече е над 86%, при средно-професионално образование е близо 78%, докато при хората с начално образование е под 29%, а при основно – 38%. Разбира се, не е важно само ходенето на училище и завършването на определена степен, а и качеството на образование, специалността и връзката с пазара на труда. Това е по-трудната част и ще изисква и някои структурни реформи – например, за да се развива IT секторът, е нужно да се залага повече на математиката още в основното и средното образование. За да се развива индустрията, са нужни повече инженери докато в други специалности има твърде много студенти, които нямат реализация. Не е лесно да се променят училищата и университетите, но сега може да стане по-лесно заради наличието на финансиране. Отново във връзка с проблемите на пазара на труда възниква въпросът за програмата за саниране. Тя беше замислена по време на кризата като начин да се създаде временна заетост за строители, като в същото време се повиши и енергийната ефективност на сградите. Сега, обаче, строителството е във възход, а се очаква и ускорено усвояване на еврофондове и засилено инфраструктурно строителство. Може би е дошъл моментът програмата за саниране да се прекрати – или поне да се преструктурира? Здравеопазването и социалните разходи са друг сериозен приоритет в бюджет 2018 – близо милиард лева увеличение на финансирането общо за двата сектора. По принцип не е лошо да се инвестира в подобряване на здравния статус на населението и намаляване на бедността, но възникват все по-сериозни въпроси доколко държавата успява да постигне тези цели. По време на икономически подем и дефицит на кадри социалните програми не трябва просто да подпомагат доходите, а да се пренасочат към мерки за обучение и преквалификация, така че да активират повече хора на пазара на труда. Пари има, включително и по европрограми, въпросът е да се насочат към правилните дейности, така че да помагат на заетостта. Разходите за заплати също са едно от бързорастящите пера в бюджета за следващата година – с около 700 милиона повече. Това е обяснимо, доколкото при увеличаваща се заетост в частния сектор, става трудно да се привличат служители в публичния сектор. Този проблем ще се задълбочава с времето, но той има и друга страна – все още твърде много хора работят в публичния сектор, 686 хиляди души през третото тримесечие на настоящата година. В същото време частният сектор изпитва глад за кадри. Освен да увеличава заплати, бюджетът трябва да насърчи и намаление на персонала в публичния сектор. Бих предложил в бюджета да се запише едно просто правило – ако едно министерство намали персонала с 10%, да получи 15% увеличение на заплатите. Така ще се постигне троен ефект: по-високо заплащане, по-малко бюджетни разходи спрямо планираното, както и облекчаване на дефицита за кадри в частния сектор. Намаление на персонала в бюджетния сектор може да се постигне, тъй като редица министерства ползват хора за дейности, които лесно могат да се автоматизират и електронизират. Голям фокус е инфраструктурата и инвестициите в бюджет 2018 – и отново, това е полезно по принцип, въпросът е в изпълнението. Един проблем е, че по процедурни причини години наред се бавят редица проекти. Друг въпрос е дали въобще нашата икономика може да поеме толкова инвестиции (6 милиарда за 2018 г.!) и къде да бъдат насочени те, за да се постигне максимален ефект. Основен фокус трябва да е инфраструктурата, която ни свързва с основните експортни пазари – при положение, че Европа е основният ни пазар, защо нямаме нито една магистрала, която да ни свързва с други европейски страни? Летище София отчита такива растежи на броя на пътниците, че скоро ще се претовари и ще трябва да се разширява. Граничните пунктове и мостовете на Дунав също се претоварват, поради което се образуват големи опашки. Умното насочване на ресурса може да помогне за икономическото развитие. Трябва да се инвестира и в самия публичен сектор, но не просто да се купуват компютри, а да се постигат резултати. В много системи има нужда от използване на нова техника и оборудване, за да увеличи производителността; в други са необходими електронни услуги, за да се премахнат гишетата и опашките. Публичният сектор трябва да се научи да работи с по-малко хора и с повече електронни системи, но това не се случва по естествен начин – необходима е бюджетна принуда.", "date": "2017.11.15", "title": " Бюджет по време на стопански подем\t\t\t"}
{"url": "https://trud.bg/%d0%b2%d0%b5%d1%81%d0%b5%d0%bb%d0%b0-%d0%bb%d0%b5%d1%87%d0%b5%d0%b2%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%bd%d1%81-%d1%81%d0%b5-%d0%be/", "text": "Председателят на Народното събрание Димитър Главчев се опита да затвори устата на опозицията. Така зам.-председателят на парламентарната група на „БСП за България“ Весела Лечева коментира пред    Това е трибуната, от която опозицията може да задава въпроси, да чака отговори от управляващите и там, където всеки е призван да говори. Това е смисълът на демокрацията, посочи Лечева. Няма как опозицията да бъде смирена пред явните недостатъци и нарушения, особено на правовия ред, добави тя. За думите на Главчев към Нинова, че „няма право да говори каквото си иска“, Лечева каза: „А какво да говорим? Това, което те искат? Да говорим по бележките, стенограмите и записките на Цветанов? В крайна сметка опозицията е тази, която трябва да бъде коректив. Ние сме за европредседателство, което да защити националните интереси и каузи, казахме, че ще работим заедно с управляващите, но няма да замълчим за шест месеца“. Самият факт, че механизмът за проверка и сътрудничество на Европейската комисия продължава и то по време, в което България ще председателства Съвета на Европа, показва какъв е нашият напредък. Каквото и да говорят управляващите, бих казала, че искат да замажат и принизят оценките в доклада, каза още Лечева. Запитана за предложението на ГЕРБ за отпадане на давността за престъпления, извършени по време на приватизацията, тя посочи, че може да се направи цялостна ревизия на прехода. Законопроектът е някаква имитационна дейност от страна на управляващите, „защото явно ги натиснахме по ахилесовата пета, като казахме, че вотът ще е за корупция и несправяне с нея“. Нека проследим как се разходва огромен публичен ресурс през последните две години, призова тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Весела Лечева: Председателят на НС се опита да затвори устата на опозицията"}
{"url": "https://trud.bg/%d0%ba%d0%be%d0%b3%d0%b0%d1%82%d0%be-%d1%8f%d0%b4%d0%be%d1%85%d0%b0-%d0%ba%d1%8e%d1%84%d1%82%d0%b5%d1%82%d0%b0-%d0%bd%d0%b5-%d1%80%d0%b5%d0%b2%d1%8f%d1%85%d0%b0/", "text": "Когато лапаха кюфтетата от държавната софра, моите домашни любимци – капиталчетата – не ревяха. То беше по Костово време. И как да реват, като кюфтета за милиони властта им ги сервира за жълти грошове. Разбира се, безплатен обяд няма и те се отплащаха като заливаха с помия посочените им български фирми или банки. Което правят и до днес.  . Реват здраво в ла минор в очакване да им бъдат събути гащите. Та въпросът ми е защо не ревяха, когато ядоха ония кюфтета, а реват сега, когато предстои да се видят жълтите им задници.", "date": "2017.11.15", "title": " Когато ядоха кюфтетата, не ревяха"}
{"url": "https://trud.bg/25-%d0%ba%d1%83%d0%bb%d1%82%d1%83%d1%80%d0%bd%d0%b8-%d0%b8%d0%bd%d0%be%d0%b2%d0%b0%d1%82%d0%be%d1%80%d0%b8-%d0%be%d1%82-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be/", "text": "25 културни иноватори от региона на Велико Търново започнаха своето обучение в тренингите от поредицата CO/SHARE CULTURE. Инициативата е организирана от ТАМ / VT EVENTSи PR агенция „Властелини“ с подкрепата на Viability 3.0 и цели да сплоти и обучи активните хора от гражданския сектор на Старата столица. След селекция бяха избрани участници от сдружения, неправителствени организации, неформални групи и други публични организации не само от Велико Търново, но и от Горна Оряховица, Лясковец, селата Първомайци и Никюп. „Общото между тях е, че работят с културните нагласи на своите общности и спомагат за подобряване на средата“, коментира Георги Бъчваров от PRагенция „Властелини“ при откриване на обученията. Галин Попов от пространство за култура и социални инициативи ТАМ разказа за предстоящите шест модула, при които участниците ще научат повече за средата, комуникацията, финансирането на проекти, работата с общности, разписването на проектни идеи и изпълването им със съдържание. При първото обучение гост-лектор беше арх.Любомир Георгиев – директор на столичното общинско предприятие „Софпроект-ОГП“, което ще разработи следващия Общ устройствен план на София. Той е архитект с активна позиция по теми свързани с архитектурата и градската среда в България. Биографията му включва проекти в София, Амстердам, Родердам и последно Пекин. Арх. Любо Георгиев сподели свой опит, познания и впечатления за средата като архитект, ангажиран с качеството на живот и качеството на средата. Той е дългогодшен директор на  фестивалаOne Architecture Week и сподели три от намесите в градска среда, които са реализирали в Пловдив – приобщаването на пространствата край река Марица към социалния живот в града; публичните пространства в кв.“Капана“. Пред търновските иноватори арх. Георгиев показа трансформиращата сила на гражданското участие във формирането на градската среда – как жителите на един панелен квартал са се намесвали през годините и са променили характера на квартала, как тяхното участие го прави жив и не-статичен модел. Примерът беше с третият по големина панелен квартал в България – „Тракия“ в Пловдив. „Градската среда априори има капацитета да свързва и да разделя“, сподели гостът и подчерта разликата  между израза „публично пространство“, която днес в България се използва основно за медии, но първоначалният смисъл е бил „улицата“. Обучителните модули на CO/SHARE CULTURE продължават следващия месец с темата за комуникацията на проекти.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " 25 културни иноватори от Велико Търново започнаха тренингите от поредицата CO/SHARE CULTURE"}
{"url": "https://trud.bg/%d0%be%d1%81%d0%b5%d0%bc-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%bf%d1%80%d0%b8-%d0%be%d0%bf%d0%b5%d1%80%d0%b0%d1%86%d0%b8%d1%8f-%d1%81%d1%80%d0%b5%d1%89%d1%83-%d0%b3%d1%80%d1%83/", "text": "Специализираната прокуратура повдигна обвинения на осем участници в организирана престъпна група за незаконно превеждане на мигранти през територията на България, Румъния и Унгария до Австрия. Участниците в групата са задържани на 14 ноември 2017 г. в София, Видин и Лом при специализирана операция на ГДБОП, ДАНС, „Гранична полиция“ и Специализираната прокуратура. Двама от задържаните са пакистански граждани, съобщиха от МВР. Събраните до момента доказателства сочат, че за разлика от повечето други „каналджийски“ структури, въпросната група е организирала превеждането на мигранти не само през територията на България, но и до крайната точка на пътуването им. Това е налагало стройна организация и специализация на действията на всеки от участниците, както и наемането на трети лица. Двамата пакистанци са набирали желаещи да пътуват на Запад, най-вече от Турция – предимно пакистанци, афганистанци и иракчани. Членове на групата са ги посрещали на „зелена граница“ и са ги превозвали и настанявали в София, Видин и Лом. Впоследствие мигрантите са били прекарвани през Дунав с лодки, наети от местни рибари. Там участници в групата, които предварително са пристигали на румънска земя, са ги посрещали с автомобилите си и са ги закарвали до границата с Унгария. След поредно нелегално преминаване през „зелена граница“, са били транспортирани по същата схема до Будапеща. Оттам, вече с коли с чужди номера, са „доставяни“ на австрийска територия. За достигането до крайната точка мигрантите са плащали между 4 и 6 хиляди евро на човек. Превеждането до Румъния е струвало от 600 до 1000 евро. Плащането е ставало главно по арабската система за разплащане Хавала, след достигане на дадения мигрант на предварително уговореното място. Иззети са документи, според които плащането е ставало и чрез фирми за международни преводи. След получаването на сумите, те са били разпределяни между участниците в групата, плащани са били и договорените „хонорари“ на наетите лодкари, шофьори и хазяи. Шофьорите по трасето до Австрия са получавали по 100 евро за мигрант, между 50 и 100 лева за човек са давани на лодкарите за плаването през Дунав. С постановления на прокурор от Специализирана прокуратура на шестима от участниците, в т.ч. на двамата пакистански граждани, е наложено прокурорско задържане до 72 часа. На 16 ноември 2017 г. в Специализирания наказателен съд ще бъде внесено искане за „Задържане под стража“ на всеки от тях. Един от участниците е в европейска държава, след задържането му предстои да му бъде предявено обвинение. На осмия участник е наложена мярка за неотклонение „Парична гаранция“ от 5000 лева поради тежко здравословно състояние. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Осем задържани при операция срещу група за трафик на мигранти от Турция до Австрия (СНИМКИ, ВИДЕО)"}
{"url": "https://trud.bg/8-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5%d0%bd%d1%86%d0%b5-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d0%bf%d1%8a%d1%82%d0%bd/", "text": "Осемгодишно момиченце е прието в Университетска болница „Свети Георги” в Пловдив след пътно произшествие, станало във вторник около 18.30 часа. Според предварителната информация детото изскочило внезапно на пътното платно на улица „Георги Войтех” и се ударило в задната част на преминаващ лек автомобил „Пежо” с 42-годишна водачка. Пострадалото момиче е оставено под лекарско наблюдение с фрактура на подбедрица. Причините и обстоятелствата около случилото се изясняват в рамките на образувано досъдебно производство в Четвърто РУ на МВР-Пловдив. Във вторник по пътищата в Пловдивска област са 21 произшествия с материални щети. Регистрирани са и 7 катастрофи с шестима ранени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " 8-годишно момиченце в болница след пътно произшествие в Пловдив"}
{"url": "https://trud.bg/%d0%b4%d0%b0%d0%bd%d0%b0%d0%b8%d0%bb-%d0%ba%d0%b8%d1%80%d0%b8%d0%bb%d0%be%d0%b2-%d1%82%d0%be%d0%b2%d0%b0-%d0%b5-%d0%bf%d1%8a%d1%80%d0%b2%d0%b8%d1%8f%d1%82-%d0%b4%d0%be%d0%ba%d0%bb%d0%b0%d0%b4-%d0%bd/", "text": "Обективно са представени свършената работа и процесите, намираме доклада на ЕК за положителен, каза пред   председателят на правната комисия в НС Данаил Кирилов.  Според него опозиционните формации ще се стремят да използват всяка дума в доклада, за да изразят негативната си оценка. „Ние сме забелязали и всички бележки в доклада, имаме обяснение за някои от тях, други виждаме в подвеждане, понеже не се знаят конкретните процедури. Това е първият доклад, в който нямаме нови препоръки и се вижда финалът. Мисля, че се дава много ясен хоризонт по отношение на възможността мониторингът да отпадне. Имаме отчетен напредък по всички 17 препоръки, отбеляза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Данаил Кирилов: Това е първият доклад на ЕК, в който нямаме нови препоръки, вижда се финалът"}
{"url": "https://trud.bg/%d1%81-16-000-%d0%bb%d0%b2-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%85%d0%b0-%d0%bf%d0%be%d0%ba%d1%80%d0%b8%d0%b2%d0%b0-%d0%b8-%d1%84%d0%b8%d0%b7%d0%ba%d1%83%d0%bb%d1%82%d1%83%d1%80/", "text": "Кметът на район „Южен” в Пловдив Борислав Инчев откри в сряда обновения физкултурен салон на детска градина „Вяра”, който не функционираше повече от 4 години заради пропаднал и течащ покрив. С 16 000 лева от бюджет-2017 на Община Пловдив бяха основно реновирани покривът и настилката на спортното съоръжение. „Радвам се, че с общи усилия и с разбирането и подкрепата на Общинския съвет решихме дългогодишен проблем, който изискваше немного усилия и средства. В ерата на компютрите и мобилните телефони е от изключителна важност още от малки децата да свикват и с физическата активност, която носи здраве, коментира кметът на втория по големина и население район в Пловдив. Борислав Инчев изрази задоволство, че тази негова теза се подкрепя масово от родителите на малчуганите, както и от директорката на детска градина „Вяра” г-жа Видоловска. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " С 16 000 лв. ремонтираха покрива и физкултурния салон на детска градина в Пловдив"}
{"url": "https://trud.bg/%d1%84%d0%b5%d1%81%d1%82%d0%b8%d0%b2%d0%b0%d0%bb%d1%8a%d1%82-hills-of-rock-2018-%d0%bd%d0%b0-20-%d0%b8-21-%d1%8e%d0%bb%d0%b8-%d0%b2-%d0%bf%d0%bb%d0%be%d0%b2%d0%b4%d0%b8%d0%b2/", "text": "Фестивалът „Hills of Rock 2018” ще се проведе на 20 и 21 юли в Пловдив, а концертът на прочутата банда „Iron Maiden” на 22 юли ще е извън програмата му и ще е с отделни билети, съобщиха организаторите на музикалното супершоу идното лято край гребния канал в града под тепетата. ”Hills Exclusive е нов формат, чрез който фестивалът Hills of Rock ще представя специални концерти на световноизвестни артисти извън фестивалните дни на „Hills of Rock 2018”, който е ежегоден и е част от програмата на „Пловдив 2019“. Организаторите на фестивала „Hills of Rock” правят специален жест към всички, закупили до 15 ноември промоционални билети от 60 лева, като те ще важат и за концерта на Iron Maiden на 22 юли. Освен това всеки, закупил промоционален билет, има на разположение 10 дни, в които да реши дали така обявените дати на фестивала 20 и 21 юли 2018 година го устройват и ако е възпрепятстван може да върне билета в мястото, от която е закупен. Поръчаните билети онлайн, могат да бъдат върнати в офисите на съответния билетен оператор Eventim или Ticketpro. От тази сряда билетите за фестивала „Hills of Rock” ще се продават на цена от 80 лева до 31 декември, която ще се увеличава през следващите месеци – на 90 лева до 20 март 2018 г., на 100 лв. от 21 март до 20 юни 2018 г. и на 120 лв. от 21 юни до 20 юли 2018 г. Който желае може да си закупи комбиниран билет за двете събития (Hills of Rock и Iron Maiden) на цени от 120 лв. до 31 декември 2017 г., 140 лв. – до 20 март 2018 г., 150 лв. – до 20 юни 2018 г. и 170 лв. до 20 юли 2018 г. Хилядите почитатели на великаните на рока от „Iron Maiden” в България ще могат да видят идолите си на живо у нас на 22 юли 2018 г. от 20 часа на сцената край гребния канал в Пловдив. След невероятния успех на турнето от 2016-2017 година по повод 16-тия студиен албум The Book of Souls Iron Maiden отново поемат на път през 2018 с поредица от концерти и фестивални шоута в Европа. Световното турне Legacy Of The Beast ще постави началото си в Талин, Естония на 26 май и ще завърши в O2 Арена в Лондон, на 10 август. Пълният списък с датите за европейското турне ще бъде публикуван на www.ironmaiden.com, като концертите се очаква да продължат и през 2019 г. Концепцията за световното турне Legacy Of The Beast е вдъхновена от едноименната мобилна игра и комикс на Maiden. Дизайнът на сцената ще е зрелищен. Там ще оживеят няколко различни съединени „свята“, а сетлистът ще включва голяма част от хитовете на групата, както и изненади от по-късните албуми. Мениджърът на Iron Maiden Род Смолууд сподели: „Както нашите фенове вече знаят, откакто Брус и Ейдриън се присъединиха отново към Maiden в началото на хилядолетието, имаме цикъл на турнетата. Редуваме ги както за нов албум, така и само с вечни хитове. Това ни харесва по много причини, защото бандата може да изпълни и новите парчета, и големите си хитове, които зареждат емоционално феновете и сбъдват техните желания. Както се казва поддържаме нещата живи – не само за феновете, но и за бандата. За този концерт, изпълнен с хитове, решихме да базираме темата около името на Legacy Of The Beast, което изцяло пасва на целите ни, и ни дава възможност да бъдем креативни и да се забавляваме, особено с Еди! Ще има много изненади. Не искам да издавам всичко в момента, но работим върху няколко различни сценични дизайна, запазвайки традиционните Iron Maiden“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Фестивалът „Hills of Rock 2018” на 20 и 21 юли в Пловдив\t\t\t"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8-%d0%be%d1%82%d0%b2%d0%be%d1%80%d0%b8%d1%85%d0%b0-%d0%b2%d1%80%d0%b0%d1%82%d0%b8-%d0%b7%d0%b0-%d1%83%d1%87%d0%b5%d0%bd%d0%b8%d1%86%d0%b8/", "text": "Военното училище в Шумен отвори вратите си за ученици за три дни тази седмица до четвъртък. Инициативата е съвместна на Факултета по артилерия, две военни поделения и Военното окръжие. За тийнейджърите от 9 и 10 клас се провеждат комплексни занятия, свързани с отбраната. Предвидено е на подрастващите да се покаже съществуващата учебно-материална база, спортните съоръжения и част от армейското въоръжение. Военнослужещи от военните формирования ще запознаят гостите с техническите характеристики на наличното въоръжение. По този начин учениците се докосват до ежедневието на бойците в армията и добиват по-добри представи. Гостуващите класове са от Добрич, Разград, Търговище, Шумен и региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Военни отвориха врати за ученици"}
{"url": "https://trud.bg/%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b8%d1%86%d0%b0%d1%82%d0%b0-%d0%bf%d1%80%d0%b5%d0%b4-%d0%be%d0%ba%d1%82%d0%be%d0%bc%d0%b2%d1%80%d0%b8-%d0%b5-6-7/", "text": "През октомври равнището на регистрираната безработица е 6.7%, като нараства с 0.2 процентни пункта спрямо септември. Това съобщиха от агенцията по заетостта. За ползване на посредническите услуги в бюрата по труда вече интензивно се регистрират приключилите работа в летните сезонни дейности, предимно в областите Бургас и Варна. В сравнение с октомври 2016 г. равнището на безработица е значително по-ниско – с 1.2 процентни пункта. Регистрираните безработни в края на месеца са 220 172. Техният брой се увеличава спрямо предходния месец с 3.2%, а спрямо година по-рано се отчита значително намаление – от 14.7%. От новорегистрираните безработни през октомври 1 054 са били неактивни, т.е. не са били нито заети, нито учащи и не са търсили работа. Броят на активираните от медиаторите и посредниците в бюрата по труда и техните партньори от началото на годината достига 10 389 лица. Предоставяните в бюрата по труда услуги са насочени освен към безработни лица и към заети, учащи и пенсионери. През месеца като търсещи работа са регистрирани общо 1 205 заети, учащи и пенсионери, с което броят им от началото на годината вече е 4 379. 20 456 лица през октомври са постъпили на работа по данни на Агенцията по заетостта, с което общият брой на устроените през десетте месеца на 2017 достига 208 260. Значителен е делът на започналите работа в реалната икономика – 81.8% от общо постъпилите. В резултат на активните мерки за насърчаване на заетостта през месеца в субсидирана заетост са включени общо 3 727 безработни лица, в т.ч. 1 483 по проекти, финансирани по Оперативната програма за развитие на човешките ресурси. За периода януари – октомври общо 26 782 безработни лица са устроени на работни места, субсидирани от държавния бюджет и Европейския социален фонд. Включените безработни в обучение през месеца наброяват 143 лица, а от началото на годината броят им е 17 563. Провеждат се и групови срещи за професионално ориентиране и активно поведение на пазара на труда. В мероприятията за професионално ориентиране и активиране са участвали 13 321 безработни лица. 14 168 свободни работни места на първичния пазар са заявили работодателите, като над половината от тях са от частния сектор – 75.3%. Бизнесът търси работна сила в следните икономически дейности: преработваща промишленост (4 435); търговия (2 445); хотелиерство и ресторантьорство (1 017); административни и спомагателни дейности (1 002); строителство (859); образование (656); държавно управление (651); транспорт, складиране и пощи (627); операции с недвижими имоти (370) и др. Най-търсените професии по заявени работни места в бюрата по труда са работници в добивната и преработваща промишленост; оператори на стационарни машини и съоръжения; продавачи; персонал, зает в сферата на персоналните услуги (бармани, сервитьори, камериери и т.н.); квалифицирани работници в производството на храни, облекло, дървени изделия и сродни; работници по събиране на отпадъци и сродни на тях; металурзи, машиностроители и сродни на тях; водачи на МПС и подвижни съоръжения; преподаватели; монтажници и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Безработицата през октомври е 6.7%\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8%d1%82%d0%b5-%d0%be%d1%82-%d1%80%d1%83-%d1%82%d1%80%d1%83%d0%b4-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%b2%d0%b7%d0%bb%d0%be%d0%bc/", "text": "Полицаите от РУ на МВР-Труд разследват сигнал за взломна домова кражба, подаден във вторник от жител на пловдивското село Манолско Конаре. Той се оплакал, че от къщата му са били задигнати лаптоп, около 1000 английски паунда, 700 лева, лични документи и банкови карти.  На адреса е извършен оглед. Образувано е досъдебно производство. Работата на криминалистите продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Полицаите от РУ-Труд разследват взломна домова кражба на 1000 паунда, 700 лв. и лаптоп"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%bd%d0%b0%d0%b2%d0%be%d0%b4%d0%bd%d0%b5%d0%bd%d0%b8%d1%8f%d1%82%d0%b0-%d0%b2-%d0%b3%d1%8a%d1%80/", "text": "Наводнения в западните покрайнини на гръцката столица отнеха живота на най-малко трима души, съобщава електронното издание Ekathimerini. Първоначално бе разпространена информация за загинали жена и възрастен мъж, които са открити в домовете им в град Мандра. По-късно стана ясно, че има най-малко още една жертва. Проливните дъждове, които паднаха в нощта срещу сряда, превърнаха пътищата в реки от кал и отломки и наводниха десетки домове и предприятия. Пожарникарите са получили поне 340 обаждания за помощ за изпомпване на вода от наводнени сгради и за спасяване на хора, блокирани от покачващите се води след тежка буря през нощта. Спасени са пътници от автобус, бедстващи от придошлите води на магистрала. Местните власти затвориха училищата в районите на Мандра, Неа Перамос и Мегара, както и достъпът в участъци на магистралата Атина-Коринт. Пожарната служба призова гражданите да избягват навлизането в района, освен ако не е абсолютно необходимо, за да се намали трафика. Във вторник Гърция обяви извънредно положение на остров Сими заради силна буря, която нанесе щети по домовете на населението и доведе до прекъсване на електричеството и водоснабдяването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.15", "title": " Трима загинали при наводненията в Гърция"}
