{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%b4%d0%b2%d0%b0%d0%bc%d0%b0%d1%82%d0%b0-%d0%b7%d0%b0%d1%82%d0%b2%d0%be%d1%80%d0%bd%d0%b8%d1%86%d0%b8-%d0%b8%d0%b7%d0%b1%d1%8f%d0%b3%d0%b0%d0%bb/", "text": "При спец операция на полицията преди минути край Хасково са задържани  . Това са Василе Морару на 25 години и Александр Хаджи на 31 години. „Всичко се разигра пред нас. Беше като на екшън филм. Изведнъж спряха движението. Появиха се 5-6 маскирани полицаи, отвориха кола, от която изкараха двама мъже и ги натръшкаха на земята. Всичко продължи не повече от 20-ина секунди“, разказаха пред   очевидци на акцията по залавянето на молдовските граждани. Служебно лице е казало, че са заловени двамата бегълци от затвора в Стара Загора Василе Морару на 25 години и Александр Хаджи на 31 години, които са осъдени за взлом на банкомати. Няма официално потвърждение на полицията, че акцията срещу опасни лица е била именно за залавянето на бегълците. „Полицаите крещяха да свалим телефоните, да не снимаме. След като издирваните лица бяха задържани, пуснаха движението. Униформено лице ни каза, че са заловени издирваните бегълци от затвора. Задържаните бяха изведени от пикап или бус. Те или са щели да излязат на магистралата за Турция, или да продължат за Хасково и Кърджали и да продължат за „Маказа“, допълниха очевидците на акцията. От МВР отричат затворниците бегълци отново да са зад решетки.", "date": "2019.08.26", "title": " Заловиха двамата затворници, избягали от общежитие в Стара Загора"}
{"url": "https://trud.bg/%d0%bd%d0%b0%d1%81%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d0%ba%d1%80%d0%b0%d0%b6%d0%b1%d0%b0-%d0%be%d1%82-%d0%be%d1%80%d0%b1%d0%b8%d1%82%d0%b0/", "text": "Американската агенция за космически изследвания (НАСА) разследва вероятно първото престъпление извършено в орбита, предаде „Ню Йорк Таймс”. Американският астронавт Ан Маклайн е обвинена в кражбата на личните данни и редовен достъп до финансите на бившата є съпруга, от борда на Международната космическа станция (МКС), докато е била на мисия там за шест месеца. Бившата партньорка на Маклайн, Съмър Уордън, подала жалба по-рано тази година пред федералните власти в САЩ, след като разбрала, че астронавтът е влизала в данните на общата им банкова сметка без нейно съгласие. Според адвокатът на Маклайн, клиентката му не е извършила престъпление и просто се е допитвала до състоянието на общата им сметка, което правела и по време на връзката им. Следователи от НАСА вече са разпитали двете жени и разследването по случая продължава от разследващ екип на Генералната инспекция на американската космическа агенция.", "date": "2019.08.26", "title": " НАСА разследва кражба от орбита"}
{"url": "https://trud.bg/%d0%b3%d0%b0%d0%b1%d1%80%d0%be%d0%b2%d0%b5%d1%86%d1%8a%d1%82-%d1%81%d1%8a%d1%81-%d0%b7%d0%b0%d0%ba%d0%be%d0%bf%d0%b0%d0%bd%d0%b0%d1%82%d0%b0-%d0%b2-%d0%b4%d0%b2%d0%be%d1%80%d0%b0-%d0%bc%d1%83-%d0%b4/", "text": "63-годишният жител на габровското село Гергини Иван Воденичарски, , остава в ареста. В мерцедеса му пък бил скрит 1 кг кокаин. Полицията стигна до него, след като на 19 август в „Столипиново“ беше арестуван турският дилър Ибрахим Йозал и 2 фризьорки, които продавали доставена от Воденичарски дрога. Воденичарски направи опит да излезе на свобода, но съдия Цветан Цветков от Пловдивския окръжен съд отказа да го пусне. „Той е неосъждан, има малко дете, а и е съдействал на полицията – сам им е показал къде е закопан наркотикът“, пледираха адвокатите на Воденичарски. Те поискаха домашен арест или парична гаранция за клиента си. „Чета медии и знаех, че полицаите ще дойдат. Можех да скрия наркотика и да избягам, но ги чаках и им показах къде е, защото не искам да се занимавам с такива работи“, каза самият Воденичарски. Известната фактология по делото обаче показва, че той е бил арестуван в колата си в опит да напусне селото и чак след това е показал къде е била заровена дрогата. Воденичарски може да направи нов опит да излезе на свобода пред Апелативния съд в Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Габровецът със закопаната в двора му дрога остава в ареста"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d0%b7%d0%b0%d0%bf%d0%be%d1%87%d0%bd%d0%b0-%d0%bf%d1%80%d0%be%d0%b2%d0%b5/", "text": "Общинската управа на Горна Оряховица е започнала проверка заради удавеното 8-годишно дете в стара варница. Установено е, че съоръжението е частна собственост. Издирват се лицата, които са отговорни за използването на варницата като басейн и игра на малчугани. Трагедията се разиграла в неделя по обяд в квартал „Калтинец“ в железничарския град. В злополучния ден група деца влезли да се къпят в съоръжението, което преди години било използвано за гасене на вар. През летните месеци обаче огромният съд с размери 3 м/ 4 м, който бил пълен с вода, се ползвал от местните деца като басейн. На 25 август малчугани се къпели във варницата, когато внезапно едното от момчетата потънало в 2-метровата дълбочина и не успяло да изплува. След подаден сигнал от жители на телефон 112, на място незабавно били изпратени полиция и линейка. Наложило се пожарникари да източват варницата, за да извадя тялото на детето. Трупът бил изпратен за аутопсия в областната болница във Велико Търново. Работата по случая е под наблюдението на Окръжната прокуратура във Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Община Горна Оряховица започна проверка заради удавеното дете в стара варница\t"}
{"url": "https://trud.bg/%d0%b5%d0%b4%d0%b8%d0%bd-%d0%be%d1%82-%d0%ba%d0%bb%d1%83%d0%b1%d0%be%d0%b2%d0%b5%d1%82%d0%b5-%d0%be%d1%81%d0%bd%d0%be%d0%b2%d0%b0%d1%82%d0%b5%d0%bb%d0%b8-%d0%bd%d0%b0-%d0%b0%d0%bd%d0%b3%d0%bb%d0%b8/", "text": "Именитият английски клуб „Болтън Уондъръс“ ще бъде закрит, освен ако сделката по закупуването му не бъде осъществена, разкриха английските медии. „Болтън“, които са в невероятна криза и са без собственик от няколко години, имат срок до вторник, 27 август, да приключат сделката по продажбата. Преди няколко дни обаче администраторът Пол Апълтън разкри, че преговорите са пропаднали. Днес той заяви, че екипът му е прекарал последните 48 часа в опит да поднови преговорите по сделката и ако не се случи чудо и клубът не се сдобие с нов собственик до 5 часа следобед на 27 август, то ще бъде обявен в несъстоятелност и в сряда ще започнат процедурите по закриването му. „Болтън“, който е сред основателите на футболната лига, започна сезона в Лига 1 с дефицит от 12 точки, наказание наложено заради натрупаните дългове и административни проблеми. Освен това те нямат и спонсор, който да покрие поне частично задълженията им. За момента има огромна вероятност отборът, спечелил 4 пъти купата на футболната асоциация, да спре да съществува.", "date": "2019.08.26", "title": " Един от клубовете основатели на английската футболна лига е пред закриване"}
{"url": "https://trud.bg/%d0%bd%d0%b0%d0%ba%d0%b0%d0%b7%d0%b2%d0%b0%d1%82-%d1%82%d1%80%d0%b5%d0%bd%d1%8c%d0%be%d1%80-%d0%b7%d0%b0-%d0%b4%d1%80%d1%8a%d0%bf%d0%bd%d0%b0%d1%82%d0%b8-%d0%be%d1%87%d0%b8/", "text": "Руската волейболна федерация наложи наказание от два мача на старши треньора на женския национален отбор Серджо Бузато заради расистки жест след победата над Република Корея в олимпийска квалификация в началото на месеца. 53-годишният италианец отпразнува трудния успех с 3:2 като демонстративно дръпна очите си с пръсти. Това предизвика моментална реакция на корейската централа, която подаде официално оплакване до международната федерация (ФИВБ). В Русия обаче решиха да не чакат решение и сами наказаха треньора.", "date": "2019.08.26", "title": " Наказват треньор за „дръпнати очи“"}
{"url": "https://trud.bg/%d0%b1%d0%b0%d0%bb%d0%ba%d0%b0%d0%bd-%d1%81%d0%b8-%d0%b2%d1%80%d1%8a%d1%89%d0%b0-%d1%8f%d0%bd%d0%ba%d0%b8-%d0%b7%d0%b0-%d0%b3%d0%be%d0%b4%d0%b8%d0%bd%d0%b0/", "text": "Баскетболният „Балкан“ (Ботевград) си връща американеца Джордан Калахан. Гардът бе част от тима през сезон 2017/18. Договорът му е за година. За последно 185-сантиметровият Калахан носи екипа на гръцкия „Перистери“ и холандския „Донар“ (Гронинген).  А с фланелката на „Балкан“ изигра 26 мача, като има средно по 11 точки и 4 асистении.  Същевременно „Левски Лукойл“ и „Академик“ (София) започнаха подготовката си за новия сезон. „Сините“ обявиха трансферите на Чавдар Костов, Венцислав Петков, Раян Райт, Николай Леков.", "date": "2019.08.26", "title": " „Балкан“ си връща янки за година"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8-%d1%81%d0%b0-%d0%bd%d0%b0%d1%80%d1%83%d1%88%d0%b8%d0%bb%d0%b8-%d0%b3%d1%80%d1%8a%d1%86%d0%ba-2/", "text": "Турски изтребители са нарушили гръцкото въздушно пространство, като са прелетели над Егейско Море, пише електронното издание на гръцкия вестник Kathimernini. Двойка изтребители F-16 са навлезли в гръцкото въздушно пространство без да предупредят атинските власти и са преминали над два острова в егейско море, като са летели на височина от около 7 километра. Минути по-късно още два самолета F-4 са навлезли в небето над Гърция, като са прелетели над същите острови на височина малко повече от 3 километра. Всички турски самолети са били прогонени от гръцките военновъздушни сили според международните правила.", "date": "2019.08.26", "title": " Турски изтребители са нарушили гръцкото въздушно пространство над Егейско море"}
{"url": "https://trud.bg/%d0%b8%d1%81%d0%bf%d0%b0%d0%bd%d1%81%d0%ba%d0%b8-%d0%b2%d0%be%d0%b5%d0%bd%d0%b5%d0%bd-%d1%81%d0%b0%d0%bc%d0%be%d0%bb%d0%b5%d1%82-%d1%81%d0%b5-%d1%80%d0%b0%d0%b7%d0%b1%d0%b8-%d0%b2-%d0%bc%d0%be%d1%80/", "text": "Испански военен самолет се разби в морето край югоизточното крайбрежие на страната. Пилотът е загинла в катастрофата, съобщава Ройтерс, позовавайки се на информация от испанските ВВС. Реактивният самолет С-101, който се използва за обучение, паднал край Ла Манга малко след 10,30 часа българско време. Говорител на ВВС съобщи, че причината за катастрофата се разследва. На борда на двуместния самолет бил само пилотът-инструктор. Три плажа в района на катастрофата бяха затворени, след като останки от машината се появиха на пясъка. Инцидентът е бил заснет на видео от плажуващи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Испански военен самолет се разби в морето, пилотът загина (ВИДЕО)"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%8a%d0%bb%d0%b3%d1%83%d1%87%d0%b8-%d0%b0%d1%83%d1%82-%d0%be%d1%82-%d1%8e-%d0%b5%d1%81-%d0%be%d1%83%d0%bf%d1%8a%d0%bd/", "text": "Двама от страховитите майстори на асовете няма да участват на Ю Ес оупън. 203-сантиметровият Кевин Андерсън (ЮАР) и високият 196 см Милош Раонич (Канада) се оттеглиха от участие заради контузии. На местата им влизат щастливите губещи Паоло Лоренци (Италия) и Камил Майхжак (Полша).  Оттеглянето на канадеца облекчи сериозно тази част от схемата, в която е Григор Димитров. Двамата можеше да се срещнат в третия кръг, но сега единственият поставен до осминафиналите е №12 Борна Чорич (Хърватия). Късно снощи българинът започна участието си с мач срещу италианския ветеран Андреас Сепи. Двамата са съседи в ранглистата, като Димитров запази 78-ото си място, а Сепи е една позиция пред него. Григор обаче няма да защитава точки от миналата година, когато отпадна още в първия кръг от Стан Вавринка (Швейцария).", "date": "2019.08.26", "title": " Двама дългучи аут от Ю Ес оупън"}
{"url": "https://trud.bg/%d0%b4-%d1%80-%d0%b4%d0%b5%d1%8f%d0%bd-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b5%d0%ba%d1%81%d0%bf%d0%b5%d1%80%d1%82-%d0%bf%d0%be-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be/", "text": "Неотдавна стана ясно, че България е изключена като собственик на морски флаг – така ли е и какви ще са последствията за страната ни. Ще се стигне ли до реализацията на „Турски поток“ и каква е възможността Русия да осъществи т.нар. Южна енергийна тангента през Черно море. Имат ли Китай интерес към България като морска транспортна дестинация, остров Гренландия става ли част от битката за Арктика – по тези теми разговаряме с д-р Деян Димитров. – Г-н Димитров, неотдавна стана ясно, че България е изключена като собственик на морски флаг от всички списъци на Парижкия меморандум – организация на всички европейски и част от световните морски страни, касаещи пристанищния контрол на корабите. Какво означава това и какви ще са последствията за България?  – Нека да уточним, България не е изключена от всички списъци на Парижкия меморандум, а просто не е включена в списъка за настоящата година. Има малка, но съществена разлика. По-точно казано, поради редица причини българският морски флаг е станал още по-малко атрактивен в сравнение с предишни години. Има обаче редица български кораби, които пътуват под чужд флаг, защото условията на този флаг дават удобства на корабособствениците, каквито самите те не могат да намерят в националните си такива. В комюникето на Министерството на транспорта е посочено, че по отношение на флаговете, общият брой проверки и задържания за тригодишен непрекъснат период от време трябва да включва поне 30 проверки. В този смисъл е важно да се отбележи, че през периода 2016-2018 г. са направени само 26 проверки на български кораби. Това от само себе си не включва българският морски флаг в последното издание на списъците, но не означава, че българският морски флаг е изключен. Площта на кораба се определя като национална територия и флагът дава суверенното право споровете да се разглеждат в съответствие с българското законодателство, а не с някое чуждо. Същият факт, сам по себе си, играе роля при избора на арбитражна клауза към договорите. Затова всяка държава прави необходимото да препоръчва собствените си арбитражни съдилища. Но въпреки че площта на кораба е национална територия, това не означава, че ако построим кораби с площ от 100 кв. км, то територията на България ще се увеличи със 100 кв. километра. – Каква е тогава най-голямата щета за държавата от това, че морският ни флаг не е включен в списъка за 2019-а?  – Може би най-голяма щета е загубата на престиж на държавата ни. В Гърция също нямат престижен морски флаг, защото, въпреки големия флот, с който разполагат, корабите им са повече за каботажно плаване, а не за морско. А самите кораби за морско плаване често пътуват под т.нар. „удобен флаг“, каквито се явяват редица други флагове на малки държави. Но до нещо подобно, разбира се, не се достига просто така. Това се случва, като всяко нещо в живота, с натрупване. И наличието на такъв резултат, говори за многослоен проблем, който или е плод на грешка, което е лошо, или на немарливост, което е още по-лошо. Българският морски флаг не е между най-предпочитаните от доста време. За това говори общият брой на плавателните съдове, които са регистрирани под него. Но хората, които отговарят за флага, би трябвало да правят всичко по-силите си в работата си той да е по-атрактивен. В момента страни като Китай и Индия се опитват да монополизират транспорта по море, но те просто си отстояват интереса, а това, че ние не отстояваме нашия, си е наш проблем. – Факт е, че точно преди година бе решен международно-правния статут на Каспийско море, каква е ситуацията с Черно море? Има ли вероятност статута му да се реши между крайбрежните държави? Доколкото зная, той е решен между Русия и Турция.  – Статутът на Черно море е сложен въпрос. Да не забравяме, че страните от Черноморския район се разделят на страни от Европейския съюз и страни извън него. В резултат на това ЕС се явява граничещ със страните от Черноморския басейн. Черно море е от езерен тип, поради което тук входът и изходът до океанските води се осъществява през Босфора, който е регулиран от Турция. Естествено е тази страна да има своите географски удобства при воденето на преговори с партниращите страни. Турция е и независима страна, която сама определя външната си политика, а последните години външно-търговските отношения между Турция и Русия се засилиха, плод на което се яви тръбопроводът „Турски поток“. Нормално е тези две страни, като водещи икономики в района, да побързат да решат двустранните си отношения възможно най-скоро. Това им дава тежест при воденето на преговорите с останалите черноморски партньори. – А България, къде сме ние в тези преговори?  – България е съществен участник в черноморските събития и част от Европейската общност, но това не означава, че не трябва да има твърда и ясна позиция по черноморските въпроси. Преимуществото на ЕС е, че посоката на активност по изграждането на политики е от периферията към центъра, а не както е при федералните държави, от центъра към периферията, което ни дава пълно право, като страна от Черноморския басейн, да имаме твърда и ясна политика по сътрудничеството с другите партньори, която да бъде отстоявана и от европейските структури. – Ние с Румъния имаме проблеми с черноморския шелф. Все още е под въпрос урегулирането на черноморската ни граница с Румъния. Какви са подводните камъни в този проблем, има ли шанс той да бъде решен скоро и все пак в полза на България?   – Отношенията ни с Румъния във връзка с черноморския шелф би трябвало да се решат без намесата на Европейския съюз, в дух на разбирателство и взаимна подкрепа. Основният въпрос стои в наличието на природни ресурси в свободната икономическа зона на всяка от държавите. Сондажите за шистов газ близо до границата ни с Румъния сами обясняват част от интереса u. България, като страна от Европейския съюз, не трябва да губи идентичност и да смята, че всеки външен ще бъда заинтересован да ни реши проблемите. Това говори за политическа недораслост. Никой не те уважава, докато не види първо, че ти уважаваш сам себе си. – Черно море е важен елемент от енергийните диверсификационни проекти. Какви са вашите прогнози за реализацията на „Турски поток“ и възможността Русия да осъществи т.нар. Южна енергийна тангента през Черно море?  – Процесите, свързани с реализирането на „Турски поток“, са типичен пример за политическата ни незрялост. Опитвайки се да бъдат интересни, създателите на концепцията за износ на руски енергийни ресурси, просто намериха начин да ни заобикалят. Все пак Русия е страна с огромен ресурсен потенциал и турците, като добри търговци, видяха истинския потенциал. България пак ще участва, но вече не като водещ разпределител. Все още не е късно някои проекти да се реализират от руска страна на Балканите, защото Турция, колкото и да е „надежден“ партньор, има доста културни въпроси за преразглеждане, особено с мюсюлманите в Казахстан, Грузия, Киргизстан и други рускоговорящи републики, както и изграждането на мюсюлмански храмове по територията й. – Може ли да се разчита на България да бъде реален партньор в продължението на газопровода? Очаквате ли нови политически бариери?  – Разбира се, че очаквам България да бъде реален партньор в продължение на газопровода „Турски поток“. Тези няколко години, в които се закриха готови енергийни проекти, доведоха до политическата мъдрост. Не очакваме някой друг да дойде от Европа и да ни каже какво да правим, а да осъзнаем, че ако ние не знаем какво и как да го направим, то ще останем поредните наблюдатели на процесите, които се случват около нас. – Може ли да прогнозирате възможността и бъдещето на транзита на руски газ през Украйна, чийто договор между Москва и Киев завършва през октомври тази година?  – Украйна е новото място за конфронтация между Европа и Русия. Украйна, от друга страна, не иска да губи приходите си от транзита на руски газ в контекста на проекта „Северен поток 2“, който се очаква да приключи в края на 2019 г. – Какво е бъдещето на газовия хъб „Балкан“, който е основен енергиен приоритет на България? Може ли да се разчита освен на руския газ, както каза премиерът, и в по-далечна перспектива за него с реализацията на газопровода Израел-Кипър-Европа?  – Газовият хъб „Балкан“ е много важен инструмент за геополитическо влияние върху турските партньори на Русия. Защо? Защото това е аналогът, който ще подсигури на руския газ, при необходимост, да се поддържа изградения от „Турски поток“ енергиен пазар, при положение, че партньорите на руснаците от турска страна се отметнат или решат да поставят по-неприемливи условия. От друга страна, той е достъп до „другия край на Черно море“, където се намира и богатият на нефт и газ Каспийски район. Изграждането му би бил изключително важен стратегически ход от страна на България и ще u позволи да се завърне на масата на преговорите за транспорт на енергийни ресурси към Европа.   – Както знаем, китайците са навсякъде, вие самият познавате тази страна. Имат ли те интерес с конкретна проява в Черно море и по-специално към България като морска транспортна дестинация? Как трябва да посрещнем подобно предизвикателство, за какво трябва да бъдем готови?  – Китайците закупиха втори терминал на Солунското пристанище. Това е ключово място за разтоварване на техните стоки по тангентата на Морския път на коприната, който започва от Гуан Джоу, минава покрай Индия, Сомалия и през Суецкия канал, и се разтоварва до Солун. Това дава достъп на китайски стоки директно към европейските пазари. Както е известно, цялото китайско карго пътува изключително само с китайски кораби. А защо е така? Отговорът е в началото на интервюто ни по отношение на избора на морски флаг, под който да се пътува, и съпътстващото правило за клауза за избор на арбитраж. – Китайците заявяват много интереси и в Европа, но някои европейски държави се опасяват, че могат да станат зависими от Китай поради голямото държавно участие в големи компании. Резонно ли е това?  – Китай заявява интереси навсякъде. Те, заедно с Индия, държат 70% от световното население. Има дори шега, която може и да е истина, че най-известната актриса в света не е позната на никого, защото е индийка и е позната само в Индия, но това е достатъчно да бъде известна. Истина е, че всеки смята, че е на правилното място, но светът е наистина голямо и изпълнено с разнообразие пространство. Никога не можем да сме сигурни, че това, което ние умеем, някой в Азия не го прави по-добре и по-евтино от нас. Сериозно погледнато, всяка една „частна“ компания в Китай има поне 50% държавно участие, което им позволява да налагат държавната си политика дори и при т.нар. „частници“. За съжаление, Китай е доста далеч от усещането за демокрация, но е необходимият съперник на капиталистическия свят, защото без Китай качеството на живот в страни като България щеше да бъде много занижено, а цените на висококачествените европейски стоки щяха да бъдат непосилни за обикновения български гражданин. – В последните дни светът се вълнува от бъдещето на Гренландия. В битката за Арктика може ли да включим и желанието на Доналд Тръмп да купи този датски остров? Има ли вече залагане колко може да струва това, какво сочи и историята по темата?  – Гренландия е най-големият остров в света. Попада в територията на Дания, която притежава острова и определя неговата външна политика. Не за първи път САЩ проявяват интерес съм закупуването на Гренландия. Още след Втората световна война президентът Хари Труман прави опит за закупуването му срещу сумата от 100 милиона долара в злато. Както тогава, така и сега, Дания отказва. В този контекст, не е за пренебрегване фактът, че през 1917 г. САЩ купуват т.нар. Американски Вирджински острови от Дания за 25 милиона долара в злато, като стойността им към момента се равнява на 500 милиона долара в днешни пари. Датският премиер Мете Фредериксен определя намерението на Доналд Тръмп за закупуването на автономния остров като „неуместно“, а самата Гренландия – като „абсурдно“. – Какви може да са интересите на Щатите на острова и колко лесно може да е такава сделка? Все пак се знае, че там има страшно много природни богатства, за тях ли е битката или пак има военен прицел?  – Интересите на САЩ биха могли да се определят като чисто стратегически – разширяване на военното им присъствие в Арктика. Важно е да се спомене, че към момента в Гренландия се намира най-северната база на Американските военновъздушни сили. Не са за пренебрегване и икономическите интереси от другата страна на океана. Природните ресурси също биха могли да бъдат причина за подобни териториални амбиции, предвид апетитите за контрол над залежите от нефт, газ и минерали, концентрирани на територията на острова. От чисто правна гледна точка, към момента подобна сделка е сравнително трудна и неизгодна поради факта, че обвързва законодателни промени в няколко държави, включително и ЕС. Нашият гост  Деян Димитров доктор по “Право”. Специализира международно хуманитарно право към Комитета на международния червен кръст във Варшава. До средата на 2012 г. е главен юрисконсулт в Изпълнителна агенция “Морска администрация” към Министерство на транспорта. Има магистратура по Международно търговско и морско право в Морския университет в град Далиан, Китай. След завръщането си в България се занимава с инвестиционно-правни въпроси. Владее английски, китайски и руски език. ", "date": "2019.08.26", "title": " Д-р Деян Димитров, експерт по международно морско право, пред „Труд“: Корабите ни плават под чужд флаг, българският не е атрактивен\t"}
{"url": "https://trud.bg/%d0%b7%d0%b0%d1%89%d0%be-%d1%82%d1%80%d1%8a%d0%bc%d0%bf-%d0%b5%d1%80%d0%be%d0%b7%d0%b8%d1%80%d0%b0-%d0%b3-7/", "text": "Новините от Бискайския залив Тези дни информационните потоци ще извират от Бискайския залив. Там, във френското курортно градче Биариц, известно в миналото като дестинация на скучаещия монархически елит на Европа, а днес като средище на сърф-културата, привнесена отвъд океана, се провежда поредната, 45-та по ред, годишна среща на Г-7. Свои станове вече са разположили лидерите на седемте държави – Франция, Германия, Обединеното кралство, Италия, Япония, Канада и САЩ. Техните икономики представляват 46% от глобалния номинален БВП, 32% от БВП по паритет на покупателната способност и 58% от глобалното богатство в размер на 317 трилиона долара. По традиция на форума гостува и ЕС, представляван от Доналд Туск. Да изнесат свои гледни точки пред „престола“ на глобалния елит са поканени и държави като Руанда, Египет, Чили, Индия. Присъстват НПО-та, тинк-танкове, представители на младежки и феминистки организации, на бизнеса и науката – грижливо селектирани от онази категория, която известният американски политолог Дейвид Роткопф нарича „охранителите“ на транснационалната суперкласа. Под желязната охрана на 13 хиляди полицаи, които обстрелват със сълзотворен газ протестиращите анти-глобалисти, домакинът Макрон ще нагости високите гости с отбрани местни специалитети. За предястие“пиперада“ – нещо като миш-маш от домати, чушки, лук, яйце и шунка. За основно ястие „мармитако“ – яхния от риба тон и зеленчуци. А за десерт – селекция от кексчета от страната на баските и дъхави праскови. После лидерите ще побъбрят по темите, предложени от Макрон, сред които изпъква на челно място джендър-равенството, финансирането на борбата с „климатичните промени“ и прочие теми и темички от традиционния неолиберален глобалистки конспект. В паузите придворният персонал на европейските ръководители ще злослови срещу Америка на Тръмп, а техните медийни глашатаи ще пишат жалейки за отиващото си статукво на неолибералния глобализъм, разрушавано методично именно от Вашингтон. Опитите на Макрон, в типичния стил на колониалните империи, да обяви пожарите в Амазония, която е суверенна част от Бразилия, за „международна криза“, която да се обсъжда между гощавките в Биариц, очаквано срещнаха вледеняващ отказ от САЩ и възмутена реакция от Бразилия. Не само защото самата Бразилия не участва във форума, а и защото подобна климатична паника е далеч от действителността – ежегодно и от векове по време на сезонното засушаване в определени части на Амазония избухват подобни пожари и от това „белият дроб на планетата“ досега не е пострадал. Естествени природни процеси, които Бразилия ще постави под контрол и без милениалските вълнения на Макрон. Заключително комюнике няма да има и тази година – идеологическият разлом между старото статукво, олицетворявано от Меркел и Макрон, и новата геополитическа стратегия на САЩ, подкрепяна от сегашните държавни ръководства на Обединеното кралство и Италия, лишават от обща база Г-7. Какво става? Мнозина се изненадват от безпардонния и дори груб тон на президента Тръмп към формата Г-7, който той демонстрира миналата година по време на срещата в Канада и са склонни са отдават това на „лоши обноски“. Това е далеч от действителността. Става дума за прецизна политическа тактика за бързо разрушаване на едно десетилетно статукво на международната арена. Тръмп няма историческо време за плавни дипломатически ходове, намеци, недомлъвки и протяжно кандърдисване на европейските партньори, които са свикнали с досегашното статукво. Прилага „шокова терапия“. За традиционните американски консерватори, които се върнаха на власт чрез Тръмп, след като за последно управляваха по времето на Ричард Никсън, светът изглежда по съвсем различен начин. Статуквото на неолибералния глобализъм, чиито основи постави Рейгън и беше установено безпрекословно след падането на Берлинската стена, е конструирано като еднополюсен свят с имперски център САЩ и привилегирована периферия ЕС, Австралия, Канада, Израел, някои страни от Азия. Отношенията с тази периферия САЩ градяха на основата на два подхода. Евроатлантическото направление беше основано на мултилатерализма и колективната сигурност, докато в Азиатско-тихоокеанския район се изгради мрежа от двустранни споразумения с Тайван, Япония, Южна Корея, Филипините – т.нар. „система от Сан Франциско“ от началото на 50-те години на ХХ век. Действащата стратегия за национална сигурност на САЩ, утвърдена от Белия дом през 2017 г., ревизира напълно този подход. Многополюсен свят, в който глобалните отношения се регулират от острата конкуренция, баланси и взаимно зачитане на интересите на трите суперсили – САЩ, Русия, Китай. Концепцията за „американска хегемония“ е заменена с „принципен реализъм“ и по-голямо зачитане на суверенните права на другите нации при преследване на американските интереси. Г-7 е реликва от ерата на Студената война, когато властваше геополитическата концепция за „трите свята“. Тя придоби завършен вид с „изобретяването“ на „Третия свят“ от френския социолог Алфред Сови, който в една своя публикация през 1952 г., направи аналогия с трите съсловия от времето на френската революция. „Първият свят“ – развитите капиталистически демокрации, „вторият“ – социалистическия лагер, и „третият“ – всички останали развиващи се държави. В по-нови времена Г-7 се превърна в инструмент за налагане на глобалисткия дневен ред, който даваше възможност и самочувствие на държави като Германия и Франция да се чувстват „господари на света“. На гърба на САЩ, разбира се. Но всъщност зад високопарната фразеология за мултилатерализъм и благото на човечеството, се прикриваше един перфиден механизъм за господство на глобалния елит над демократичната воля на нациите. Скрити зад дебелите стени на Г-7 се правеха паркетни договорки, които после се натрапваха на народите, като „воля на международната общност“. У нас познаваме подобен механизъм на налагане на властта на елита над интересите на народа с до болка познатото клише „знаем, че не е добре, ама от Брюксел искат“. Тръмп сложи край на този подход. Новата геополитическа доктрина на САЩ оставя мултилатерализма на заден план и търси повече опори в двустранните отношения, които по дефиниция са по-подвластни на политическите аспирации и интереси на хората и нациите. Няма нищо случайно в това, че през последните три години Вашингтон демонтира многостранните инструменти, които изземват суверенитет от държавите – например споразуменията за свободна търговия, които подчиняват държавите на корпорациите. Снети бяха от дневния ред на американската външна политика подготвяните от администрацията на Обама Транс-Тихоокеанско и Транс-Атлантическо споразумения за свободна търговия. Ревизирана беше из основи НАФТА. По думите на президента Тръмп: „Твърде дълго на американците се обясняваше, че гигантските многостранни търговски споразумения, безконтролните международни трибунали и могъщите глобални бюрокрации са най-добрият начин за тяхното добруване и успех. Но докато се точеха тези обещания, милиони работни места бяха унищожени и хиляди фабрики затворени“. Все в тази посока, администрацията на Доналд Тръмп блокира работата на наднационалния търговски трибунал на Световната търговска организация (СТО). Белият дом отказва да подкрепи назначаването на нови съдии в 7-членната апелативна инстанция. Наскоро американският представител в СТО заяви в прав текст, че в този си вид трибуналът е неприемлив за САЩ, защото често превишава властта си, изкривява фактите и превратно тълкува националното законодателство на държавите-членки. Излизането на САЩ от Парижкото споразумение за климата – другият глобалистки инструмент – също не е „неочакван каприз на Тръмп“, както дежурно се изразява нечетящото анти-Тръмп хейтърство, а постулат, заложен в Стратегията за национална сигурност на САЩ от 2017 г., която дефинира официалната американска външна политика. Този контекст е нужен, за да бъде разбрана (именно разбрана, а не непременно одобрявана!) политическата линия на президента Тръмп към формата Г-7. Съвременните геополитически и икономически реалности в света са далеч от концепцията за „трите свята“. Претенцията на Г-7 да направлява развитието на света вече е неадекватна. Без Русия, Китай, Индия, Бразилия, Южна Африка, координирането на общи политики на глобалната арена е неефективно. Интересът на САЩ обаче е да регулира самостоятелно отношенията си с другите фактори в света в рамките на по-широк формат, а не блоково чрез евроатлантическото направление и Г-7. За това Тръмп е дружелюбен, открит и диалогичен на форумите на Г-20, които по-пълно отразяват съвременните глобални реалности. И контрастно студен, рязък и безпардонен на сбирките на Г-7. Въпрос на концепция и държавна политика, а не на импулсивни хрумвания и настроения.", "date": "2019.08.26", "title": " Защо Тръмп ерозира Г-7?\t"}
{"url": "https://trud.bg/%d0%bf%d0%be%d0%b6%d0%b0%d1%80-%d0%be%d0%b1%d1%85%d0%b2%d0%b0%d0%bd%d0%b0-%d0%b8%d0%b3%d0%bb%d0%be%d0%bb%d0%b8%d1%81%d1%82%d0%bd%d0%b0-%d0%b3%d0%be%d1%80%d0%b0-%d0%ba%d1%80%d0%b0%d0%b9-%d1%81%d0%b5/", "text": "Голям горски пожар е обхванал иглолистна гора, край девинското село Лясково, съобщават от пресцентъра на полицията в Смолян. Сигналът за пожара е подаден на 25 август, малко преди 16:00 часа, като се съобщава за горящи сухи треви. Пристигналият на  място екип на пожарната в Девин установява, че гори иглолистна гора, собственост на ДГС-Михалково. Площта на пожара е около 100 дка. Незабавно са изпратени още два противопожарни автомобила с личния състав на пожарната Девин и са предислоцирани един екип на пожарната в Смолян – за оказване помощ на съседна пожарна и един екипи от Пампорово. Причината за пожара е в процес на установяване. В гасенето са взели участие гасаческа група на ДГС-Михалково, доброволното формирование на Община Девин и жители на село Лясково. Тази сутрин пожарът е локализиран, като има отделни огнища, които тлеят и се разпалват, тъй като поради голямата денивелация на терена, същите се придвижват надолу по склона и разпалват сухата растителност в близост до къщите на селото. За охрана, през нощта са дежурили два екипа на пожарната в Девин и служители на ДГС-Михалково с високопроходими противопожарни автомобили. Днес, през светлата част на денонощието, гасителните действия продължават до пълното ликвидиране на пожара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Пожар обхвана иглолистна гора край село Лясково"}
{"url": "https://trud.bg/%d0%ba%d0%b0%d0%b4%d0%be%d0%b3%d0%bb%d1%83-%d0%b5-%e2%84%961-%d0%bd%d0%b0-%d0%bf%d0%bb%d1%83%d0%b2%d0%b5%d0%bd-%d0%bc%d0%b0%d1%80%d0%b0%d1%82%d0%be%d0%bd-%d0%b2-%d1%85%d1%8a%d1%80%d0%b2%d0%b0%d1%82/", "text": "Василики Кадоглу спечели 20-тия плувен маратон „Поречки делфин“ в  Хърватия . Спортният талант на „Еврофутбол“  преодоля 5 км в Адриатическо море за 58 мин, а успехът е при жените и за възраст девойки 16-17 г. Българката изпревари с повече от 5,10 мин втората Ивана Призмич. Стартираха 116 състезатели. Друг талант, подпомаган от букмейкъра, Тихомир Иванов зае 7-о място в скока на височина на Диамантената лига в Париж. С 223 см той си осигури участие и във финала на веригата на 29 август в Цюрих. А състезателката по тенис за хора с увреждания Зоя Чавдарова вече е 89-та в световната ранглиста.", "date": "2019.08.26", "title": " Кадоглу е №1 на плувен маратон в Хърватия"}
{"url": "https://trud.bg/%d0%be%d1%82%d0%bd%d0%be%d0%b2%d0%be-%d0%b4%d0%be%d0%bf%d1%83%d1%81%d0%ba%d0%b0%d0%bc%d0%b5-%d0%bd%d0%b0%d0%b8%d0%b2%d0%bd%d0%b8-%d0%b3%d1%80%d0%b5%d1%88%d0%ba%d0%b8/", "text": "Отново допускаме наивни грешки, даваме порция точки, след което взимаме грешни решения – и на второто подаване и в атака, призна селекционерът на националния ни отбор по волейбол Иван Петков.  В мача със Сърбия „лъвицице“ успяха да вземат само гейм, но силите им не стигнаха за нещо повече срещу световния и европейски шампион – 1:3 (16, -21, -20, -16). Битката бе от група „А“ на европейското в Анкара.  „Започнахме по-добре, отколкото очаквахме – призна националката Гергана Димитрова. – А опитът на сръбкините се оказа решаващ в този мач.“ Най-резултатна за нашите бе Нася Димитрова с 18 т., капитанката Елица Василева добави 16.  „Но се вижда, че отборът вдига своята увереност – обнадежден е наставникът. – И се надявам в следващия ни мач да видим по-различен резултат.“ След този сблъсък „лъвиците“ са пети в групата с една точка и две поражения. Лидери са „плавите” с актив от 6 т. Тази вечер момичетата на Иван Петков излизат срещу домакина Турция. А утре тимът играе с Гърция. В четвъртък е последният двубой на българките в групата – срещу Финландия.  Първенството е в още три държави – Полша, Унгария и Словакия. Шампионът ще бъде определен на 8 септември. В другите групи по две победи имат Италия и Холандия.", "date": "2019.08.26", "title": " Треньорът на волейболстките: Отново допускаме  наивни грешки"}
{"url": "https://trud.bg/%d0%bb%d0%b0%d0%bb%d0%be%d0%b2%d0%b0-%d1%81%d0%b5-%d0%b2%d1%8a%d1%80%d0%bd%d0%b0-6-%d0%b3%d0%be%d0%b4%d0%b8%d0%bd%d0%b8-%d0%bd%d0%b0%d0%b7%d0%b0%d0%b4/", "text": "В последните години Ивет Лалова се съсредоточи върху бягането на 200 метра, но явно е запазила и класата си в късия спринт. 35-годишната атлетка постигна най-добрия си резултат на 100 м от 6 години насам. На турнира в Мадрид българката зае второ място с 11,08 секунди. За последно Лалова беше толкова бърза през вече далечната 2013-а, когато постигна 11,04 сек.  Победата с 11,01 сек грабна Карина Хорн (ЮАР), а на трето място на стотна зад Ивет остана световната шампионка от Лондон 2017 и сребърната медалистка от Рио 2016 Тори Боуи (САЩ).  Резултатът осигури на Лалова квота за участие в най-престижната атлетическа дисциплина на летните олимпийски игри в Токио догодина. Нормативът бе 11,15 сек, а българката остана на 2 стотни от него в полуфиналното си бягане. С него обаче пък си осигури място на световното първенство в Доха, което започва в края на септември. Така тя ще участва и в двете дисциплини, след като още в началото на сезона покри необходимия резултат на 200 метра.  Следващото участие на звездата ни е на Балканиадата за мъже и жени в Правец в началото на идната седмица. България ще участва с най-добрите си атлети, а състезанието е последна възможност за покриване на нормативи за Доха.", "date": "2019.08.26", "title": " Лалова се върна 6 години назад"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80-%d0%bf%d0%be%d0%b4%d0%bf%d0%b0%d0%bb%d0%b8-%d0%b8%d0%bc%d0%be%d1%82-%d1%81-%d0%b2%d0%b0%d1%80%d0%b5%d0%bd%d0%b5-%d0%bd%d0%b0-%d0%ba%d0%be%d0%bc/", "text": "75-годишен мъж от град Велики Преслав запали навес към къщата си, докато варил компоти. Д.Д. не наблюдавал огъня непрекъснато и вятър прехвърлил пламъците към покрива. На помощ били извикани огнеборци, които потушили стихията с 1 тон вода. Изгоряла е покривната конструкция на постройката. В шуменското село Илия Р.Блъсков пък, се самозапалил оборски тор, а пламъците се прехвърлили към сухи треви. След подаден сигнал около 21,15 ч. в неделя, на мястото се отзовали пожарникари и с 3 тона вода ликвидирали бедствието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Пенсионер подпали имот с варене на компоти"}
{"url": "https://trud.bg/%d0%b8%d1%80%d0%b0%d0%bd%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d0%b1%d0%b8%d0%b0%d1%80/", "text": "Президентът на Иран Хасан Рухани е пристигнал във френския град Биариц по време на срещата на върха на Г-7. Той е бил поканен от неправителствени организации (НПО), обясни държавният глава Еманюел Макрон по време на пресконференция. „Рухани e във Франция по покана на неправителствени организации, а не по покана на председателството на Г=7 на страната,“ каза френският президент. Макрон добави, че не се е срещал лично с иранския лидер, но е готов да го направи. Вчера иранският външен министър Мохамад Джавад Зариф пристигна на срещата на върха на Г-7 в Биариц, чието посещение не беше планирано съгласно официалната програма . Консултациите на Зариф продължиха 3 часа и половина. Президентът на САЩ Доналд Тръмп заяви, че не е възразил срещу пристигането на Зариф на срещата на върха, но не е искал да се срещне с него.", "date": "2019.08.26", "title": " Иранският президент пристигна в Биариц по време на срещата на Г-7"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0-%d1%80%d0%b0%d0%bd%d0%b8%d0%bb%d0%b8-%d0%bf%d0%be%d0%bb%d0%b8%d1%86%d0%b0%d0%b8-%d0%bf%d1%80%d0%b8-%d0%bf/", "text": "Двама мъже, на 45 и 22 години, бяха изправени пред Районния съд в Сливен за това, че са нападнали и са ранили полицай при проверка, съобщиха от съдебната палата в града. На 27 юли  екип от участъка в кв.”Надежда” е бил извикан по сигнал, че група мъже пускат силна музика и нарушават нощния сън на хората в квартала. При пристигането на адреса,  нарушителите не изпълнили разпореждането на прекратят шума. Нахвърлили са се върху старши полицаят.  Започнали да го дърпат, удрят,  съборили го на земята. Ударили го с камък.  Пострадалият получил лека телесна повреда, с болки и страдания, породени от разкъсно-контузна рана на челото и сътресение на мозъка.  По съкратеното съдебно следствие двамата подсъдими получиха ефективни присъди, съответно от 2 години с 3-годишен изпитателен срок и от 1 г. и 6 м. с изпитателен срок от 4 г. и 6 месеца. Те ще трябва да платят и по 150 лева за разноски по делото. Определението подлежи на обжалване пред Окръжния съд в Сливен. Мъж и жена от Сливен бяха изправени пред съда също за това, че са нападнали служител на реда – командир на отделение в „Охранителна полиция”.  Пострадалият също е бил с екип на проверка за нарушаване на обществения ред.  Нарушителят оказал съпротива и го ударил в челото с глава, за да не му бъде издадено писмено разпореждане и да не бъде задържан. Жената скочила върху полицая, увиснала на врата му,  започнала да драска лицето и шията му с нокти, за да му попречи да сложи белезници на мъжа й. За причинените болки и страдания, довели до лека телесна повреда, нарушителят получи от Районния съд в Сливен условна присъда от 3 м., с 3-годишен изпитателен срок, а жената – пробация за срок от 6 месеца. И тези наказания бяха наложени по съкратеното съдебно следствие. Определението е окончателно и не подлежи на обжалване.", "date": "2019.08.26", "title": " Осъдиха четирима, ранили полицаи при проверки за силна музика"}
{"url": "https://trud.bg/%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d1%81%d0%bf%d0%b5%d1%87%d0%b5%d0%bb%d0%b8-50-%d0%be%d1%82-%d0%bc%d0%b0%d1%87%d0%be%d0%b2%d0%b5%d1%82%d0%b5-%d1%81%d0%b8/", "text": "Стойчо Стоев спечели едва 50% от срещите с „Лудогорец“ по време на втория си престой в тима. Наставникът бе уволнен след нулевото реми със „Славия“. Специалистът се задържа в клуба 173 дни. В тях изведе „орлите“ в 28 срещи, като спечели 14 от тях, постигна 10 равенства и регистрира 4 поражения. „Чухме със собствениците, Станислав Генчев и Здравко Здравков ще водят отбора в реванша с „Марибор“ в Лига Европа – казаха от клуба веднага след двубоя. – Ситуацията е неприятна. Ръководството не е доволно от игровия облик на „Лудогорец“.  Тимът ще назначи постоянен треньор в паузата на първенството, която започва след предстоящия уикенд. Ремито със „Славия“ пък позволи на „Левски“ да оглави класирането с точка пред „орлите“. Двубоят с „белите“ обаче ще се запомни със скандалните отсъждания на рефера Стефан Апостолов, който изгони незаслужено играч на столичани, а след това отмени редовен гол за тима от Разград. „Той е подлога, крадец и джендър“, коментира Венцеслав Стефанов, президент на „Славия“, пред „Спортал“. Съдийската комисия към БФС реагира веднага и спря правата на Апостолов до второ нареждане.  Преди година реферът се прочу и в Шампионската лига, когато в квалификационен двубой свири 3 спортни дузпи в мач реванш между „Розенборг“ и „Валур“ (3:1).", "date": "2019.08.26", "title": " „Лудогорец“ спечели 50% от мачовете си"}
{"url": "https://trud.bg/%d0%b2%d1%81%d0%b8%d1%87%d0%ba%d0%b8-%d0%b4%d0%b5%d1%82%d1%81%d0%ba%d0%b8-%d1%8f%d1%81%d0%bb%d0%b8-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d1%89%d0%b5-%d1%81%d0%b0-%d1%81-%d0%bd%d0%be%d0%b2/", "text": "Игровите площадки в 10 детски ясли, които са с общ капацитет от 55 групи, ще бъдат поетапно ремонтирани през тази и следващата година, съобщават от дирекция „Здравеопазване“ към Община Варна. През 2019 г. дейностите ще обхванат 7 детски заведения . През 2020 г. ремонти ще бъдат извършени в още 3. Останалите две детски заведения – „Мечо Пух” и „Иглика“, вече ползват нови площадки за игра. Проектите предвиждат обновяване на алеите към площадките, монтаж на ударопоглъщащи настилки в зоните за игра, нови съоръжения, подходящи за възрастта и отговарящи на изискванията за безопасност, поставяне на пейки, изграждане на пясъчници, осигуряване на подходяща паркова растителност, както и освежаване на външните огради при необходимост. Всички площадки ще бъдат съобразени със съвременните изисквания за безопасност и достъпност, включително за деца с увреждания. На територията на Община Варна има 12 общински детски ясли с 67 яслени групи, равномерно разпределени в различните райони на града. Съгласно нормативната уредба всяка яслена група трябва да разполага с детска площадка за игра на открито.", "date": "2019.08.26", "title": " Всички детски ясли във Варна ще са с нови площадки за игри"}
{"url": "https://trud.bg/%d0%bd%d0%b0%d0%b4%d0%b0%d0%bb-%d0%ba%d0%b0%d0%bd%d0%b8-%d1%84%d0%b5%d0%b4%d0%b5%d1%80%d0%b5%d1%80-%d0%bd%d0%b0-%d1%81%d0%b2%d0%b0%d1%82%d0%b1%d0%b0/", "text": "Рафаел Надал иска да отпразнува началото на брачния живот заедно с големия си съперник на тенис корта Роджър Федерер. Маестрото е една от многото спортни звезди, които са поканени на сватбата на Матадора с приятелката му Мария Франсиска Перейро. Събитието е на 19 октомври в Майорка, а покани имат още футболната звезда Кристиано Роналдо, баскетболното величие Пау Гасол, поп звездата Енрике Иглесиас и дори бившият крал на Испания Хуан Карлос I.  Очакват се близо 500 гости, но церемонията ще е на практика тайна, тъй като Надал държи да няма представители на медиите. За целта венчавката ще е м имение, оградено с бодлива тел.", "date": "2019.08.26", "title": " Надал кани Федерер на сватба"}
{"url": "https://trud.bg/%d0%b0%d0%b1%d0%b2-%d1%89%d0%b5-%d1%81%d0%b5-%d1%8f%d0%b2%d0%b8-%d0%bd%d0%b0-%d0%b8%d0%b7%d0%b1%d0%be%d1%80%d0%b8-%d1%81-%d0%b1%d1%81%d0%bf-%d0%b2-%d0%ba%d0%be%d1%82%d0%b5%d0%bb-%d0%b8-%d1%82%d0%b2/", "text": "АБВ ще се яви на местните избори в общините Котел и Твърдица заедно с БСП, съобщи лидерът на партията в област Сливен Иван Славов. В община Нова Загора преговорите със структурата на социалистите все още не са приключили. За четвъртата и най-голяма община – Сливенската, все още няма яснота. Изчаква се конференцията на БСП в Града под Сините камъни, на която ще се вземе решение чия кандидатура за кмет ще бъде издигната. При една евентуална коалиция, общият кандидат за кмет ще бъде издигнат от по-голямата партия. Но за да получи подкрепата на коалиционния партньор, този кандидат трябва да отговаря на очакванията и критериите му, обясни Славов. Това означава, че, ако не бъде постигнат консенсус, АБВ ще се яви самостоятелно на местните избори. Коалиция би била възможна, ако се отиде на балотаж, допълни той. Иван Славов е бивш лидер на БСП – Сливен, председател на Общинския  съвет и кмет на Сливен, народен представител от АБВ.", "date": "2019.08.26", "title": " АБВ ще се яви на избори с БСП в Котел и Твърдица, за Сливен още не е ясно"}
{"url": "https://trud.bg/%d1%81%d0%b2%d0%b8%d0%b4%d0%b5%d1%82%d0%b5%d0%bb%d1%8f%d1%82-%d1%81%d1%80%d0%b5%d1%89%d1%83-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a/", "text": "Днес в Съдебната палата в София главният прокурор Сотир Цацаров и заместниците му – Иван Гешев и Мария Шишкова, се срещнаха с Александър Ваклин, по негова молба, съобщиха от държавното обвинение. Срещата е поискана от г-н Ваклин, по повод упражняването на системен и целенасочен натиск спрямо него и семейството му, вследствие на показанията му като свидетел на държавното обвинение по делото срещу кмета на столичния район „Младост“. Александър Ваклин потвърди позицията си, изложена в отвореното му писмо до медиите от 9 август т. г., а именно – че негово законово задължение е да не участва в корупционна схема и да не укрива престъпление, което му е станало известно. Той посочи отново, че са били положени целенасочени усилия в публичното пространство да бъде засегната личната и професионалната му репутация, включително и чрез медийни публикации, съдържащи откровени неистини. Тази манипулация на общественото мнение, започнала още при задържането на подсъдимата Десислава Иванчева, продължава като зададена „линия на поведение“ и до настоящия момент, в хода на процедурата по избор на главен прокурор. Александър Ваклин посочи като пример за това статия, публикувана на 07.08.2019 г. в сайта „Бивол“ с неверни твърдения относно придобит имот от семейството на Иван Гешев, с анонимен автор и в същото време, непубликуването от този сайт на правото му на отговор, изпратено още на следващия ден. Съобразно Конституцията на Република България, свободата на изразяване на мнение не може да се използва за уронване на правата и доброто име на другиго, а с подобни публикации „свободата на словото се изопачава до свобода на оклеветяване, открити нападки и подстрекаване към насилие“. Главният прокурор и неговите заместници заявиха своето разбиране към изложените от г-н Ваклин проблеми и посочиха, че ще застанат зад всеки свидетел в защита на законовите му права. Ръководството на Прокуратурата е на категоричната позиция, че са недопустими опити за натиск върху свидетели и уронване на доброто им име, включително и чрез дирижирани медийни кампании. Недопустими са и всякакви опити за манипулиране на общественото мнение спрямо хора, изпълнили гражданския си дълг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Свидетелят срещу Иванчева Александър Ваклин се оплака на ръководството на прокуратурата от системен натиск"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d1%89%d0%b5-%d0%b4%d0%b0%d1%80%d0%b8-10-%d0%bc%d0%bb%d0%bd-%d0%bf%d0%b0%d1%83%d0%bd%d0%b4%d0%b0-%d0%b7%d0%b0/", "text": "Великобритания ще дари 10 млн. паунда (12 млн. долара) за възстановяването и защитата на амазонските тропически гори след избухналите в региона пожари, пише британският вестник  . Това беше обявено от министър-председателя на Обединеното Кралство Борис Джонсън, по време на срещата от високо равнище на лидерите на страните от Г-7 в Биариц. Заради обещанието си Джонсън беше обвинен, че използва кризата за да подобри репутацията си. Според природозащитниците не е логично премиерът да се застъпва за борба с промените в климата, като в същото време намалява митата за гориво. Финансирането от страна на Великобритания е предназначено да помогне за защитата на местообитанията и животинските и растителни видове в бразилската част на Амазония, където в рамките на няколко седмици избухнаха на 70 хил. пожара. Джонсън отказа да се присъедини към френския президент Еманюел Макрон и ирландския премиер Лео Варадкар, които заплашиха да прекратят търговските си сделки с десния бразилски президент Жаир Болсонаро, който е обвиняван, че не е направил достатъчно за да предотврати пожарите. Джонсън заяви, че бедствието не трябва да се използва като извинение за намеса в свободната търговия. Това предизвика коментари от страна на представители на лейбъристите, че се „сдушава“ с администрацията на Болсонаро. „В една седмица, в която всички гледахме ужасени, докато амазонската гора е в пламъци, не можем да избягаме от реалността на щетите, които нанасяме на природата“, обясни Джонсън мотивите за дарението. „Планетата е изправена пред две огромни заплахи, изменението на климата и загубата на биологично разнообразие. Това са две страни на една и съща монета – невъзможно е да се реши едното предизвикателство, без да се реши другото. Не можем да спрем промените в климата без да защитаваме природата и не можем да възстановим околната среда без да се борим промените в климата“, добави той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Великобритания ще дари 10 млн. паунда за възстановяването на Амазония от пожарите"}
{"url": "https://trud.bg/%d1%81%d0%bf%d1%80%d0%b5%d1%82%d0%b5-%d1%80%d0%b5%d0%ba%d0%bb%d0%b0%d0%bc%d0%b8%d1%82%d0%b5-%d0%bd%d0%b0-%d0%bb%d1%8a%d0%b6%d0%bb%d0%b8%d0%b2%d0%b8-%d0%bb%d0%b5%d0%ba%d0%b0%d1%80%d1%81%d1%82%d0%b2/", "text": "Читател съм на „Труд“ отдавна, той е вестник завоювал авторитет и популярност, с голям принос за развитие на нашето демократично общество, отразяващ най-задълбочено и пълно проблемите и недостатъците в растежа на демокрацията. Във вашия вестник преди време беше отпечатана голяма рекламна публикация със следното много убедително заглавие: „Вече 267 000 души се избавиха от ставни болки в рамките на 36 дни“. Ако приемем, че в България имаме 300 000 и повече болни със ставни болки и те за 36 дни оздравеят, то безработицата ще намалее и благоденствието им ще бъде осигурено. Подобно заглавие не може да се приеме по друг начин освен с възторг и облекчение. Цитирам друг пасаж: „Открит е безоперативен метод за възстановяването на увредените стави“. По-нататък в рекламата е записано: „Революционното откритие е на учени от Чикагския университет по ревматология. Хората, страдащи от дегенеративни изменения на ставите и силна разкъсваща болка, могат най-сетне да се върнат към нормален живот“. Рекламира се медикамента „FLEXA-PLUS“. Цитирам: „Трайна постоянна болка и невъзможност да се движите“, казва професор Джеймс Д. Рейнолдс от университета в Чикаго и продължава: „Няма значение дали ви болят коленете, китките или гръбнака. Няма значение дали заболяването е на генетична основа или в резултат на претоварване на ставите, или затлъстяване. Болката и деформациите на ставите могат да се преодолеят“. Разбира се, публикуваната реклама, не може да не впечатли, да събуди особено голям интерес и вяра в хилядите болни в нашата страна от такова терапевтично и консервативно, а не оперативно лечение. Аз лично, като професор и доктор по медицина, прочитайки тази публикация, силно се впечатлих и се зарадвах, тъй като имам силни ставни болки, най-вероятно от износване, и ми бе отказано оперативно лечение. От досега проведеното консервативно медикаментозно балнеосанаторно лечение не е получен никакъв ефект и реших да се доверя и да използвам описания медикамент „FLEXA-PLUS“ след тази убедителна реклама. След използването му стриктно спрямо указанията, след 45-дневно прилагане и до момента, ефектът от лечението напълно липсва. Болките в коленните стави са с досегашната интензивност и ограниченията в подвижността ми продължават да са налице, както и досега. Месец след като закупих медикамента, ми позвъниха от фирмата пласьор и пожелаха да се информират за ефекта от лечението, както и бих ли желал да поръчам нов флакон от опаковката. Отговорих им съвсем точно и ясно, че от приложението на медикамента няма никакво подобрение. Заявих, че качествата на медикамента не отговарят на написаното в рекламата. Предложих им в качеството ми на лекар и давайки точния адрес на болницата, в която работя, да ми представят един или двама болни, лекувани с гореспоменатия медикамент, на които да се извършат изследвания (пълни клинично лабораторни и образно рентгенови – КАТ или магнитен резонанс на ставите). Господата не приеха това предложение. Дотук изложението е само история. Смятам, че за запазване на авторитета на медиите, е необходимо отпечатаната и разпространена информация за медикамента да бъде потвърдена от научни работници – фармацевти и лекари в научни институти в България. А с такива реклами е пълно навсякъде. По този начин считам, че фактите около медикамента ще станат напълно ясни и ще бъде доказан или опроверган ефекта от него. Това би било от полза за медиите – ще имат по-голямо влияние. Обратната теза е, че информацията е само медийна и няма никаква практическа или научна стойност. Моето лично наблюдение е, че ефекта от лечението с медикамента „FLEXA-PLUS“ за лечение на болки в ставите (широко рекламиран) не отговаря на рекламата. Особено впечатление прави факта, че съгласно рекламата, след втория ден от лечението, болките намаляват, а всъщност това не се получава. Не се получава и рекламираното възстановяване и подхранване на хрущялните клетки. Дълбоко уважавам дейността на професорите Д. Джеймс и Д. Рейнолдс, както и на техния колектив от университета в Чикаго, но моите наблюдения като лекар с дългогодишен стаж в областта, не съвпадат с рекламираното във вестника. Дълбоко се убедих, че рекламните публикации в българските медии в областта на здравеопазването следва да бъдат рецензирани от научни институти в България, като бъде потвърждавана и удостоверявана лечебната стойност и достоверност на резултатите от прилагането на даден медикамент. Буди недоумение и факта, че такъв полезен, според рекламата, медикамент не се продава и предлага в аптечната мрежа в България. Странно е също и това, че медикаментът се предлага почти „нелегално“ чрез доставка само по частен път от специални куриери по домовете. Странен е и начинът му на ценообразуване – струва 156 лева, като първите 100 обадили се до 15 юли 2017 г., го получават само за 47 лева, т.е. 3-4 пъти по-евтин. Разбира се, ценовата политика на фирмата е нейно право, но драстичните разлики будят сериозни съмнения.   Чия е отговорността? Предлагам най-добронамерено подобни „обяви“ или „реклами“, особено на медикаменти, касаещи чувствителния въпрос за човешкото здраве, да бъдат публикувани само след становище на български висши институти или от Държавната инспекция по лекарствата. Все още обмислям при наличие на достатъчно данни, дали да сезирам СРП или същата да се самосезира по глава IV от НК, за да се изяснят фактите и да понесат отговорност лицата, разпространяващи недоказани и неодобрени медикаменти от Изпълнителната агенция по лекарствата.", "date": "2019.08.26", "title": " Спрете рекламите на лъжливи лекарства\t"}
{"url": "https://trud.bg/%d0%bc%d0%be%d1%81%d1%84%d0%b8%d0%bb%d0%bc-%d0%bf%d1%80%d0%b0%d0%b2%d0%b8-%d0%bf%d0%be-200-%d0%bf%d1%80%d0%be%d0%b5%d0%ba%d1%82%d0%b0-%d0%b7%d0%b0-%d1%84%d0%b8%d0%bb%d0%bc%d0%b8/", "text": "Най-голямата руска кинокомпания „Мосфилм“ прави по 200 проекта за филми, телевизионни сериали, ток шоу и др. всяка година. Това каза на пресконференция в рамките на МФФ“Любовта е лудост“ шефката на международния отдел на „Мосфилм“ Елена Владимировна. Тя припомни, че киногигантът е на 95 години вече. Въпреки че е държавно предприятие, „Мосфилм“ работи изключително на самоиздръжка и не само не взема и копейка от държавата, но внася в нея част от приходите си. В кинокомпанията работят 600 души, а отпреди 20 години в нея са започнали мащабни ремонти за възстановяване на студиа и снимачни павилиони. Последният, който е пуснат през месец май, е с толкова добра шумоизлоция, че оръдие да гръмне в него, няма да се чуе навън, както и обратното, посочи Елена Владимировна. Второто направление, по което се работи, е съхранението на костюмите и реквизита, като за целта е създадено ново хранилище. Музикалните студиа са оборудвани с такава технология, която дава възможност за контакт в реално време с продуценти и кинорежисьори, където и да се намират по света, и за това се използват и за чужди продукции. Възстановяването на старите ленти, за да им се вдъхне втори живот, се прави със специално ноу-хау. Изчистваме картината, без да добавяме стерео-звук, посочи шефката на международния отдел. Преди 5 години  на Венецианския фестивал за класика възстановеният велик последен съветски филм „Иди и виж“ на режисьора Елем Климов, заснет по сценарий на Алес Адамович, е класиран  на първо място вместо италианска лента, както е било дотогава. Сега отново във Венеция ще бъде представен филмът“Калина-Алена“ за 90 -годишнината от рождението на Василий Шукшин. Днешното си наименование“Мосфилм“ получава през 1935 г.Логото на киностудиото е скулптурата „Работник и колхозничка“ на Вера Мухина, която за първи път се появява във филма „Пролет“ („Весна“) през 1947 година. Оттогава филмите на „Мосфилм“ започват със заставка, изобразяваща скулптурата „Работник и колхозничка“ на фона на Спаската кула (най-известната, с 4 стенни часовника) на Московския кремъл.", "date": "2019.08.26", "title": " „Мосфилм“ прави по 200 проекта за филми и сериали годишно\t"}
{"url": "https://trud.bg/%d0%b8%d1%80%d0%b0%d0%bd-%d0%b5-%d0%bf%d1%80%d0%be%d0%b4%d0%b0%d0%bb-%d0%bf%d0%b5%d1%82%d1%80%d0%be%d0%bb%d0%b0-%d0%bd%d0%b0-%d1%82%d0%b0%d0%bd%d0%ba%d0%b5%d1%80%d0%b0-%d0%be%d1%81%d0%b2%d0%be%d0%b1/", "text": "Иран обяви днес, че петролът, превозван от иранския танкер, освободен по-рано този месец от властите в Гибралтар, е продаден и купувачът ще определи неговото местоназначение, предадоха световните агенции. Съобщението, направено от правителствения говорител Али Рабией, е поредният обрат в сагата с преследвания от САЩ танкер „Адриан Даря 1“, чието име по-рано беше „Грейс 1“. Корабът, превозващ 2,1 милиона барела суров петрол, беше задържан край бреговете на британската територия Гибралтар на 4 юли по подозрение в нарушаване на санкциите срещу Сирия, а на 18 август беше освободен. Рабией отказа да назове купувача на петрола, който по пазарни цени може да струва около 130 милиона долара, информира БТА. Всеки, който купува петрола, обаче вероятно ще бъде подложен на американски финансови санкции.  „Купувачът на петрола решава какво е неговото местоназначение“, заяви говорителят. Данни за корабоплаването показаха, че танкерът вече не пътува към Турция, както бе съобщено през уикенда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Иран е продал петрола на танкера, освободен от Гибралтар"}
{"url": "https://trud.bg/%d0%b3-7-%d0%bf%d1%80%d0%b0%d1%89%d0%b0-%d1%81%d0%b0%d0%bc%d0%be%d0%bb%d0%b5%d1%82%d0%b8-%d0%b7%d0%b0-%d0%b1%d0%be%d1%80%d0%b1%d0%b0-%d1%81-%d0%bf%d0%be%d0%b6%d0%b0%d1%80%d0%b8%d1%82%d0%b5-%d0%b2/", "text": "Държавите от Г-7 се разбраха да отпуснат 20 млн. евро за борбата с пожарите, бушуващи в Амазония. По голямата част от парите ще бъдат използвани, за да бъдат изпратени самолети, които да се борят с бедствието, според източник, близък до френското президентство, съобщи AFP. Лидерите на страните на срещата от формата Г-7 в Биариц, също така стигнаха до решение да подкрепят план за възстановяване на амазонските гори, който ще бъде изготвен от ООН през септември. По-рано британският премиер Борис Джонсън обяви, че Великобритания ще дари 10 млн. паунда за борба с пожарите в Бразилия.", "date": "2019.08.26", "title": " Г-7 праща самолети за борба с пожарите в Амазонската джунгла"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b5%d1%82%d0%b0-%d0%bb%d0%be%d0%b7%d0%b0%d0%bd%d0%be%d0%b2%d0%b0-%d1%81-%d0%bd%d0%be%d0%b2%d0%b0-%d0%b3%d0%be%d1%80%d0%b5%d1%89%d0%b0-%d1%84%d0%be%d1%82%d0%be%d1%81/", "text": "Моделът Николета Лозанова отново успя да зарадва почитателите си с гореща фотосесия. Плеймейтката промотира новата си козметична линия „NL beauty“, която се очаква да излезе съвсем скоро. Горещите снимки на красавицата събраха хиляди лайкове в Инстаграм, а нейната близка приятелка, певицата Андреа, беше сред първите, които я поздравиха в социалната мрежа за предстоящия проект.", "date": "2019.08.26", "title": " Николета Лозанова с нова гореща фотосесия (СНИМКИ)"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%b2%d1%8a%d1%80%d1%85%d1%83-%d1%81%d1%8a%d0%b2%d0%bc%d0%b5%d1%81/", "text": "Македонският президент Стево Пендаровски допуска да възникнат проблеми и обструкции относно прилагането на договора с България. Той подчерта, че трябва да бъде подкрепена работата на съвместната комисия и да й се осигури възможност да работи, съобщи  С. Изказването бе направено по време на традиционната посланическа конференция в Скопие. „Държавното ръководство има позиция по този въпрос, трябва да бъде подкрепена работата на комисията и да й се осигури възможност за продуктивна работа. Очакваме подобно отношение и от София“, каза още Пендаровски. Според него, не съществуват причини от стратегически или политически характер работата на комисията да не напредва. „Върху съвместната комисия се оказва политическо влияние, което забавя работата й”, констатира президентът и подчерта, че обкръжението около тази комисия се е променило през последните 5-6 месеца и се надява срещата през септември да бъде продуктивна. През последните две години се наблюдава подобряване на имиджа на Македония в Европа и света. Налице е очевиден демократичен подем в страната, заяви македонският президентът и добави, че държавата е демонстрирала европейски подход при решаването на въпроси, които я държаха далече от интеграцията в НАТО и ЕС: спора за името с Гърция и договора за приятелство с България. По отношение на диалога Белград-Прищина Пендаровски заяви, че трябва да се заяви ясно, че не всяко решение на въпроса е от интерес за региона. Това се отнася най-вече до решение, предвиждащо промяна на граници и размяна на хора и територии.", "date": "2019.08.26", "title": " Македонският президент: Върху съвместната комисия се оказва политическо влияние, което забавя работата й"}
{"url": "https://trud.bg/%d0%bc%d1%8a%d0%b6-%d1%81%d1%80%d1%8f%d0%b7%d0%b0-14-%d0%b3%d1%83%d0%bc%d0%b8-%d0%bd%d0%b0-%d0%ba%d0%be%d0%bc%d1%88%d0%b8%d0%b9%d1%81%d0%ba%d0%b8-%d0%ba%d0%be%d0%bb%d0%b8-%d1%81%d0%bb%d0%b5%d0%b4/", "text": "Районна прокуратура – Благоевград е внесла за разглеждане в съда обвинителен акт срещу Георги .Г. заради това ,че е нарязал гумите на автомобилите на съседите си за отмъщение. През нощта на 08.09.2018 г. обвиняемият Г. се намирал в жилището си в гр. Благоевград. Мъжът бил в състояние на емоционално напрежение, предизвикано от междусъседски спор, случил се няколко часа по-рано. Причината за него била игра на деца, които дразнели неговото куче. На свой ред, това станало повод той да излезе на улицата и да отмъсти на съседите си, като унищожи и повреди гуми на ползваните от тях автомобили. Обвиняемият излязъл навън и се насочил към района на ул. „Кръстьо Асенов“ и ул. „Иван Михайлов“, където били паркирани автомобилите на съседите му. С носен от него нож Г. направил прорези на автомобилните гуми, като по този начин унищожил и повредил 14 от тях. Общата стойност на предмета на престъплението възлиза на 1798 лева. Предстои наказателното производство срещу обвиняемия Г.Г. да продължи в съда.", "date": "2019.08.26", "title": " Мъж сряза 14 гуми на комшийски коли след кавга"}
{"url": "https://trud.bg/%d0%bd%d0%b5%d0%b8%d0%b7%d0%b2%d0%b5%d1%81%d1%82%d0%bd%d0%b8-%d0%be%d1%82%d0%ba%d1%80%d0%b8%d1%85%d0%b0-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d0%bc%d0%b0%d0%bb%d0%bc%d1%8c%d0%be-%d0%b8/", "text": "Трима души са хоспитализирани, след като неизвестни открили стрелба по улиците на Малмьо, Швеция, съобщават телевизионният канал SVT Nyheter и БГНЕС. Според полицията, вероятно поне един човек е ранен вследствие на стрелбата. Продължава разпитът на свидетели. Очевидец разказва за лежащи на земята жена и малко дете. Други свидетели твърдят, че жената и детето са откарани с автомобил на Спешна помощ. Квартал „Риберсборг” близо до градския плаж е отцепен, а на мястото работят криминалисти.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Неизвестни откриха стрелба в Малмьо, има пострадали"}
{"url": "https://trud.bg/%d1%87%d0%be%d1%80%d0%b1%d0%b0%d0%b4%d0%b6%d0%b8%d0%b9%d1%81%d0%ba%d0%b8-%d0%bf%d0%be%d1%81%d0%bb%d0%b5%d0%b4%d0%b2%d0%b0-%d1%86%d1%81%d0%ba%d0%b0/", "text": "Черната неделя за ЦСКА последва и бившият капитан на тима Божидар Чорбаджийски. В дебюта си за „Стяуа“ защитникът се провали гръмовно – червен картон и загуба с 0:4 от „Газ Метан“ в шампионатен двубой. Така първо ЦСКА получи звучен шамар с 1:1 с „Дунав“. А румънската авантюра на Чорбаджийски може би ще свърши твърде бързо. ЦСКА прати юношата си под наем до Нова година. Ако „Стяуа“ не активира клаузата за откупуване, защитникът се завръща, без да е желан от треньорския щаб. Дълго време публиката прощаваше гафовете на Чорбаджийски в ключови моменти, но чашата преля. Нищо чудно още в началото на 2020 година от „Армията“ да му търсят нов отбор. Люпко Петрович пък не можеше да намери обяснение за слабата игра на ЦСКА в Русе. „Червените“ атакуваха безспир, но трудно създаваха голови положения. И ако не бе обичайният заподозрян Евандро отборът можеше и да загуби след четири поредни победи над „Дунав“. „ Не знам защо се получи така – промълви Петрович. – Трябва да се подготвим добре за „Левски“.“ Резултатите на ЦСКА през сезона са доста спорни. „Червените“ не успяха да победят „Етър“ у дома (2:2), паднаха от „Черно море“ и дойде дуелът в Русе. „Червените“ нямат успех с повече от един гол разлика в първенството, а само 4:0 над „Титограз“ на старта в Лига Европа беше категоричен триумф. Петрович обяви, че докато е треньор на ЦСКА, не иска Николай Бодуров и Рубен Пинто. И допълни, че ръководството ще решава съдбата им.", "date": "2019.08.26", "title": " Чорбаджийски последва ЦСКА"}
{"url": "https://trud.bg/%d0%bc%d1%8a%d0%b6-%d0%b8-%d0%b4%d0%b5%d1%82%d0%b5-%d1%81%d0%b0-%d0%b2-%d1%80%d0%b5%d0%b0%d0%bd%d0%b8%d0%bc%d0%b0%d1%86%d0%b8%d1%8f-%d1%81%d0%bb%d0%b5%d0%b4-%d0%ba%d0%b0%d1%82%d0%b0%d1%81%d1%82%d1%80/", "text": "Мъж и дете са в реанимацията на областната болница в Сливен след две отделни катастрофи, станали на 25 август, съобщиха от МБАЛ „Д-р Иван Селимински“. 32-годишният пациент е в кома, на командно дишане, с тежка съчетана травма на главата, гърдите, корема и таза. Има опасност за живота му. 11-годишното момиченце е прието със съчетана травма на главата, гърдите и гръбнака. То е в съзнание. При двете произшествия са пострадали спътникът на мъжа, който е в хирургия с гръдна травма и счупване на крака, както и майката на детето. Тя е настанена в гастроентерологията, с анемичен синдром. През изминалите почивни дни са били приети 11 пострадали от 6 катастрофи на територията на Сливенска област. Освен четиримата, в болницата е докарана по спешност и 48-годишна жена със счупени ребра. На останалите пострадали е оказана лекарска помощ, без да се налага хоспитализирането им. Сред тях са двама мъже с травми на главите и две жени от Нова пазар, Шуменско, с гръдни травми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Мъж и дете са в реанимация след катастрофи през почивните дни в Сливенско"}
{"url": "https://trud.bg/%d0%b3%d1%80%d0%b8%d0%b7%d0%bc%d0%b0%d0%bd-%d0%bd%d0%b0%d0%ba%d0%b0%d1%80%d0%b0-%d0%b1%d0%b0%d1%80%d1%81%d0%b0-%d0%b4%d0%b0-%d0%b7%d0%b0%d0%b1%d1%80%d0%b0%d0%b2%d0%b8-%d0%bc%d0%b5/", "text": "Антоан Велики! За такива дебюти мечтае всеки на „Камп Ноу“. Антоан Гризман излезе на митичния стадион и поведе „Барселона“ към 5:2 над „Бетис“. В първия си официален мач на 100-хилядната арена вкара два пъти. Другите попадения бяха на Артуро Видал, Жорди Алба и Карлес Перес. Нямаше ги Лео Меси, Луис Суарес и Осман Дембеле заради контузии. „Бетис“ откри резултата – едва ли „Камп Ноу“ можеше да преживее по-голям кошмар след 0:1 от „Атлетик“ в Билбао в първия кръг. Но затова Гризман струва 120 милиона евро. Французинът е първият през ХХ I  век с два гола в дебюта си на „Камп Ноу“. При второто си попадение Гризман изкопира радостта на баскетболната легенда ЛеБрон Джеймс. След мача французинът призна, че именно американецът и Меси са го вдъхновили за играта. „ Не се срамувам да копирам какво правят Лео и ЛеБрон – коментира Гризман. – Целта ни беше да се подобрим след загубата в Билбао. Има още много какво да се желае. Вкарвам ли голове, то това е заради целия отбор.“ „ Всички в клуба знаехме, че е много важен ден за нас заради контузиите – каза треньорът Ернесто Валверде. – Антоан реагира перфектно на терена. Връща се се да помага на халфовете. Това дори оценявам повече отколкото головете му. Те му дадоха лично спокойствие. Меси е почти здрав. Аз няма да рискувам нито един наш футболист, който не се чувства добре.“ „ Камп Ноу“ видя още едно уникално постижение. Чувал ли е някой за Ансуман Фати? В школата „Ла Масия“ той е звезда. Но е едва на 16 години и 298 дни. Срещу „Бетис“ тийнейджърът стана най-младият футболист, играл за първия отбор на „Барселона“. Рекордът остава за Висенс Мартинес, който през 1941 година дебютира на 16 г. и 280 дни. Сега Фати влезе на терена четвърт час преди края вместо Карлес Перес. Според правилата на Примера дивисион роденият в Гвинея Бисау футболист трябваше да получи разрешение от родителите си, за да излезе на терена. Федерацията забранява на непълнолетни да играят във вечерни двубои, а този стартира в 21 ч местно време. Фати носи фланелката на „Барса“ в в девет мача от младежката Шампионска лига миналия сезон, в които вкара 4 гола и направи 3 асистенции. „ Атлетико“ продължи безгрешния старт на сезона с 1:0 на терена на „Леганес“. Виторо вкара 20 минути преди края.", "date": "2019.08.26", "title": " Гризман накара „Барса“ да забрави Меси"}
{"url": "https://trud.bg/%d1%80%d0%b8%d0%be%d1%81%d0%b2-%d0%b1%d1%83%d1%80%d0%b3%d0%b0%d1%81-%d0%bf%d1%80%d0%be%d0%b2%d0%b5%d1%80%d0%b8-%d1%81%d0%ba%d0%bb%d0%b0%d0%b4-%d0%b7%d0%b0-%d1%81%d1%8a%d1%85%d1%80%d0%b0%d0%bd%d0%b5/", "text": "Регионалната инспекция по околната среда и водите (РИОСВ) – Бургас извърши проверка на склад, в който се съхраняваха негодни за употреба пестициди и други препарати за растителна защита, намиращ се на територията на град Средец. Същите бяха иззети по проект „Екологосъобразно обезвреждане на излезли от употреба пестициди и други препарати за растителна защита с изтекъл срок на годност“. Установи се, че дейностите по пробовземане, анализ, преопаковане, натоварване и извозване на 47 999,80 кг негодни за употреба препарати за растителна защита са приключили. Натоварени са на 3 камиони и пестицидите са изпратени за „Валорек“ – Швейцария, където предстои тяхното обезвреждане. Складът е почистен и саниран.  Проектът „Екологосъобразно обезвреждане на излезли от употреба пестициди и други препарати за растителна защита с изтекъл срок на годност“  по българо-швейцарската програма за сътрудничество има за цел осигуряването на екологосъобразното обезвреждане на 4 388 тона негодни за употреба пестициди и други препарати за растителна защита в 216 склада за съхранение на територията на цялата страна.", "date": "2019.08.26", "title": " РИОСВ-Бургас провери склад за съхранение на пестициди"}
{"url": "https://trud.bg/%d0%bd%d0%b5%d0%b9%d0%bc%d0%b0%d1%80-%d0%b5-%d0%b2-%d0%b7%d0%b0%d0%b4%d1%8a%d0%bd%d0%b5%d0%bd%d0%b0-%d1%83%d0%bb%d0%b8%d1%86%d0%b0/", "text": "Все по-трудни стават преговорите за Неймар. „Пари Сен Жермен“ отказва варианти за бартери, а иска много пари от „Барселона“ или „Реал“. В същото време спортният директор Леонардо нареди сънародникът му да не бъде в групата на отбора. „Барса“ предприе отчаян опит да прати Осман Дембеле като част от бартерна сделка, която досега удря на камък. А ПСЖ претърпя нови удари. При победата с 4:0 над „Тулуза“ у дома контузии получиха другите две суперзвезди Килиън Мбапе и Единсон Кавани. Все още не е ясно колко са сериозни. В един момент може да се окаже, че свръхбогатият клуб остава без всичките си асове в атака. Резервата им Ерих Максим Чупо-Мотинг, бивш съотборник на Тодор Неделев от „Майнц“, вкара два гола.", "date": "2019.08.26", "title": " Неймар е в задънена улица"}
{"url": "https://trud.bg/%d1%81%d0%be%d1%84%d0%b8%d0%b9%d1%81%d0%ba%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%be%d0%b1%d1%8f%d0%b2%d1%8f%d0%b2%d0%b0-%d0%b4%d0%be%d0%bf%d1%8a/", "text": "Софийският университет обяви допълнителен прием за 800 места, които са субсидирани от държавата, съобщават от университета. 4 578 новоприети студенти са се записали след приключване на трите класирания в кандидатстудентската кампания за учебната 2019/2020 година на Софийския университет „Св. Климент Охридски“. 23 от тях са лауреати от национални и международни състезания и олимпиади. 7 148 са кандидатите, подали документи за прием в най-старото висше училище. Изцяло запълнени са местата, субсидирани от държавата, за специалностите: „Психология“, „Английска филология“, „Китаистика“, „Японистика“, „Южна, Източна и Югоизточна Азия“, „Компютърни науки“, „Софтуерно инженерство“, „Информационни системи“, „Туризъм“, „Право“ (редовна форма), „Международни отношения“, „Комуникационен мениджмънт“, „Музикални медийни технологии и тонрежисура“, „Графичен дизайн“, „Физическо възпитание и спорт“, „Икономика и финанси“, „Стопанско управление“, „Счетоводство, финанси и дигитални приложения“ (на английски език), „Журналистика“, „Връзки с обществеността“, „Книгоиздаване“. За всички незаети места в редовна и в задочна форма, субсидирани от държавата, и за незаетите места за обучение срещу заплащане, Софийският университет обявява допълнителен прием при следния график: От 9 до 13 септември 2019 г. е срокът за подаване на документи за участие в допълнителния прием. На 14 септември 2019 г. ще се проведат допълнителни изпити по физика и по теология. Класирането ще бъде обявено на 17 септември 2019 г., а записването на новоприетите студенти ще бъде на 18, 19 и 20 септември 2019 г. Специалностите, за които е обявен допълнителен прием за 800 места, субсидирани от държавата, вижте  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Софийският университет обяви допълнителен прием за новата учебна година"}
{"url": "https://trud.bg/%d0%b4%d0%b0%d0%bd%d1%81-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%83%d1%80%d0%b0%d1%82%d0%b0-%d0%bd%d0%b0-%d0%b8%d0%b2%d0%b0%d0%bd-%d0%b3/", "text": "Държавна агенция „Национална сигурност” (ДАНС) изразява подкрепа за издигнатата кандидатура на Иван Гешев за нов главен прокурор. В становище до Висшия съдебен съвет председателят на ДАНС Димитър Георгиев посочва, че под ръководството на Гешев Спецпрокуратурата и агенцията са провели успешни разследвания по противодействие на тероризма, незаконна миграция, пране на пари, злоупотреба с еврофондове, данъчни престъпления, корупционни престъпления, контрабанда и други. Взаимодействието между Прокуратурата и ДАНС е от важно значение за провеждане на ефективни разследвания, като разширяването на механизмите за сътрудничество в рамките на двете на законовите правомощия на двете институции е единственият способ за постигане на по-добри резултати. Това, от своя страна, води и до повишаване на общественото доверие към тези институции, заявяват от ръководството на ДАНС. В заключение от агенцията заявяват, че Иван Гешев отговаря на законовите, професионалните и нравствените изисквания за заемане на длъжността главен прокурор, поради което подкрепят неговата кандидатура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " ДАНС подкрепи кандидатурата на Иван Гешев за главен прокурор"}
{"url": "https://trud.bg/%d0%bf%d0%b5%d1%81%d0%ba%d0%be%d0%b2-%d0%b2%d1%80%d1%8a%d1%89%d0%b0%d0%bd%d0%b5%d1%82%d0%be-%d0%ba%d1%8a%d0%bc-%d1%84%d0%be%d1%80%d0%bc%d0%b0%d1%82-%d0%b3-8-%d0%b5-%d0%bd%d0%b5%d0%b2%d1%8a%d0%b7/", "text": "Русия не смята, че е възможно връщане към формат Г-8 без съгласието на всички страни от Г-7 по този въпрос, предаде ТАСС, цитирана от БТА. „Разбира се, връщане в „седморката“ е невъзможно по покана на само една от страните, тъй като всички решения се приемат с консенсус“, заяви говорителят на руския президент Дмитрий Песков. Той отговори отрицателно на въпрос дали Москва смята за провокация от страна на президента на САЩ Доналд Тръмп изказването му за връщане към формат Г-8, имайки предвид разногласията сред страните от групата по този въпрос. Песков напомни думите на руския президент Владимир Путин, че за Москва връщането към формат Г-8 не е самоцел. „В същото време Русия не се е отказвала от никакви формати на общуване, но и не възнамерява да натрапва участието на когото и да било“, добави той. Песков отбеляза, че Путин е привърженик на уреждането на добри отношения с всички страни от Г-7. Той посочи, че контактите на Русия с редица страни от „седморката“ се развиват положително и спомена Япония, Италия, Франция и Германия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Песков: Връщането към формат Г-8 е невъзможно без единодушно съгласие"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%bc%d0%b8%d0%bb%d0%b0%d0%bd-%d1%81%d1%82%d0%b5%d1%80%d0%b8%d0%bb%d0%bd%d0%b8-%d1%81%d0%bc%d0%b5/", "text": "Криза безкрай! В този филм вече години наред живее вторият най-успешен клуб във футбола „Милан“. След като УЕФА извади „росонерите“ от Лига Европа за нарушаване на финансовия феърплей, новият сезон стартира с кошмар – 0:1 от „Удинезе“. „ Стерилни сме“, шокиращо коментира дебютиралият в официален мач треньор Марко Джампаоло. Факт – „Милан“ не отправи нито един точен удар към вратата на своя домакин. Джампаоло призна, че вече не брои дните до края на трансферния пазар, защото не очаква да се случи нещо. „ Като изключа нашата немощ в атака, не съм толкова недоволен – продължи треньорът. – Моя задача е да вкарам отбора в най-добра кондиция.“ „ Рома“ и „Дженоа“ сътвориха истински бисер във Вечния град – 3:3. Ченгиз Ундер и Един Джеко вкараха за „вълците“ преди почивката, когато се разписаха Андреа Пинамонти и Доменико Кришито от гостите. През второто полувреме отборите размениха по още един гол – на Александър Коларов за „Рома“ и Кристиян Куаме за „Дженоа“. „ Лацио“ започна вихрено сезона с 3:0 на терена на „Сампдория“ и това е най-голямата победа в първия кръг преди снощния мач „Интер“ – „Лече“.", "date": "2019.08.26", "title": " Треньорът на „Милан“: Стерилни сме!"}
{"url": "https://trud.bg/%d1%86%d1%8a%d1%80%d0%b2%d0%b5%d0%bd%d0%b0-%d0%b7%d0%b2%d0%b5%d0%b7%d0%b4%d0%b0-%d0%b3%d0%bb%d0%b5%d0%b4%d0%b0-%d0%ba%d1%8a%d0%bc-%d0%b4%d0%b5%d1%81%d0%bf%d0%be%d0%b4%d0%be%d0%b2/", "text": "„ Цървена звезда“ може да се окаже спасителният вариант за Кирил Десподов. Футболист №1 на България не попада в плановете на „Каляри“ за новия сезон. Нападателят премина от ЦСКА в Италия за 4,2 милиона евро през зимата, но не се наложи като титуляр. „ Цървена звезда“ мечтае за класиране в групите на Шампионската лига след 2:2 като гост на „Йънг Бойс“ в първия плейоф. Но дори отпадане гарантира групите на Лига Европа. „Звезда“ ще иска да се подсили за предстоящото дълго участие в турнирите и до последния момент ще търси нови играчи. Десподов пък отказа да премине в тим от Серия Б. Завръщане в ЦСКА на този етап не е коментирано. В „Цървена звезда“ вече успешно игра бившият национал Благой Георгиев. Редов с него беше и Ибрахима Гай, любимец на агитката на ЦСКА, който имаше български паспорт.", "date": "2019.08.26", "title": " „Цървена звезда“ гледа към Десподов"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d0%b8%d1%85%d0%b0-%d1%85%d0%be%d1%82%d0%b5%d0%bb-%d0%b2-%d1%81%d0%bb%d1%8a%d0%bd%d1%87%d0%b5%d0%b2-%d0%b1%d1%80%d1%8f%d0%b3-%d0%b7%d0%b0-%d0%bb%d0%b5%d0%b3/", "text": "Инспектори от Министерството на туризма, здравна инспекция в Бургас и представители на Община Несебър извършиха щателна проверка на хотел „Калофер“ в комплекс „Слънчев бряг“. Проверката е заради  , че британски турист в началото на юни се е заразил тук с така наречената легионерска болест, предава  . Проверяващите констатираха, че документите и лицензите за туристическа дейност на хотела са изрядни, условията за настаняване съответстват на неговата категория, а здравните инспектори не откриха нередности в басейните, баните и кухните на заведенията на хотела. Взетите в началото на юли проби също са били отрицателни за наличието на бактерията легионела. От туристическия бранш казаха, че предявяването на различни претенции след почивката на англичани от години се е превърнало в начин за търсене и печелене на парични компенсации от различни рекламации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Провериха хотел в „Слънчев бряг“ за легионерска болест, не са открити нередности"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d1%8f%d0%b2%d0%b0%d1%82-%d0%b4%d0%b5%d1%82%d1%81%d0%ba%d0%b0-%d0%bf%d0%bb%d0%be/", "text": "Доброволци ще възстановят с финансовата подкрепа на Habitat for Humanity порутена и и неизползваема детска площадка в центъра на Лом., в междублоковото пространство зад Общинската художествена галерия „Поломие“. Доброволческата инициатива ще се проведе на 29 август, четвъртък, от 14.00 до 17.00 часа. Преди това, от 9.30 часа в сградата на Общинския пазар гражданите ще могат да се запознаят с най-голямата глобална кампания за достъп до жилище и жилищни права – Build Solid Ground. Това е застъпническа кампания, която работи в над 30 страни по света, под мотото, че всеки човек заслужава да има достоен дом и да се чувства защитен от заплахи към собствеността си. Експерти ще представят темите „Глобални политики за устойчиво развитие на градовете и жилищната политика“ и „Национални политики и добри практики за устойчиво развитие на градовете“. Хората могат да научат каква е националната жилищна стратегия и нейните общински аспекти, какви са градовете на бъдещето и жилищните сгради с почти нулева консумация на енергия, какви общински стратегии могат да се приложат за адаптация към климатичните промени. Ще се дискутира и нуждата от подобряване на правата върху земята. В световен план 75% от хората нямат подходяща документация за земята, на която живеят и милиони живеят в постоянен страх от изселване, нежелаейки да напускат домовете си, които са обитавали понякога цял живот. Експертите на Habitat for Humanity са категорични, че с осигурена собственост или право на ползване, хората живеят без страх от изселване и инвестират повече в своите семейства, общности и бъдеще. “Урбанизацията поставя огромно предизвикателство пред устойчивостта по отношение на жилищното настаняване, но и ако е добре планирана, тя може да служи като мощен инструмент за устойчиво глобално развитие”, каза Минчо Бенов – национален директор на „Хабитат“ – България. В рамките на тригодишната си кампания, „Хабитат“ – България ще посети общините Симитли, Павликени, Лясковец, Горна Оряховица, Ботевград, Самоков, Мездра, Стара Загора, Лом, Правец. През 2018 г. в кампанията участваха Смядово, Търговище, Антоново, Габрово, Кюстендил, Дупница, Несебър, Бургас, Сунгурларе и София, като в информационните дни се включиха близо 1000 участници и доброволци. Проектът Build Solid Ground има за цел да активизира общественото съзнание за подкрепа и солидарност за премахване на жилищната бедност. Той е одобрен и финансиран по направление Development education and awareness raising (DEAR) към EC Directorate-General for International Cooperation and Development (DG DEVCO) и се изпълнява от Habitat for Humanity Bulgaria (Фондация „Подслон за човечеството“).", "date": "2019.08.26", "title": " Доброволци възстановяват детска площадка в Лом"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d1%89%d0%b5-%d0%bf%d0%be%d1%81%d0%b5%d1%82%d0%b8-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bf%d0%be-%d0%bf%d0%be%d0%ba/", "text": "Президентът на САЩ Доналд Тръмп възнамерява да посети Германия скоро по покана на германския канцлер Ангела Меркел. Тръмп обяви намеренията си в кулоарите на срещата на Г-7 в Биариц. „Ще отидем там“, каза той преди срещата с Меркел. Тръмп подчерта, че това е „голяма чест“ за него. „Ще пристигнем там, вероятно, скоро“, добави американският лидер. На въпрос дали може да посети Германия преди предстоящото си посещение в Полша през следващите дни, Тръмп отговори: „Рано е.“ „Но съвсем скоро ще бъдем в Германия“, добави той. По-късно Тръмп заяви, че срещата му с Меркел е била продуктивна. „Много продуктивна среща с германския канцлер Ангела Меркел“, написа той в социалната мрежа „Туитър“.", "date": "2019.08.26", "title": " Доналд Тръмп ще посети Германия по покана на Ангела Меркел"}
{"url": "https://trud.bg/%d0%b1%d0%b0%d0%b7%d0%b0%d1%80-%d0%bd%d0%b0-%d1%81%d0%be%d0%bb%d1%82%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d1%82-%d0%b2-%d0%b1%d1%83%d1%80%d0%b3%d0%b0%d1%81/", "text": "В края на август идва времето да се стяга зимнината, да се приготвят туршии, а скоро ще се наложи да се затисне и киселото зеле. Затова от фондация „Биоразнообразие“ са подготвили уникален базар на солта. Преди да бъде открит базара, експерти ще запознаят присъстващите с предимствата на българската сол и ще демонстрират всички видове сол, които се вадят от водоема край Бургас- Атанасовското езеро. Ще има дегустация на карамел и шоколад със сол, както и зеленчуци, с които може да се опита легендарната Fleur de Sel. По време на базара, който ще е в близост до езерото, ще се състои дискусия за истинската цена на храната и за разхищението й – защо се случва и как да го избегнем. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Базар на солта представят в Бургас"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d1%81-%d1%80%d1%83%d0%bc%d1%8a%d0%bd%d0%b8%d1%8f-%d1%80%d0%b0%d0%b1%d0%be%d1%82%d0%b8/", "text": "Българското и румънско правителство работим по подобряване на енергийната и транспортната свързаност между двете държави. Това заяви вицепремиерът и министър на външните работи Екатерина Захариева пред медиите след посланическата конференция в Букурещ. „Интерконекторът между нашите две държави ще даде възможност и на Румъния за внос на LNG газ и компресорната станция ще бъде довършена до края на тази година“, обясни Захариева. „Нашите две министерства на транспорта работят и по планирания втори мост на Русе, също и по реализирането на проекта за мост между Свищов и Зимнич. Това ще облекчи и трафика между нашите държави, но ще облекчи и търговията и бизнеса между двете държави“, добави още вицепремиера. Захариева коментира, че се вижда ръст в търговията, която е с 7% за 2018 г., спрямо 2017 г. С около 20% се е увеличил броя на туристите. Вицепремиерът благодари за поканата за участие в румънската дипломатическа служба. „Това е годината, когато се навършват 140 години от нашите двустранни отношения и от двете дипломатически служби. За мен е наистина голяма радост да съм тук. Имаме изключително интензивен диалог на двустранно ниво в различни регионални формати. Заедно станахме членове на ЕС имаме и общи предизвикателства между двете държави, които ни обричат на истинско приятелство и задълбочено партньорство“, допълни Захариева.", "date": "2019.08.26", "title": " Екатерина Захариева: С Румъния работим по подобряване на енергийната и транспортната свързаност между страните ни"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8-%d1%83%d0%bd%d0%b8%d1%89%d0%be%d0%b6%d0%b0%d0%b2%d0%b0%d1%82-%d1%81%d0%bd%d0%b0%d1%80%d1%8f%d0%b4%d0%b8-%d0%b2%d1%8a%d0%b2-%d0%b2%d0%b8%d0%b4%d0%b8%d0%bd-%d0%b8/", "text": "Специализиран екип от 10-ти механизиран батальон – Враца от състава на Сухопътните войски беше задействан в 14.20 ч. днес, 26 август, с цел разузнаване и последващо унищожаване на силно корозирал 152 мм снаряд, съобщават от МО. Боеприпасът е открит при изкопни дейности до Банка „ДСК“ в гр. Видин. Транспортирането и унищожаването на открития боеприпас ще се извърши при спазване на всички необходими мерки за безопасност. Ръководител на екипа е старши лейтенант Петър Петров. Военнослужещи от Националния военен университет „В. Левски“ ще извършат утре, 27 август, разузнаване и унищожаване на три боеприпаса, открити в района на „Дунавски драгажен флот“ АД, гр. Русе. При първоначалния оглед е установено, че това са силно корозирали 120 мм снаряди. Ръководител на екипа е подполковник Йордан Терзиев. Днес, 26 август, военнослужещи от 29-ти механизиран батальон – Шумен от състава на Единния център за начална подготовка унищожиха артилерийски снаряд, открит при почистване на обработваема нива в землището на с. Разбойна, област Търговище. Ръководител на специализирания екип е капитан Цветан Владимиров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Военни унищожават снаряди във Видин и Русе"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d0%b4%d0%b0%d0%bd%d0%b0%d0%b8%d0%bb%d0%be%d0%b2-%d0%b7%d0%b0-%d0%b8%d0%bd%d1%86%d0%b8%d0%b4%d0%b5%d0%bd%d1%82%d0%b0-%d0%bd%d0%b0%d0%b9-%d1%81%d1%82%d1%80%d0%b0/", "text": "„Нов етюд от моя живот, който ме накара да се замисля колко е важно движението”. Така Стефан Данаилов определи случката с падането, при която  . „Най-страшното беше болката. На 100 години ще стана, такава болка не съм изживявал. Само си задавах въпроса: „Що бе, какво направих пак?”. Толкова тъпо всичко се случи!”, каза актьорътю пред  . Нелепият инцидент се случва в дома на му в Приморско – спъва се в масичка, в опит да я заобиколи. „Хора, пазете се, защото е много неочаквано! 12 ч. вечерта, тръгвам да си лягам, спокойно, много хубав ден беше, приятен и изведнъж нещо става, дам-дум и нов етюд от моя живот. Това е!”, сподели Данаилов. Самата операция му се сторила като шоу, на което присъствал от първия ред. „И в един момент се чува „Начало!”, ама като „Старт!“ и като се затичаха някакви хора, като дяволи бам-бум – това е някаква нова система на опериране. Днес бях поканен от доктора да видя къде всъщност е извършено деянието, аз си го представях като Магурата, като пещера”, сподели актьорът. Инцидентът го накарал да се замисли, че трябва повече да се движи. С рехабилитацията, която е започнал, актьорът е категоричен, че няма да пропусне нито едно от планираните представления на пиесата „Актрисата”. Въпреки болката, Стефан Данаилов не спира да се шегува. Благодарен е за лекарските грижи и за безкрайната любов, която получава и на сцената и зад нея. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Стефан Данаилов за инцидента: Най-страшното беше болката"}
{"url": "https://trud.bg/%d0%ba%d1%80%d0%b0%d0%bb%d0%b5%d0%b2-%d0%bd%d0%b0%d0%b3%d1%80%d0%b0%d0%b4%d0%b8-%d0%bc%d0%b5%d0%b4%d0%b0%d0%bb%d0%b8%d1%81%d1%82%d0%b8%d1%82%d0%b5-%d0%be%d1%82-%d1%81%d0%b2%d0%b5%d1%82%d0%be%d0%b2/", "text": "Министърът на младежта и спорта Красен Кралев награди с почетни плакети на ММС медалистите от Световното първенство по ММА за момчета, кадети и юноши в Рим (2-4 август). Нашата страна бе представена от 7 състезатели в шампионата, който е и първи в историята за тези възрастови групи. В италианската столица българските бойци спечелиха три медала – 2 златни и 1 сребърен, с които се наредиха на седмо място в отборното класиране. Титли за нашата страна завоюваха Виктор Иванов (кат. до 70.3 кг при юношите до 18 г.) и Виктор Ганев (кат. до 40 кг при кадетите до 16 г.), а Виктор Димитров се окичи със среброто в категория до 40 кг при момчетата до 14 години. Красен Кралев поздрави младите медалисти и им пожела още по-големи бъдещи успехи при мъжете. Председателят на Българската федерация по ММА Станислав Недков благодари на спортния министър за подкрепата и му съобщи, че България е една от първите държави, в които се подготвят млади състезатели и се провеждат състезания за подрастващи. Плакети от министър Кралев получиха и треньорите Деньо Павлов и Светослав Желев.", "date": "2019.08.26", "title": " Кралев награди медалистите от световното по ММА"}
{"url": "https://trud.bg/%d0%b2%d1%8a%d1%80%d0%bd%d0%b0%d1%85%d0%b0-402-%d0%b4%d0%b5%d1%86%d0%b0-%d0%b2-%d1%83%d1%87%d0%b8%d0%bb%d0%b8%d1%89%d0%b5/", "text": "402 деца са върнати в училищата за последната година, съобщиха от дирекция „Образование и младежки дейности“ към Община Варна. От влизане в сила на действащия „Механизъм за съвместна работа на институциите по обхващане и включване в образователната система на деца и ученици в задължителна предучилищна и училищна възраст“ от началото на юни м.г. до края на месец август 2019 г. са извършени 2251 проверки в морската столица. Установени в чужбина са 1691 деца. 26 са издадените актове за административни нарушения на родители, които не са осигурили присъствие в училище на децата си, 18 са с влезли в сила наказателни постановления. С цел превенция са извършени общо 91 проверки на родители на деца в риск от отпадане от училище. През летните месеци работата на екипите продължава. Групите включват експерти от общинската администрация, РУО-Варна, училищата, Дирекция „Социално подпомагане“, МВР, които посещават адреси, обработват протоколи, проследяват движението на децата и учениците.", "date": "2019.08.26", "title": " Върнаха 402 деца в училище"}
{"url": "https://trud.bg/%d1%82%d1%80%d1%83%d0%b4-%d1%82%d1%8a%d1%80%d1%81%d0%b8-%d0%b4%d0%b0-%d0%bd%d0%b0%d0%b7%d0%bd%d0%b0%d1%87%d0%b8-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8-%d1%80%d0%b5/", "text": "„Труд“ търси да назначи политически редактор. Кандидатите трябва да познават добре политическия, икономическия и обществен живот в страната. Основни отговорности: – Ръководи екип политически репортери. – Събира, проследява и проверява информация. Съставя и редактира ясно обосновани и структурирани материали на вътрешнополитическа тематика. Задължително изискване: – 2 години опит на подобна позиция в друга печатна или онлайн медия.", "date": "2019.08.26", "title": " „Труд“ търси да назначи политически редактор"}
{"url": "https://trud.bg/%d1%80%d0%be%d1%82%d0%b0%d1%80%d0%b8-%d0%ba%d0%bb%d1%83%d0%b1-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b8-%d0%be%d0%b1%d1%89%d0%b8%d0%bd%d0%b0/", "text": "Ротари клуб – Велико Търново и Общината ремонтират чешмата в парк „Марно поле” в старата столица. Съоръжението имаше теч, който наводняваше централната алея и създаваше дискомфорт на хората, които се разхождат и отдъхват в парка. Причината за ремонта е, че коритото на чешмата непрекъснато се задръства от всевъзможни отпадъци и затова прелива. Това обясниха ротарианците, които изградиха придобивката през 2012 година. Тогава със собствени средства в размер над 40 000 лева, те направиха и подариха на великотърновци красивата чешма от бял камък. Проектът изработен от арх. Пламен Цанев и скулптурата на проф. Милан Андреев също бяха дарени.  В чешмата бяха вградени символично логата на „Ротари интернешънъл” за последните четири години, като за 2012 логото е било „Мир чрез приятелство”. Скулптурата завършва със знака на  Ротари клуб – Велико Търново. При ремонта в понеделник цялото тяло на чешмата беше вдигнато, за да може под него да се изгради ревизионна шахта и да се намери допълнителен вариант за връзка с канализацията, като целта е реконструкцията да не позволява отново да се появи теч. Средствата за реконструкцията са осигурени от Община – Велико Търново. От кметството и от Ротари клуб призовават гражданите да пазят придобивките, които правят града ни по-красив и създават удобства за жителите и гостите на града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Ротари клуб – Велико Търново и Общината ремонтират чешма\t"}
{"url": "https://trud.bg/%d0%b0%d0%bb%d0%bc%d0%b0-%d0%bc%d0%b0%d1%82%d0%b5%d1%80-%d1%82%d1%8a%d1%80%d1%81%d0%b8-%d0%b1%d0%bb%d0%b8%d0%b7%d0%be-1300-%d1%81%d1%82%d1%83%d0%b4%d0%b5%d0%bd%d1%82%d0%b8/", "text": "От 9 до 13 септември е срокът за подаване на документи Празни са 800 места държавна поръчка, сред които в специалностите “Право”, “Медицина” и “Европеистика” Близо 1300 места в Софийския университет “Св. Климент Охридски” остават незапълнени след трите класирания в кандидатстудентската кампания. Затова от най-стария университет у нас обявиха допълнителен прием за 800 студенти държавна поръчка, както и за 480 платено обучение. За тази учебна година СУ има възможност да приеме 5925 първокурсници, което с 9.2% по-малко спрямо предишната (приети 5714 при възможност за 6526 души). Сега 4578 новоприети са се записали след приключване на трите класирания, а общо кандидатите, подали документи за прием, са 7148, уточняват от университета. Оказва се, че в края на август сред специалностите, за които все още няма достатъчен брой студенти са дори “Медицина” (30 места), “Публична администрация” (4 места), “Политология” (5 места), задочно “Право” (27 места), незапълнени остават и много от филологиите. Запълнените, субсидирани от държавата, специалностите са: “Психология”, “Английска филология”, “Китаистика”, “Японистика”, “Южна, Източна и Югоизточна Азия”, “Компютърни науки”, “Софтуерно инженерство”, “Информационни системи”, “Туризъм”, “Право” (редовна форма), “Международни отношения”, “Комуникационен мениджмънт”, “Музикални медийни технологии и тонрежисура”, “Графичен дизайн”, “Физическо възпитание и спорт”, “Икономика и финанси”, “Стопанско управление”, “Счетоводство, финанси и дигитални приложения” (на английски език), “Журналистика”, “Връзки с обществеността”, “Книгоиздаване”. От 9 до 13 септември 2019 г. е срокът за подаване на документи за участие в допълнителния прием за всичките 1280 свободни места. Класирането ще бъде обявено на 17 септември, а записването ще бъде на 18, 19 и 20 септември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Алма матер търси близо 1300 студенти\t"}
{"url": "https://trud.bg/%d1%82%d0%b0%d0%b2%d0%b0%d0%bd-%d0%be%d1%82-20-000-%d0%bb%d0%b2-%d0%b7%d0%b0-%d0%bf%d0%bb%d0%b0%d1%89%d0%b0%d0%bd%d0%b5-%d0%ba%d0%b5%d1%88/", "text": "20 000 лева да стане таванът за разплащане в брой, предлагат от Експертния клуб за икономика и политика. В момента ограничението е 10 000 лева, а правителството направи няколко опита да го намали. Според анализ на Ernst & Young, за да се постигне ограничаване на сивата икономика с 4,1% от БВП в оптимистичния сценарий, таванът върху плащанията в брой ще трябва да е 20 лева. Ако таванът е на каквото и да било ниво над 60 лв., ефектът върху сивата икономика би бил абсолютно незначителен (по-малко от 1 процентен пункт). Това означава премахване на всички банкноти над 20 лева и сериозна пречка за нормалното функциониране на икономиката. Като допълнителен аргумент срещу прилагането на подобни регулации се изтъкват и гражданските права и свободи за финансова поверителност. “Ограниченията за плащане в брой са особено опасни по време на икономическа криза” отбелязва експертът Георги Вулджев. “Ограничаването на свободната размяна на финансов ресурс, особено в период на ниска ликвидност във финансовата система, неминуемо ще забави възстановяването ни от кризисни периоди”, допълва той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Таван от 20 000 лв. за плащане кеш\t"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8-%d0%bf%d0%b5%d0%bd%d1%81%d0%b8%d0%b8-%d0%b2%d0%b7%d0%b8%d0%bc%d0%b0%d1%82-7449-%d0%b1%d1%8a%d0%bb%d0%b3%d0%b0%d1%80%d0%b8/", "text": "26 души могат да се похвалят с пенсия от Люксембург  Германска пенсия получават 7449 българи, показват данните на Националния осигурителен институт към края на 2018 година. От тях близо половината – 3726 си я харчат у нас, защото живеят в България, а останалите получават парите си чужбина. Общо 41 963 нашенци взимат чужди пенсии и добавки към края на 2018 г. Техният брой през годините нараства, показват още данните на НОИ. За сравнение към края на 2017 г. българите, получаващи пенсии от чужбина, са били 37 700, а през 2014 г. техният брой е бил 27 790 души.  След германските, най-много са гръцките пенсии у нас. Такива взимат 7062 българи, а 5507 нашенци получават пари за работата си в Испания.  Малко над 4530 са българите, натрупали стаж за пенсия в Италия, а над 4 200 са тези, получаващи пенсии от Русия. Има дори един българин, който получава песия от Корея и петима с такива от Исландия. С пенсия от Люксембург могат да се похвалят 26 българи. Въпреки че няма данни точно колко пенсия взимат нашенците със стаж в чужбина, средната пенсия в Люксембург е 87% от средната заплата за страната, която е 4300 евро или над 3700 евро. Според германския пенсионен фонд хората, които са работили най-малко 35 години и които са плащали осигурителни вноски през това време, при пенсиониране получават средно 1219 евро на месец. В Италия пенсията е 65% от заплатата (средно 2300 евро), а в Испания пенсията е 81% от заплатата (средно 2200 евро). Най-висок процент спрямо заплатата получават като пенсия гърците – 96% от заплатата си при средно месечно възнаграждение от 2100 евро.  За сравнение най-ниските пенсии в ЕС са в България – 125 евро. Румънските пенсионери получават средно 175 евро, в Литва – 222 евро, в Естония – 232 евро, в Латвия – 304 евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Германски пенсии взимат 7449 българи\t"}
{"url": "https://trud.bg/%d0%b1%d0%be%d0%b8%d0%bb-%d0%b1%d0%b0%d0%bd%d0%be%d0%b2-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%bd%d0%b0-%d0%ba%d0%be%d0%bd%d0%ba/", "text": "„Казусът „Дарина Такова“ трябва да ни насочи вниманието към това как да подхождаме с внимание и уважение към всеки, който иска да работи с ученици, иска да предаде опит, знания и умения и има качествата за това, но по една или друга причина не се вписва в административните изисквания“. Това каза министърът на културата Боил Банов след срещата с директорът на Националното музикално училище „Любомир Пипков“ д-р Столина Добрева. Двамата се срещнаха в Министерството на културата днес по покана на министър Боил Банов по повод казуса, породен от  . По време на срещата двамата размениха своите гледни точки към ситуацията и обсъдиха как хората на изкуството във всички сфери, които искат да са полезни, да бъдат въвлечени в учебния процес, а не отблъсквани с административни правила. Според него изпълнител от световен ранг, който е имал проблем с гласа не може и не трябва да бъде заставен да пее и да няма друга възможност за доказателства на таланта и преподавателските качества на кандидата. „Добрият ръководител е длъжен да намери баланс, среда, условия за развитие на духа на тези деца и на училището, да намери най-доброто, до което те могат да се докоснат. Това е работата на ръководителя, както и моята работа“, каза министър Боил Банов пред журналисти след срещата. Предстои експерти на Министерството на културата да направят проверка на обявяването на конкурса и условията за провеждането му. „Това са вътрешни правила, които не са наложени нито от МОН, нито от Министерството на културата, а са на самите директори, които имат достатъчно свобода“, поясни министърът. „Ще направим проверка и в другите училища по изкуствата, защото логиката изисква големите творци, които имат желание да влязат в нашата образователна система да бъдат поощрявани за това, а не възпирани от утежнени процедури, за да не върнем утре и други световно признати таланти“, заяви още министър Боил Банов. Според него общата цел е всички заедно да работят за творческото развитие на учениците, за това те да се развиват, да се учат, да се раздават, да черпят опита на най-добрите. На въпрос дали Дарина Такова би приела да работи като консултант в училището, министърът отговори, че в момента това е изцяло работа на директора. Искам да научим тези деца не само на това как да спазват правилата, а на това да уважават личностите, да не бъдат безкомпромисни към болката на хората и да не ги унижаваме, коментира още министър Банов. Преди срещата с директора на НМУ, министър Банов покани на разговор и събрали се пред сградата на Министерството на културата тази сутрин, по време на който бяха обсъдени различни аспекти на казуса и изслушани гледните точки на всички страни.", "date": "2019.08.26", "title": " Боил Банов разпореди проверка на конкурса в Националното музикално училище след скандала с Дарина Такова"}
{"url": "https://trud.bg/%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%8f%d1%82-%d0%bd%d0%b0-%d0%b1%d0%bd%d0%b1-%d1%81-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%b5%d0%bd-%d0%bf%d1%80%d0%b8/", "text": "Управителят на Българската народна банка Димитър Радев получи най-високата оценка – “А”, според годишната класация на списание “Global Finance”. В нея влизат най-добрите шефове на централни банки. Призовете се разпределят сред гуверньорите на 94 държави и са известни под името Global Finance World’s Best Central Banker. Управителите са оценени по постиженията в области като контрол над инфлацията, стабилност на паричната единица, цели, свързани с икономическия растеж, лихвена политика. На банкерите се поставят оценки от “А” (най-високата) до “F” (най-ниската), като награди получават само тези с “А”. Тази година те ще бъдат връчени на церемония във Вашингтон през октомври. Сред призьорите за 2019 г. са и президентът на Европейската централна банка Марио Драги, управителите на централните банки на Великобритаия, САЩ, Ботсвана, Чили, Египет, Грузия, Саудитска Арабия, Катар, Уругвай.", "date": "2019.08.26", "title": " Управителят на БНБ с международен приз"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b3%d0%be%d1%80%d0%b8-%d0%b2-%d1%81%d1%82%d1%80%d0%b0%d0%bd%d0%b4%d0%b6%d0%b0-%d0%bf%d0%bb%d0%b0%d0%bd%d0%b8%d0%bd%d0%b0/", "text": "Пожар в Странджа планина, огънят е в района на село Евренозово. Стихията е пламнала в късния следобед и бързо е обхванала голяма територия, между 200 и 300 дка сухи треви, каза за   кметът на Малко Търново. Местността е силно пресечена и се гаси основно на ръка. На място има една пожарна, още 3 пътуват от Бургас.", "date": "2019.08.26", "title": " Пожар гори в Странджа планина"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-468/", "text": "Горим тонове боклук от Европа ТЕЦ-овете в Сливен, Перник и Гълъбово горят отпадъците. Българските фирми получават по 53 евро на тон.         Тротинетките – бедствие извън закона Когато паднат първите жертви, няма кой да носи отговорност при липсата на регламент.           Изплащат ли се ваучерите за храна при прекратяване на работа? Трудово-правна консултация на „Труд“.           България сред най-добрите места за покупка на имот Избират села край морския бряг или голям град заради девствената природа.               Златното сътресение в Армения Концесия за добив на скъпоценния метал срина рейтинга на премиера-революционер Никол Пашинян.             Казвам го политически некоректно: Хари Труман е масов убиец! Най-отвратителното нещо за един историк е да бъде употребен от политиците, казва историкът академик Георги Марков в интервю за „Труд“.             Защо учителите са изчезващ вид Търсят се и не се намират 1000 „педагогически специалисти“. На прага на учебната година стои страхът, че няма кой да влезе в клас – анализ на Анна Заркова.               Актриса със златно сърце Силует на Ирини Жамбонас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Вижте акцентите в броя на вестник „Труд“ във вторник, 27 август 2019"}
{"url": "https://trud.bg/%d0%b8%d0%b7%d0%bf%d0%bb%d0%b0%d1%89%d0%b0%d1%82-%d0%bb%d0%b8-%d1%81%d0%b5-%d0%b2%d0%b0%d1%83%d1%87%d0%b5%d1%80%d0%b8%d1%82%d0%b5-%d0%b7%d0%b0-%d1%85%d1%80%d0%b0%d0%bd%d0%b0-%d0%bf%d1%80%d0%b8-%d0%bf/", "text": "В ъпрос: Уважаеми д-р Капитанов, Следва ли при прекратяване на трудовото правоотношение да се изплатят по някаква форма на работника или служителя ваучерите за храна, за времето отработено от работника или служителя. Г. Костадинова, гр. Шумен Отговор:  Предоставените на работниците и служителите средства за храна от работодателя под формата на ваучери за храна, не са елемент от трудовото им възнаграждение и следователно не влизат в основата за изчисляване на обезщетенията при прекратяване на трудовото правоотношение. Пълният отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Изплащат ли се ваучерите за храна при прекратяване на работа?"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b8-%d0%bc%d0%b0%d0%ba%d1%80%d0%be%d0%bd-%d1%81%d0%bc%d1%8f%d1%82%d0%b0%d1%82-%d1%87%d0%b5-%d0%b8%d1%80%d0%b0%d0%bd-%d0%bd%d0%b5-%d1%82%d1%80%d1%8f%d0%b1%d0%b2%d0%b0/", "text": "Президентът на САЩ Доналд Тръмп и френският му колега Еманюел Макрон са стигнали до общоото мнение, че Иран не предава трябва да притежава ядрено оръжие и трябва да изпълнява международните задължения в тази област.АФП. Макрон смята, че са създадени условия за срещата на Рухани и Тръмп, за да се обсъди евентуално ново споразумение, което ще намали напрежението между двете страни. Френският президент заяви, че подобна среща може да бъде уговорена през следващите седмици и че той е разговарял за тази възможност с Рухани по телефона, като му казал, че вярва, че може да се постигне споразумение между САЩ и Иран. Макрон съобщи, че е постигната сделка с Тръмп относно дигиталния данък, който би засегнал американските цифрови компании, работещи във Франция. По-рано американският президент предложи да се противодейства на този данък, ако бъде наложен, с мита върху френското вино. Френският президент заяви още, че приветства „точките на сближаване“ на Г-7. Лидерите на САЩ, Великобритания, Германия, Япония, Канада, Италия и Франция се събраха в град Биариц, в югозападна Франция, на тридневна годишна среща на върха на 24 август, за да обсъдят политически, военни, социални, екологични и икономически въпроси.", "date": "2019.08.26", "title": " Тръмп и Макрон смятат, че Иран не трябва да притежава ядрено оръжие"}
{"url": "https://trud.bg/%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%b4%d0%b2%d0%b0-%d0%ba%d0%b0%d0%bc%d0%b8%d0%be%d0%bd%d0%b0-%d0%b7%d0%b0/", "text": "56-годишен мъж е пострадал при катастрофата между два тежкотоварни камиона на пътя между с. Телиш и гр.Луковит, съобщиха от пресцентъра на ОДМВР – Плевен. Около 19.00 часа товарен автомобил „Скания“, управляван от 61 годишен, движещ се в посока София се е блъснал в товарен автомобил „Рено“. При инцидента е пострадал водачът на „Рено“ – 56-годишен. Оказва му се медицинска помощ в Плевенската болница. Временно е затворен главният път и в двете платна. Осигурен е обходен маршрут пред селата Ракита и Радомирци. Огледите продължават. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " 56-годишен мъж е пострадал при катастрофа между два камиона на главния път Плевен-София"}
{"url": "https://trud.bg/%d0%b3%d0%be%d1%80%d0%b8%d0%bc-%d1%82%d0%be%d0%bd%d0%be%d0%b2%d0%b5-%d0%b1%d0%be%d0%ba%d0%bb%d1%83%d0%ba-%d0%be%d1%82-%d0%b5%d0%b2%d1%80%d0%be%d0%bf%d0%b0/", "text": "Няма точни данни за количествата Българските фирми получават по 53 евро на тон В български ТЕЦ-ове се гори боклук от Италия, съобщи депутатът от БСП Таско Ерменков. Пред „Труд” той обясни,че е получил десетки сигнали от граждани, които се оплакват от непоносима смрад и се опасяват от вредни емисии във въздуха. „Когато битови отпадъци се горят в топлофикационните централи, емисиите, които се получават, са изключително вредни. Като капак държавата плаща преференциални цени за това, че уж се използва биомаса за производството на енергия”, заяви Ерменков. Той посочи ТЕЦ-овете в Сливен, Перник и Гълъбово, които според сигналите на граждани горят отпадъци. И трите са свързани с бизнесмена Христо Ковачки. „Италианската държава плаща 200 евро на тон на онези италианци, които събират боклуците там. Те пък плащат 47 евро на тон този боклук да бъде докаран до България и дават по 53 евро за тон на съответните фирми в България, които приемат този боклук. Нямаме точните данни какви са количествата, които идват”. Това обяви по Нова телевизия Ерменков, който е зам.-председател на Комисията по енергетика в НС. Депутатът заяви, че на няколко от централите, които се намират на територията на РИОСВ-Стара Загора, им е издадено становище, че не е необходимо да се прави оценка на въздействието на околната среда (ОВОС), за да горят отпадъци. Пред „Труд” той каза, че и в Сливен имало същото становище. В Русе, заради чувствителността на гражданите по темата „обгазяване” от РИОСВ, били категорични, че е необходим ОВОС. От пристанище Бургас официално отрекоха информацията за пристигащи от Италия и Англия кораби с боклук. Проверка на наш репортер установи,че няколко кораба, натоварени с „каучук и пластмаси”, от Салерно, Италия все пак са акостирали в пристанището. Последно такъв кораб е акостирал в Бургас в началото на месец август. Тези отпадъци са дошли в запечатани контейнери като теглото им е 652 тона. Според източник, пожелал анонимност, изпращач е фирмата Си ен ей си джанс. Отпадъкът в контейнера обаче се води точно така- „каучук и пластмаси”. Въпросът е, че тези контейнери не са били проверени и е твърде вероятно сега да бъде разпоредена проверка. Получатели са няколко фирми във Варна, Стара Загора и други места в страната. Предполага се че после пластмасите се изгарят в Стара Загора и Перник, където ТЕЦ-овете горят такъв отпадък.   Тецовете на Ковачки с апетит да горят боклука Тецовете на бизнесмена Христо Ковачки отдавна имат интерес към боклука, който да използват като гориво. Миналата година една от централите – ТЕЦ „Сливен“ получи комплексно разрешително за изгаряне на неопасни отпадъци – т.нар. RDF (refuse-derived fuel). Такива инвестиционни намерения вече са заявили от ТЕЦ “Бобов дол”, “Топлофикация – Перник” и “Брикел” в Гълъбово. Процедурата за „Топлофикация – Перник“ засега е в застой и няма решение дали ще трябва да изготви ОВОС. Според запознати причината са няколкото сигнали за замърсяване в града миналата година. Експерти предупреждават, че тези инсталации крият нов риск за екологията в тези райони. В инвестиционните предложения е описано, че освен екологични ползи, ще има и полза от намаляването на отпадъците, които общините ще депонират, което означава, че в централите ще се използват и битови отпадъци. Откъде обаче ще идват те не става ясно. В социалните медии вече се появиха снимки как камион с чуждестранна регистрация разтоварва боклуци в “Брикeл” Гълъбoвo. Тогава експерти коментираха, че у нас въобще не трябва да има внос на отпадъци за горене. Те настояха за проверка как товарът е стигнал до Гълъбово и с какви документи. От началото на 2017 г. досега само на ТЕЦ “Бобов дол” Районната инспекция по околната среда и водите (РИОСВ) е наложила санкции в размер на 102 хил. лв. за различни нарушения, включително 50 хил. лв. за депониране на отпадъци. Компанията е глобена и че изпуска непречистени води, че експлоатира инсталацията без сероочистка повече часове от разрешеното и не извършва непрекъснати измервания на обема на димните газове.  В същото време другата ТЕЦ на Ковачки – “Брикел” в Гълъбово, трябваше да спре работа още в края на 2010 г., след като комплексното й разрешително изтече четири години по-рано, когато тя изразходи допълнително позволените є 20 хил. часа без сероочистващи инсталации.     За последните 30 дни не е имало доставка на RDF Кръстина Маринова,  ТРУД, Варна Обработени товари от отпадъци са внасяни на пристанище „Варна-Запад”. Това не са бали с боклуци или насипна смет, за да се депонират, а са нормални товари като всички останали. Това са доставки на RDF (гориво) по силата на сключени договори и според всички изисквания и получени разрешителни от МОСВ, казаха от пресцентъра на „Пристанище Варна „ЕАД. От там уточниха, че за последните 30 дни доставки на RDF не е имало през порта. В производствения процес на „Девня цимент” се използват алтернативни горива, които заменят част от конвенционалните такива. Тогава, когато количеството на конвенционалните не достига, се предприема внос от лицензирани европейски доставчици от Англия и Италия със съответните разрешителни на изпращащата и приемащата държава.   МОСВ официално пред „Труд”: Вносът се регламентира от Брюксел В ТЕЦ-овете не се изгарят вносни отпадъци „По данни на РИОСВ към момента няма ТЕЦ-ове в България, в които се изгарят отпадъци, внесени от чужбина”, гласи официален отговор на Министерството на околната среда и водите, изпратен до „Труд”. „Вносът се регламентира от разпоредбите на европейски регламент №1013/2006. Съгласно Закона за управление на отпадъците е забранен вносът за депониране (складиране – б.а.)”, обясняват от ведомството. Оттам допълват, че когато става въпрос за изгаряне на боклук тип RDF (твърдо гориво, получено от пресовани отпадъци), трябва писмено разрешение, което се издава от Регионалните инспекции по околната среда и водите (РИОСВ). Става ли дума за друг вид отпадък, трябва да бъде получено съответното комплексно разрешително, което се издава от Изпълнителната агенция по околна среда. За това разрешително се извършва преценка дали да има Оценка за въздействието на околната среда (ОВОС).   Януарий Вичев, общински съветник от БСП-Варна:  Имаше екобомба до пристанище „Одесос” Никой не знае къде отива вносният боклук, макар че движението му трябва да се следи от РИОСВ. Преди три години имаше разкъсани бали с отпадъци в пика на лятото, вкарани на пристанище „Одесос”. Боклукът стоя цял месец и беше направо екобомба – мухи, комари, зарази. При един дъжд цялата смрад щеше да отиде в канала море-езеро. Хората наоколо пропищяха от това. После камионите натовариха и извозиха отпадъците-към ТЕЦ-овете ли, не се знае. Следващото лято имаше пак стоварени боклуци, но по-малко и бързо ги извозиха някъде. Кораб със стотици тонове боклук е бил разтоварен на Пристанище Варна-Запад, алармираха в края на м. г. от Обществен Център за Околна Среда и Устойчиво Развитие.   Малайзия връща балите на Европа Правителството на Малайзия обяви в началото на тази година, че започва систематично да връща обратно към западните държави тоновете отпадъци, които те извозват към нея, на основание, че в голямата си част те не са правилно разделени и не подлижат на преработка. През 2018 г. страната се превърна в основна дестинация за боклуците на Запада, след като Китай отказа да ги приема. Властите в Куала Лумпур обявиха в края на май, че започват да изпращат обратно европейските отпадъци в размер на над 3 000 тона, предимно пластмаси за преработване или изгаряне. Успоредно на това президентът на Филипините Родриго Дутерте също обяви, че страната отказва да приеме 69 контейнера с отпадъци от Канада и заплаши да ги остави свободно плаващи в канадски териториални води, ако властите в Отава откажат да ги приемат обратно. Основни износители на отпадъци към Югоизточна Азия са 14 развити страни, сред които САЩ, Канада, Франция, Великобритания, Германия, Италия, Испания и Япония. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Горим тонове боклук от Европа\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%b4%d0%be%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%bf%d0%b5%d1%82-%d1%83%d0%bb%d0%b8%d1%86%d0%b8-%d0%b2/", "text": "Започна доизграждането на пет улици във великотърновския квартал „Картала“. Строителните работи обхващат източната част на улица „Стоян Михайловски“ – до връзката ѝ с ул. „Ангел Каралийчев“, ул. „Васил Априлов“, а също и незавършени участъци от отсечките „Камен Зидаров“, „Петко Ю. Тодоров“ и „Александър Бурмов“. Изграждане на пътни платна и тротоари, асфалтиране, отводняване, оформяне на джобове за паркиране и за поставяне на съдове за смет, монтиране на улично осветление са сред заложените по проекта на Община Велико Търново дейности. След разговори на кмета Даниел Панов с представители на изпълнителната власт финансиране бе осигурено от правителството. Доизграждането на улиците решава проблеми, датиращи от няколко десетилетия. Изпълнен ангажимент от страна на кмета Даниел Панов към жителите на кв. „Картала“ бе и строителството на северната част на улица „Димитър Буйнозов“. Чрез нея съществено бе подобрено транспортното обслужване на жилищния комплекс. Съвсем скоро ще започне и изграждането на улица „Драган Цончев“ в кв. „Зона Б“ – то е част от същия проект. На финал са съгласувателните процедури за отсечката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " Започна доизграждането на пет улици във Велико Търново"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f%d1%82-%d0%ba%d0%bc%d0%b5%d1%82-%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%81/", "text": "Изграждането на 5 забавачки приключва тази година В момента в София се строят 8 нови детски градини. 5 от тях ще са готови до края на годината – в “Дружба”, “Павлово”, “Княжево”, “Нови Искър”, “Студентски”. “Започваме и нови 9 сгради. Инвестициите в образованието са ключов фактор за развитие на икономиката на града и повишаване на качеството на живот”, съобщи столичният кмет Йорданка Фандъкова по време на проверка на строежа на нова забавачка в кв. “Кръстова вада”. Сградата ще е готова до края на годината. След това започва приема на децата – в 4 градински и 2 яслени групи. В градината има и плувен басейн, който ще се затопля от слънчеви колектори. Новата площадка за децата от квартала ще е до сградата на детската градина.", "date": "2019.08.26", "title": " Столичният кмет Йорданка Фандъкова: Строят се 8 детски градини в София"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d1%80%d0%b5%d0%b4-%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%82%d0%b5-%d0%bc%d0%b5%d1%81%d1%82%d0%b0-%d0%b7%d0%b0-%d0%bf%d0%be%d0%ba/", "text": "Страната ни влиза в топ 10 България предлага многобройни и много добри възможности за закупуване на имот. Близо 10 хил. британски граждани наричат страната ни свой дом. Много от тях са се сдобили с имот по време на бума в началото на 90-те години на миналия век, когато имоти можеха да бъдат купени на много ниски цени, пише британският сайт Aplaceinthesun.com. Интересът на британците към покупката на имоти в страната ни продължи и през следващите години, макар и с различна интензивност. Сега интересът отново започва да расте. През 2019 г. България се завърна в топ 10 в класация на Aplaceinthesun на най-добрите страни за закупуване на имот в чужбина от британските граждани. Това е добра новина, коментира Полина Стойкова, управляващ директор на българска компания за недвижими имоти, според която имотната индустрия в страната се е поучила от финансовата криза. “По онова време пазарът беше много млад, но сега можем да прогнозираме тенденциите по-добре. Научихме, че устойчивото развитие ще дойде чрез инвестиции в имоти за собствено ползване или дългосрочни инвестиции, а не чрез спекулативни покупки с цел бърза препродажба. Банките са много по-консервативни в отпускането на ипотечни кредити, а законите за планирането сега са по-стриктни – наред с всичко останало са съсредоточени и върху височината на сградите и плътността на застрояването. Всичко това ще помогне на България да избегне грешки от миналото”, смята Стойкова. В годините на бума страната беше доста проучвана от британци и на пръв поглед във всяко село или ски курорт имаше британски купувач, привлечен от ниските цени и други удобства. Въпреки че продажбите в селските райони са далеч по-малко в сравнение с лудите години, селата, заобиколени от девствена природа, които все пак са близо до морския бряг или до малък или голям град, в момента отново привличат интереса на британците, пише изданието. Колкото до това как Brexit ще засегне покупката на имоти от британски граждани в България, предстои да видим. Но каквото и да се случи интересът към имотите в България никога няма да изчезне, защото която и част от страната да погледнете, цените остават най-ниските Европа, заключава британското издание.   Велико Търново привлича интереса на купувачите Наемите стигат 400 евро Велико Търново и малките селца около планинския град са много привлекателни за покупка на имот от британците. Старата средновековна столица има дълга история и е живописен университетски град, пише британският сайт Aplaceinthesun. Университетът във Велико Търново е вторият по големина в страната и предлага възможности за приходи от отдаване на жилища под наем на всеки, който купи имот в града. Цената на едностаен апартамент започва от 30 хил. евро. Имоти в добро състояние, отдавани под наем на студенти по време на семестъра, носят приходи от наем до 400 евро на месец. Сходни възможности за отдаване на жилища под наем на студенти дават и други университетски градове в страната, сред които Пловдив, София и Варна, отбелязва сайтът. Една трета от всички запитвания в агенциите за имоти във Велико Търново идват от британци. “Инвестициите в имоти в града са стабилни. Селските къщи не се купуват толкова с инвестиционна цел, въпреки че има потенциал за превръщането им в семейни хотели. Повечето селски къщи са подходящи за хора, които искат промяна в начина на живот”, казва Полина Стойкова, управляващ директор на българска компания за недвижими имоти. Извън села като Елена, Балван, Ветринци и Мусина, на до 25 км от Велико Търново къщи, които се нуждаят от ремонт, могат да бъдат закупени за едва 10 хил. евро или дори за по-малко. Ремонтирани двустайни или тристайни къщи в добро състояние с голям двор може да бъдат намерени на цена от около 30 хил. евро, пише Aplaceinthesun.   Пловдив осигурява доходност от 10% Къщите за ремонт вървят по 10 хил. евро Не само селата в северната част на България отново започват да привличат интереса на чуждестранни купувачи. Селата около Пловдив също са на радара на купувачите, пише британският сайт Aplaceinthesun. Пловдив, древен град, разположен на седем хълма, гордо пое ролята си на Европейска столица на културата през 2019 г. Важен римски град, той все още пази много исторически елементи, сред които Стария град с калдъръмените му улици и един от най-добрите амфитеатри в света, пише британският сайт. Известният Медицински университет в града създава търсене на имоти от страна на студенти (цените на едностайните апартаменти започват от 60 хил. евро и от 80 хил. евро за двустайно жилище) и купувачите могат да очакват 10% доходност от отдаване под наем. Извън града, в плодородната земеделска област, цените на имотите са по-ниски, тъй като възможностите за отдаване под наем са по-малки. Традиционни къщи в села като Мътеница са функционални, но не толкова привлекателни на външен вид. Но ако търсите изгодна сделка или къща за ремонт, изборът е голям. Цените на къщите започват от 10 хил. евро за сграда, която се нуждае от пълен ремонт, а тези, които изискват само осъвременяване, се продават за около 30 хил. евро за двустайните имоти, пише сайтът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.26", "title": " България сред най-добрите места за покупка на имот\t"}
{"url": "https://trud.bg/%d0%b1%d0%b3-%d1%85%d1%83%d0%b4%d0%be%d0%b6%d0%bd%d0%b8%d0%ba-%d0%bf%d1%80%d0%b0%d0%b2%d0%b8-%d0%b8%d0%b7%d0%bb%d0%be%d0%b6%d0%b1%d0%b0-%d0%bd%d0%b0-%d0%bb%d1%83%d0%bd%d0%b0%d1%82%d0%b0/", "text": "“Откриването” на първата извънземна артекспозиция ще бъде предавано по цял свят Български творец прави първата в историята на човечеството изложба на Луната. Разбира се, гости и откриване на вернисажа на лунната повърхност няма да има. Проектът на Моно Петра предвижда 12 скулптури да бъдат отнесени поставени на естествения земен спътник с редовен полет на военен товарен кораб. “Скъпи приятели, за мен е огромна чест да ви съобщя, че през пролетта на 2020 г. 12 мои скулптури заминават на мисия до Луната. Това ще е първото разполагане на произведения на изкуството на друго небесно тяло – пише Моно Петра във фейсбук. – Товарен кораб със скулптурите ми ще кацне на неизвестно все още място. Произведенията ще бъдат извадени и разположени на лунната повърхност, където ще останат 8 месеца. Всичко това ще бъде документирано със снимки и видеоматериали. Чувствам се извънредно горд, невероятно щастлив и доста притеснен – това несъмнено е най-голямото предизвикателство в живота ми на творец и човешко същество.” Творби, озаглавени “Колело”, “Майка и баща”, заминават в космоса. Това е един артпроект, който иска да пресъздаде как би изглеждало изкуството на Луната. “Всички заинтересовани ще видят как би изглеждало изкуството на Луната. Идеята е да се види как ще се променят творбите ми по време на пътуването и как ще се трансформират,” каза той в интервю пред “България он еър”. Творецът обясни, че вече преговаря нестандартното събитие да се излъчва на живо в цял свят. “Всички ме сметнаха за луд, но аз им показах, че не съм. Благодаря на медиите за възможността да разкажа за проекта си.” Моно Петра има множество изложби както в страната, така и в чужбина. Негови картини са продавани на търгове по целия свят. “За себе си открих, че рисуването е единственото, в което съзнанието ми може да бъде насочено изцяло в молитва към Господ. Така рисуването ми се видя най-божественото от всички арт занимания,” пише за себе си авторът.", "date": "2019.08.26", "title": " БГ художник прави изложба на Луната\t"}
{"url": "https://trud.bg/%d0%b5%d0%bc%d0%b1%d0%bb%d0%b5%d0%bc%d0%b0%d1%82%d0%b0-%d0%bd%d0%b0-%d0%bf%d0%b8%d1%80%d0%b8%d0%bd%d1%81%d0%ba%d0%b8%d1%8f-%d0%ba%d1%80%d0%b0%d0%b9-%d0%b0%d0%bd%d1%81%d0%b0%d0%bc%d0%b1%d1%8a%d0%bb/", "text": "На 24 и 25 август творците от Ансамбъл „Пирин“ представиха българския фолклор по време на двудневен трансграничен фестивал в Амфиполи, Гърция. Фестивалът е под наслов „Традиции, танци, музика и култура! Артистите от Емблемата на Пиринския край за пореден път впечатлиха чуждестранната публика. Фестивалът се реализира по проект „Интегриране на трансграничното значение на историческите и археологически ценности на България и Гърция в една устойчива тематична туристическа дестинация”, с акроним „Култура без граници“, финансиран по Програма ИНТЕРРЕГ V-A Гърция – България 2014-2020. В рамките на инициативата бяха организирани работилницата за деца и юноши, Културен информационен ден „Популяризиране на културното наследство и устойчиво местно развитие: от планиране до изпълнение“. В Нощ на музиката и танците участие взеха: културно сдружение „Нео епивати”, културно-фолклорна асоциация на Солун „Приятели на традицията”, фолклорен ансамбъл „Пирин“, Благоевград, Полифонична група „Пентатоно“, музикална група „Плагиос.“ В момента тече подготовката за второто издание на фестивал „Балкански игри“, който ще се проведе на 28-29 септември 2019 г в Благоевград. Той е част от част от дейностите по проект „КУЛТУРА БЕЗ ГРАНИЦИ“. По време на форума участие взеха още Министър на вътрешните работи (сектор Македония и Тракия) г-н Теодорос Караоглу, културни дейци и общественици.", "date": "2019.08.26", "title": " Емблемата на Пиринския край Ансамбъл „Пирин“ представи  творчеството си в Амфиполи, Гърция"}
{"url": "https://trud.bg/69-%d1%85%d0%b8%d0%bb-%d0%bd%d0%be%d1%81%d1%8f%d1%82-%d1%85%d0%b5%d0%bf%d0%b0%d1%82%d0%b8%d1%82-%d0%b1%d0%b5%d0%b7-%d0%b4%d0%b0-%d0%b7%d0%bd%d0%b0%d1%8f%d1%82/", "text": "1810 се изследваха за болестта Около 77 000 са болните от хепатит С в България. 90% от тях не подозират, че са заразени. Това означава, че около 69 000 души трябва да бъдат открити преди болест­та в тях да е навлязла в напреднала фаза, когато освен че е много по-скъпо, лечението не винаги е резултатно. Това съобщиха от столичната УМБАЛ “Св. Иван Рилски” по повод кампанията “Да открием липсващите 69 000”, която започна в средата на юли. В нея специален фокус беше поставен върху хората между 34 и 69 г., които в миналото са били изложени на повишен риск от заразяване, тъй като вирусът е открит едва през 1989 г. До тогава продуктите за кръвопреливане не са били изследвани за хепатит. 1810 човека са се изследвали безплатно в хода на кампанията за хепатит В и С като 44 са били положителни. От тях 23-ма са били с активна инфекция, 4 с чернодробна цироза, а двама – с първичен чернодробен рак.", "date": "2019.08.26", "title": " 69 хил. носят хепатит, без да знаят"}
