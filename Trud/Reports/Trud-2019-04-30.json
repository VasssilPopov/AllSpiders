{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%bc%d0%b0%d0%bd%d0%be%d0%bb%d0%b5%d0%b2-%d0%be%d0%b1%d0%b6%d0%b0%d0%bb%d0%b2%d0%b0-%d0%bf%d0%b0%d1%80%d0%b8%d1%87%d0%bd%d0%b0%d1%82/", "text": "Обвиненият в източване на еврофондове Александър Манолев е обжалвал паричната гаранция от 100 000 лева, но съдът я потвърди, съобщиха пред   от прокуратурата. Удължен е срокът за внасянето й – 15 дни. Така, ако Манолев не внесе сумата в следващия половин месец, ще бъде задържан. Бившият зам.-министър на икономиката е обвинен за престъпление, засягащо финансовите интереси на Европейския съюз. Това е първо обвинение на високопоставен държавен чиновник във връзка със скандала „Апартамент гейт“. Манолев подаде оставка от поста и след това беше разследван заради къща за гости, строена с европари, която се оказа в негов имот, недостъпна за туристи и собственост на жена, за която от държавното обвинение изразиха съмнение, че може да е подставено лице. Държавата наложи санкции за над 10 млн. лв. след масова проверка на къщи за гости, изградени с евросредства. В рамките на седмица са проверени над 110 обекта. Акцията започна по заповед на премиера Бойко Борисов и главния прокурор Сотир Цацаров. Ще бъдат проверени абсолютно всички къщи за гости, построени у нас с европейски средства. Това са над 700 проекта, като всеки от тях е финансиран с до 200 000 евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Александър Манолев обжалва паричната гаранция от 100 000 лева"}
{"url": "https://trud.bg/%d0%b5%d0%bc%d0%b8%d0%bb-%d1%80%d0%b0%d0%b4%d0%b5%d0%b2-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d0%be%d1%82%d0%ba%d1%80%d0%b8%d0%b2%d0%b0%d0%bd%d0%b5%d1%82%d0%be-%d0%bd/", "text": "С водосвет за здравето на жителите на силистренска област и благополучието на страната и региона, днес ГЕРБ-Силистра постави символичен старт на кампанията си за европейските избори на 26 май. Той бе отслужен в православния храм „Св.Св. първоапостоли Петър и Павел“ в Силистра от отец Добри Чаков. В храма присъстваха кандидататът за евродепутат от ГЕРБ Емил Радев, областният координатор на ГЕРБ-Силистра  Тодор Тодоров, ръководителите на общински партийни структури, членове на областния предизборен щаб, кметове, членове и симпатизанти на ГЕРБ. Избори 2019. Платено съдържание. Купуването и продаването на гласове е престъпление.", "date": "2019.04.30", "title": " Емил Радев присъства на откриването на предизборната кампания на  ГЕРБ-Силистра\t"}
{"url": "https://trud.bg/%d0%bd%d0%be%d0%b2%d0%be-%d1%81%d0%b5%d0%bb%d0%be-%d1%81%d1%8a%d0%b7%d0%b4%d0%b0%d0%b2%d0%b0-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%be%d0%b1%d0%b7/", "text": "Летовище “Свети Константин” има трайно население, мотивират предложението си от областната администрация на Пазарджик Летовище “Свети Константин” в община Пещера, Пазарджик, се е сдобило с трайно население и затова се превръща в най-новото село у нас. Това реши Министерският съвет. Областният управител на Пазарджик е предложил населеното място да носи името “Свети Константин”. Със създаването му общият брой на селата в страната ще стане 5000. Административно-териториалната промяна се извършва според Закона за административно-териториалното устройство на Република България. Установено е трайно заселване на население в съществуващото селищно образувание, чиято територия е определена с устройствен план, наличие на постоянно живеещо население и социална и инженерна инфраструктура, уточниха от МС. “Притеснява ме да се откриват нови села, при положение, че в момента България има около 650 обезлюдени такива – те са налице с всичката инфраструктура, с всичките къщи и т.н. и в тях няма нито един жив човек. Село по този начин у нас не е създавано, при тази демографска криза. В България има 5400 селища. От тях 700 са без нито един човек, а други 900 са с 10 души. До 5 години и те ще бъдат без човек, тоест над 1000 от селищата изчезват”, коментира пред “Труд” социалният психолог акад. д-р Петър Иванов, директор е на Демографския институт към БАНИ и допълни, че у нас селищата с наименованието Ново село са около 50.", "date": "2019.04.30", "title": " Ново село създава правителството (обзор)\t"}
{"url": "https://trud.bg/%d1%81%d1%8a%d0%bb%d0%b7%d0%be%d1%82%d0%b2%d0%be%d1%80%d0%b5%d0%bd-%d0%b3%d0%b0%d0%b7-%d0%b8-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d0%ba%d0%b0%d1%80%d0%b0%d0%ba%d0%b0%d1%81-%d0%b3%d1%83/", "text": "Звуци от откоси на автомат се носят по улиците на Каракас, където днес ситуацията се изостри, след като група военнослужещи премина на страната на Хуан Гуайдо. По-рано Гуайдо обяви началото на последния етап от плана си за сваляне на венецуелския президент Николас Мадуро – операция „Свобода“. Опозиционният лидер публикува видеообръщение в туитър, в което заедно с него са лидерът на опозиционната партия „Народна воля“ Леополдо Лопес и войници. Лопес, който беше под домашен арест от юли 2017 г., съобщи в Туитър, че е бил освободен от военните и призова венецуелците да излязат по улиците на мирни протести. „Народът на Венецуела постави началото на края на узурпацията. В този момент съм на среща с основните военни подразделения на въоръжените ни сили, започвайки заключителния етап на операция „Свобода“, написа Гуайдо в Туитър. Гуайдо каза, че е във военновъздушна база „Ла Карлота“ в Каракас и прикани поддръжниците си да се съберат там. Стотици поддръжници на опозицията се стекоха на улиците, за да отговорят на призива на Гуайдо, но полицията веднага се намеси и разпръсна демонстрантите със сълзотворен гaз. На свой ред правителството осъди извършващия се „опит за държавен преврат“. Президентът Николас Мадуро заяви, че е говорил с военните лидери на страната и те са му показали „пълна лоялност“. „Нерви от стомана“, написа Мадуро в „Туитър“. „Призовавам за максимална народна мобилизация, за да бъде обезпечена победата за мира. Ние ще победим“. Веднага след публикацията на клипа на Гуайдо, министърът на отбраната на Венецуела Владимир Падрино Лопес информира, че въоръжените сили на страната запазват твърдата си вярност към Конституцията и законния президент Мадуро. „В момента сме напът да влезем в сблъсък и да неутрализираме малка група изменници сред военните, разположили се на естакадата „Алтамира“, за да насърчат държавен преврат“, съобщи в Туитър министърът на комуникациите Хорхе Родригес. „Призоваваме народа да остане максимално бдителен, за да предотвратим, заедно със славните ни боливарски въоръжени сили, опита за преврат и да запазим мира“, добави той. Верният на президента Мадуро председател на Конституционното събрание на Венецуела Диосдадо Кабельо призова поддръжниците на правителството да се съберат пред президентския дворец в Каракас. САЩ изразиха подкрепа за Хуан Гуайдо. „С вас сме!“, написа в туитър вицепрезидентът Майк Пенс, адресирайки думите си до Гуайдо, парламента и „всички обичащи свободата венецуелци, които излязоха по улиците днес“. Пенс допълни, че „Америка ще остане с вас докато свободата и демокрацията не бъдат възстановени“. Говорител на Вашингтон коментира, че „Белият дом „следи и изчаква“ развитието на ситуацията във Венецуела, надявайки се, че резултатът ще бъде „демокрация и свобода за хората“. Руският президент Владимир Путин обсъжда ситуацията във Венецуела със съветниците си по сигурността. Местните медии цитираха говорителя на Кремъл, Дмитрий Песков, който каза, че на срещата е обърнато „значително внимание на съобщенията относно опитите за военен преврат във Венецуела“. Куба и Пери осъдиха действията на Хуан Гуайдо, а правителството на Испания призова за избягване на всякакви кръвопролития и мирен преход към демократични избори.", "date": "2019.04.30", "title": " Сълзотворен газ и стрелба в Каракас, Гуайдо обяви началото на операция „Свобода“"}
{"url": "https://trud.bg/%d0%be%d1%82%d0%bc%d1%8a%d1%81%d1%82%d0%b8%d1%82%d0%b5%d0%bb%d0%b8%d1%82%d0%b5-%d0%ba%d1%80%d0%b0%d1%8f%d1%82-%d1%81%d1%87%d1%83%d0%bf%d0%b8-%d0%b1%d0%be%d0%ba%d1%81-%d0%be%d1%84/", "text": "Филмът вече е събитието на годината в развлекателната индустрия  „Отмъстителите: Краят” – епичната тричасова улминация на цялата споделена филмова комикс вселена на „Марвел” надскочи дори и най-смелите очаквания и прогнози за финансовия си старт на глобалния пазар. Само за премиерния си уикенд на почти всички пазари филмът тръгна с немислимите и нечувани 1,2 милиарда долара от продадени билети. От тази сума над 350 милиона долара са направени в САЩ, а 330 милиона са от Китай. Стартът на „Отмъстителите: Краят” счупи общо над 20 различни бокс-офис рекорда. В България комиксовата екстраваганца също премаза конкуренцията и окупира първото място с повече от един милион лева приходи. „Отмъстителите: Краят” е епичната кулминация на 22 взаимосвързани филма с марката „Марвел” и четвъртата финална част от сагата на Отмъстителите. Целият маркетинг на продукцията беше насочен към идеята, че всичко свършва и това е поп-културното събитие, което не трябва да се пропуска. Първият филм от поредицата „Отмъстителите” излезе през 2012-а и направи 1,5 милиарда долара. Вторият нахлу в кината през 2015-а и повтори резултата. Третият доминира бокс-офиса миналата година и инкасира малко над 2 милиарда долара. Сега всички тези постижения изглеждат „скромни” на фона на историческия старт на четвъртия и финален филм. Заглавието вече е събитието на годината в развлекателната индустрия. Големият въпрос вече е дали „Отмъстителите: Краят” ще измести „Аватар” като най-касовият филм в света. Фантастичният екшън на Джеймс Камерън заема първото място с 2,8 милиарда долара глобални приходи от билети. Следващите две седмици ще покажат дали комиксовата мегапродукция ще продължи да привлича зрители, а шансовете за детрониране на „Аватар” към момента изглеждат доста солидни.", "date": "2019.04.30", "title": " „Отмъстителите: Краят” счупи бокс-офис рекордите и влезе в историята\t"}
{"url": "https://trud.bg/%d0%b7%d0%b2%d0%b5%d0%b7%d0%b4%d0%b8%d1%82%d0%b5-%d0%ba%d0%be%d0%b8%d1%82%d0%be-%d0%be%d1%82%d0%ba%d0%b0%d0%b7%d0%b2%d0%b0%d1%82-%d0%b4%d0%b0-%d0%bd%d0%be%d1%81%d1%8f%d1%82-%d0%b3%d1%80%d0%b8%d0%bc/", "text": "Звездите рядко се показват без грим, но въпреки това в Холивуд все пак има някои известни личности, които отказват да се гримират, като класацията води Алиша Кийс, тъй като за последните 3 години тя упорито не носи никакъв макияж, включително и на червения килим. В галерията сме подбрали снимки на едни от най-популярните и обичани актриси и певици, които стриктно се придържат към естественото си излъчване. Сред тях са Елън Пейдж, Деми Ловато, Камерън Диас, Джиджи Хадид и други. Докато някои звезди не носят грим, защото искат да дадат на кожата си почивка, други се стремят да покажат на своите последователи, че не винаги изглеждат съвършено и по този начин да ги насърчат да бъдат естествени.", "date": "2019.04.30", "title": " Звездите, които отказват да носят грим"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bd%d0%be%d1%81%d0%b8-%d0%be%d1%82%d0%b3%d0%be%d0%b2%d0%be%d1%80/", "text": "Кметът Йорданка Фандъкова носи отговорност за пейките за 10 000 лева. Това заяви лидерът на БСП – София и председател на групата на социалистите в СОС Калоян Паргов по повод разкритието в медиите днес за безумно скъпата мебелировка в централната градска част. „Генезисът на този проблем е в самия проект, коментира той. – Параметрите са заложени преди 3 години като изисквания. И не приемам Столична община и кметът Йорданка Фандъкова да се крият зад изпълнителите „Джи Пи Груп“ и „ПСТ Груп“, които трябва да отговорят на тези условия“. Калоян Паргов поиска публично обяснение от Йорданка Фандъкова и нейния екип, които са възложители на обществените поръчки. „Всички сме свидетели на цялата сага около ремонта на улица „Граф Игнатиев“ – изборът на плочките, начинът на подреждането им, цветът до перките на акули, надгробната плоча и за капак бюст-паметникът на премиера. Всичко това е един огромен абсурд и много голям провал на Столична община и лично на кмета Фандъкова“, заяви той. Според лидера на БСП – София очевидно силно завишените цени на отделните елементи от градската мебелировка са пореден пример за това как управляващите в Столична община пилеят парите на данъкоплатците. „Гражданското общество е много чувствително на тази тема и с право. Затова трябва всички заедно да спрем това прахосване на средства, коментира той. – Само ще припомня, че преди време един заместник-кмет си тръгна заради 3-4 пъти завишена цена на един спирко-навес. Всички помним тази сага с Любомир Христов. Очевидно и сега трябва да има оставки в Столична община. И не виждам друг, освен Йорданка Фандъкова, който да може да поеме тази отговорност, макар че й остават само няколко месеца още на поста“. Калоян Паргов добави, че 10 000 лева струва на Столична община изграждането на едно място в детска градина. „Толкова е разходът по разчет за осигуряване на всичко необходимо в една нова детска градина за отглеждането на едно дете в нея, обясни той. – И същата цена за една пейка на „Граф Игнатиев“?! Малко ми е трудно да ги приравня двете неща“.", "date": "2019.04.30", "title": " Калоян Паргов: Фандъкова носи отговорност за пейките за 10 000 лв.\t"}
{"url": "https://trud.bg/%d0%bd%d0%b0%d0%b4-%d0%bf%d0%be%d0%bb%d0%be%d0%b2%d0%b8%d0%bd%d0%b0%d1%82%d0%b0-%d0%be%d1%82-%d0%b4%d0%b0%d0%bd%d1%8a%d1%87%d0%bd%d0%b8%d1%82%d0%b5-%d0%b4%d0%b5%d0%ba%d0%bb%d0%b0%d1%80%d0%b0%d1%86/", "text": "Успешно приключи данъчна кампания 2019 г. Над половин милион данъчни декларации от граждани са подадени към края на работния ден на 30 април, сочат данните на НАП. Електронната система за деклариране на доходите ще продължи да функционира до полунощ, допълват от приходното ведомство. Повече от половината данъчни декларации за доходите на физическите лица са подадени по интернет с персонален идентификационен код (ПИК) на НАП или електронен подпис, като 2019 е първата година, в която електронните формуляри са повече от хартиените. От началото на годината до момента чрез електронната система за плащане (т.нар. виртуален POS) и чрез физическите POS терминали в офисите на НАП са платени над 70 млн. лв. без такси. От приходната агенция съобщават още, че през 2020 г. декларирането на доходите ще бъде значително по-лесно за хората, които имат ПИК или електронен подпис. Тогава всички доходи от трудов договор, както и хонорарите и възнагражденията по граждански договори, ще бъдат предварително попълнени от НАП в данъчните декларации на гражданите и те ще имат възможност да ги прегледат, коригират и допълнят при нужда.  „Отчитаме успешна данъчна кампания 2019 г. Благодаря на колегите в НАП за професионализма и очаквано добрия резултат. Виждаме ясна тенденция на ръст на електронното деклариране и плащане, ще продължим да работим за усъвършенстване на електронните услуги“, каза в края на кампанията директорът на „Обслужване“ в НАП Боряна Георгиева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Над половината от данъчните декларации тази година са подадени онлайн"}
{"url": "https://trud.bg/%d0%b6%d1%8a%d0%bb%d1%82-%d0%ba%d0%be%d0%b4-%d0%b7%d0%b0-%d1%81%d0%b8%d0%bb%d0%b5%d0%bd-%d0%b2%d1%8f%d1%82%d1%8a%d1%80-%d1%83%d1%82%d1%80%d0%b5-%d0%b2%d0%b8%d0%b6%d1%82%d0%b5-%d0%b2-%d0%ba%d0%be/", "text": "За 8 области на страната е в сила жълт код за силен вятър на 1 май. Това сочи справка на сайта на Националния институт по метеорология и хидрология. Очаква се силен вятър с пориви до 22- 24 м/сек. Предупреждението важи за областите Видин, Монтана, Враца, Плевен, Велико Търново, Русе, Разград и Силистра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Жълт код за силен вятър утре, вижте в кои области"}
{"url": "https://trud.bg/%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%bf%d0%be%d0%b8%d1%81%d0%ba%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%b7%d0%b0%d0%bc-%d0%b8%d0%b7%d0%bf/", "text": "По разпореждане на премиера Бойко Борисов министърът на земеделието, храните и горите Румен Порожанов поиска оставката на зам.-изпълнителния директор на Държавен фонд „Земеделие“ Иванка Багдатова-Мизова, съобщават от МЗХГ. Причината е информация, че телефонът й е обявен в сайт за резервации (www.hoteliinfo.com) на къща за гости „Тара“ в с. Юндола. Предстои да бъде извършена проверка. Иванка Багдатова-Мизова подаде своята оставка и тя ще бъде приета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Порожанов поиска оставката на зам.-шефка на фонд „Земеделие“\t"}
{"url": "https://trud.bg/%d1%80%d0%be%d0%b1%d0%be%d1%82%d0%b8-%d0%b8%d0%b4%d0%b2%d0%b0%d1%82-%d0%b2-%d1%81%d0%be%d1%84%d0%b8%d1%8f-%d0%bf%d1%80%d0%b5%d0%b7-%d0%bc%d0%b0%d0%b9/", "text": "Българи показват безпилотен самолет Роботи, киберобувки, летящ ховърборд, умни очила, дронове – това са само част от технологичните иновации, които ще превземат НДК на 14 и 15 май, когато над 10 хил. посетители от 115 държави ще посетят Webit.Festival Europe – най-голямото събитие за дигитални технологии, иновации и предприемачество в Европа. Очаква се най-модерните роботи да дебютират на фестивала. Основателите на калифорнийската компанията Realbotix ще доведат в България хитовите роботи-компаньони, а Furhat Robotics ще представят социалния робот, с който може да говориш на всякакви теми. Посетителите ще видят и дебютните технологии, с които може да полетят в небето – Hoverbike и FlytCycle. Летящите мотори Hoverbike могат да достигнат височина до 5 метра над земята и до 100 км/ч, докато FlytCycle летят доста по-ниско – до два-три метра и са изцяло електрически.  На изложението ще бъдат показани и умни очила Pocket Sky, които излъчват ултравиолетова светлина в очите, чрез която организмът се приспособява по-бързо към смяната на часовата зона. Базирана във Виена компания ще демонстрира и иновативни киберобувки – технология, която се използва при прожектирането на игри във виртуална реалност. Българите, за които „Труд“ писа преди година, също ще са на фестивала. Двамата братя Свилен и Константин Рангелови и техният екип проектираха безпилотен самолет за доставки, който има капацитет да пренася до 350 килограма и с едно зареждане може да прелети разстояние от 2500 километра.", "date": "2019.04.30", "title": " Роботи идват в София през май"}
{"url": "https://trud.bg/%d0%bf%d1%80%d0%b5%d0%b2%d1%80%d0%b0%d1%82%d1%8a%d1%82-%d0%b7%d0%b0-%d0%ba%d0%be%d0%b9%d1%82%d0%be-%d0%b2%d1%81%d0%b8%d1%87%d0%ba%d0%b8-%d0%b3%d0%be%d0%b2%d0%be%d1%80%d1%8f%d1%82/", "text": "Заради тези избори всякакви оръжия влизат в употреба. И точно в страстната седмица политиците започнаха да се замерят с „разкрития“ кой подготвя военен преврат, без дори да имат идея какво означава това. За това реших да опиша един възможен преврат, като използвах знанията си за преврата на „черните полковници“ в Гърция през 1967 г., за да спрат идването на левицата на власт чрез избори, чилийският преврат на генерал Пиночет срещу лявото правителство на Алиенде, преврата в Полша, за да спаси социалистическото правителство, а също и нашият исторически опит от 1934 г. Прибавих реакцията на телевизиите. Ако ви се стори смешно- усмихнете се снизходително, ако ви плаши, сменете бързо темата. Ранна сутрин, зазорява. Дочува се тътен. От Горна баня по покритите с утринна роса павета идват танковете. Онези танкове от репликата на Петър Младенов. След половин час те заемат позиции пред парламента, Министерския съвет, пощата, БНБ, БНТ, БТВ, радиото. Из престижните квартали шетат военни джипове. От тях изскачат тежковъоръжени командоси. Застават на пост пред избрани апартаменти.Извеждат някакви важни хора с белезници на ръцете. Познати физиономии, останали без маските на всесилие. Започва сутрешното предаване по БТВ. Бареков се появява с военна униформа. „Добро утро, уважаеми зрители. Имаме новина…“. Бареков обяснява,че е мобилизиран от военните, за да изпълнява заповедите им. Чете съобщение: „Верни на патриотичния си дълг бойни части на българската армия са извършили преврат. Конституцията е суспендирана. Арестувани са министри и политически лидери. Други са под домашен арест. Цялата власт минава в ръцете на Комитет на националното спасение, съставен от патриотично настроени офицери. Мотивите за преврата- политическите партии водят страната към катастрофа. Демократичните институции са се превърнали в прикритие за грабителите на народното богатство. Отменят се предстоящите избори, защото след тях в страната щяло да бъде установено пълно господство на мафията. Военните ще се оттеглят от властта, след като страната премине през оздравителен процес и бъдат установени ред и законност.“ Хората прещракват телевизионните канали. БНТ предава класическа музика като при смъртта на държавен ръководител. Няма кой да каже какво да правят. Нова телевизия е забравена в суматохата. Няма я в старите планове за окупация на електронните медии. Виктор и Ади гледат смени видеоклипове. „Милене, конкуренцията предава някакви страшни новини“, обажда се Ади. Виктор свива презрително устни: „Ние с политика не се занимаваме.“ Единствено Сашо Диков е реагирал светкавично и предава преврата на живо. Всъщност няма какво да се предава. Камерите показват празния площад пред Народното събрание със самотните танкове. Няма съпротива, няма протести. За да запълни дупката, Сашо разговаря с известен професор. Професорът прави паралел с преврата от 1934 г. И тогава партиите са загубили всякакъв авторитет и военните взимат властта.Страната се стабилизира. Сашо се нервира: „Какви ги говориш, нима подкрепяш преврата? Да не са те поканили за министър на културата?“ Професорът премълчава, че по традиция военните преврати избутват на власт ангажирани професори. Сашо започва да чете собствена информация, която се базира на слухове. Соломон Паси е заварен от преврата в САЩ. Загубена е каузата му да стане генерален секретар на НАТО, но може да оглави правителство в изгнание. Любен Дилов-син до последно се смее, мислейки, че някой повтаря нов вариант на козлодуйското предаване на „Ку-ку“. Генерали в оставка не са изненадани от преврата, но са изпреварени от по-младите чинове. Превратаджиите предлагат на Орешарски да оглави правителството. Той приема като национално отговорен човек. Търси се министър на външните работи, да „обере“ реакциите в чужбина. Хората се страхуват да излязат на улицата, но четат трескаво сутрешните вестници, за които са абонирани. В тях няма и дума за преврата, само жълти новини. Хората не знаят, че скоро няма да четат такива новини. Превратаджиите са моралисти. Националният стадион е превърнат в затвор на открито. Освен политическите противници, там докарват с белезници и цялата артистична армия от чалгаджии, рапъри, джендъри и всякаква подобна сволоч. Папи Ханс го влачат по земята. Милко Калайджиев си търси мустаците в тревата на стадиона. Само Евгени Минчев запазва достойнство и се опълчва на мъчителите. Превратът има пълен успех. Мъглата започва да се вдига. Пустите улици оживяват от забързани хора. Отиват на работа. Нищо не може да изненада хората. Те са претръпнали от застъпващите се скандали. Нищо не може да раздвижи гражданската им съвест. Човек се пита какво още трябва да се случи, за да се стресне този народ. Ако някой се страхува за изборните резултати, сега му е времето. Ето, това е идеалното време за военен преврат. Добре, че и затова няма хора, нали няма армия. А дали е така? Да сменим темата.   Всичко си идва на мястото Не може да се отрече- усети се полъха на свободата и всичко започна да си идва на мястото. Социолозите почти синхронно отбелязаха промените в предизборните настроения. Идват изборите и лесно ще сравним резултатите с техните прогнози. Клакьорите на властта изведнъж станаха диалогични и започнаха да обсъждат аналитично „грешките“ на управляващите. Не можеш да ги познаеш. А журналистите- критични, нападателни, смели. Сега е времето да направят име. Дано нещо остане от тази промяна и след изборите.", "date": "2019.04.30", "title": " Превратът, за който всички говорят\t"}
{"url": "https://trud.bg/%d0%bc%d0%b0%d1%80%d0%ba-%d0%b7%d1%83%d0%ba%d1%8a%d1%80%d0%b1%d1%8a%d1%80%d0%b3-%d0%b8%d0%b7%d0%be%d0%b1%d1%80%d0%b5%d1%82%d0%b8-%d0%bc%d0%b0%d1%88%d0%b8%d0%bd%d0%b0-%d0%b7%d0%b0-%d1%81%d1%8a/", "text": "Създателят на Facebook Марк Зукърбърг разкри, че е изобретил машина за сън – Sleep Box – благодарение на която жена му Пресила ще си набавя необходимия сън, грижейки се за двете им деца – Макс на 3 години и Август на година и половина. „Да бъдеш майка е трудно и тъй като имаме деца, на Пресила й е много трудно да спи. Тя постоянно се буди и проверява часа на телефона си, за да разбере кога ще се събудят децата и така всъщност тя самата не се наспива“, признава Марк пред People и допълва: „Като инженер, да създам машина, която да помогне на партньора ми да спи по-добре, според мен е най-добрият начин да изразя любовта и благодарността си към нея“. Въпросната машина е направена от дърво и е настроена да пуска приглушена светлина между 6 и 7 часа сутринта, като по този начин съпругата на Зукърбърг ще има по-добра представа за времето. Марк публикува снимка на устройството, обяснявайки механизма му на работа и дори заяви, че е готов да го продаде на предприемач, който да създаде повече бройки от Sleep Box.", "date": "2019.04.30", "title": " Марк Зукърбърг изобрети машина за сън за своята съпруга"}
{"url": "https://trud.bg/31-%d0%bc%d0%bb%d0%bd-%d0%bb%d0%b5%d0%b2%d0%b0-%d0%b3%d0%be%d0%b4%d0%b8%d1%88%d0%bd%d0%be-%d1%81%d0%b0-%d1%80%d0%b0%d0%b7%d1%85%d0%be%d0%b4%d0%b8%d1%82%d0%b5-%d0%b7%d0%b0-%d0%b7%d0%b0%d0%bf%d0%bb/", "text": "В Централната банка работят 886 души Разходите за заплати и осигуровки на служителите на БНБ през 2018 г. възлизат на 31,554 млн. лв. С решение от 30 юли 2015 г. на Управителния съвет на БНБ месечната заплата на управителя на БНБ Димитър Радев е 15 368 лв., на подуправителите – 13 173 лв., а на другите членове на УС – 4391 лв. Това е посочено в отчета на БНБ за 2019 г., който вчера беше внесен в парламента. През 2015 г. беше решено управителят на БНБ да получава заплата в размер на 70% от средното месечно възнаграждение на шефовете на на банките в България, подуправителите да взимат по 60% от парите на шефовете на банки, а членовете на УС – 20%. През последните години обаче възнагражденията на ръководството на БНБ изостана с около 9,6% от така определените рамки. Затова от началото на настоящата година заплатата на управителя на БНБ Димитър Радев бе повишена на 16 849 лв. Тримата подуправители взимат по 14 442 лв. А останалите трима членове на Управителния съвет, който нямат ежедневни оперативни функции взимат по 4814 лв. Броят на служителите в БНБ е 886, а в дъщерните є предприятия работят още 274 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " 31 млн. лева годишно са разходите за заплати в БНБ\t"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b2-%d0%b0%d1%82%d0%be%d0%bc%d0%bd%d0%b0-%d1%86%d0%b5%d0%bd%d1%82%d1%80%d0%b0%d0%bb%d0%b0-%d0%b2-%d1%83%d0%ba%d1%80%d0%b0%d0%b9%d0%bd%d0%b0/", "text": "Пожар е избухнал вчера вечерта в АЕЦ Ровно в Западна Украйна и е довел до спиране на един от нейните реактори, обявиха днес украинските власти, уверявайки, че нивото на радиация не се е повишило, предаде Франс прес, цитирана от БТА. Пожарът в АЕЦ, разположена на около 300 км от Киев, бил овладян за един час. Той избухнал в електрически трансформатор и е задействал системата за защита на реакторите. Трети реактор после е бил спрян, каза говорителка на украинската агенция за атомна енергия Енергоатом. „Нивото на радиация не се е увеличавало“, допълни говорителката. Започнало е разследване за причините за пожара. Според международната класификация на инцидентите в атомни централи, случилото се в АЕЦ Ровно е от нулева степен, се казва в изявление на Енергоатом. АЕЦ Ровно има четири реактора. Днес Трети реактор продължава да не работи заради подмяната на подпалилия се вчера електрически трансформатор. В Украйна има четири действащи АЕЦ с общо 15 реактора. Те доставят около 50 процента от електричеството на страната. През 1986 г. в Украйна стана най-голямата ядрена катастрофа в историята на ядрената енергетика. Тогава при тест се взриви един от реакторите на АЕЦ Чернобил. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Пожар в атомна централа в Украйна\t"}
{"url": "https://trud.bg/%d0%b1%d0%b0%d0%bd%d0%ba%d0%b8%d1%82%d0%b5-%d1%81-%d1%80%d0%b5%d0%ba%d0%be%d1%80%d0%b4%d0%bd%d0%b0-%d0%bf%d0%b5%d1%87%d0%b0%d0%bb%d0%b1%d0%b0-%d0%be%d1%82-309-%d0%bc%d0%bb%d0%bd-%d0%bb%d0%b2/", "text": "Депозитите нарастват с 1,8 млрд. лв. Най-много средства през първото тримесечие са спестили домакинствата, докато парите на бизнеса в банките остават почти без промяна, показват данните на БНБ. Печалбата на банките за първото тримесечие на 2019 г. възлиза на рекордните 309 млн. лв., обявиха от БНБ. Това е ръст с 15,7% спрямо печалбата от 267 млн. лв. за същия период на миналата година. Разходите за обезценка на лоши кредити за тримесечието са 86 млн. лв., при 106 млн. лв. за същия период на 2018 г. Собственият капитал в баланса на банковата система е 14,2 млрд. лв., или с 303 млн. лв. (+2,2%) повече отколкото в края на 2018 г. Този ръст се дължи основно на печалбата. Към 31 март нивата на показателите за възвръщаемост на активите и за възвръщаемост на капитала са съответно 1,14% и 8,73%. Брутният кредитен портфейл на банките в края на март е в размер на 61,8 млрд. лв., нараствайки през тримесечието с 856 млн. лв. (1,4%). Увеличение има както в кредитирането на предприятията – с 505 млн. лв. (+1,4%), така и в отпуснатите заеми за домакинствата – с 346 млн. лв. (+1,6%). В края на март необслужваните кредити възлизат на 6,711 млрд. лв. (при 6,95 млрд. лв. в края на декември 2018 г.), а делът им в общата сума на отпуснатите заеми е 7,4% (при 7,6% преди три месеца). Депозитите в банковата система нарастват през тримесечието с 1,8 млрд. лв. (+2%) до 91,5 млрд. лв. Като най-много средства са спестили домакинствата, докато парите на бизнеса в банките остават почти без промяна. Според данните на БНБ увеличение има при депозитите от всички сектори: на домакинствата – с 899 млн. лв. (+1,7%), кредитните институции – с 443 млн. лв. (+8,6%), другите финансови предприятия като застрахователи и пенсионни фондове – с 361 млн. лв. (+11,2%), държавните учреждения и фондове – със 77 млн. лв. (+2,8%), и нефинансовите предприятия – с 14 млн. лв. (+0,1%). Активите на банковата система възлизат на 108,2 млрд. лв., като нарастват през първото тримесечие с 2,7 млрд. лв. (+2,5%).", "date": "2019.04.30", "title": " Банките с рекордна печалба от 309 млн. лв.\t"}
{"url": "https://trud.bg/%d1%81%d0%bb%d0%b5%d0%b4-%d0%bc%d0%be%d0%bb%d0%b5%d0%b1%d0%b5%d0%bd%d0%b0-%d0%b7%d0%b0-%d0%b4%d1%8a%d0%b6%d0%b4-%d0%bd%d0%b8%d0%b2%d0%be%d1%82%d0%be-%d0%bd%d0%b0-%d1%8f%d0%b7%d0%be%d0%b2%d0%b8%d1%80/", "text": "След отслужения молебен за дъжд язовир „Асеновец“ край Сливен запази обема си. На 9 април от „В и К“ поканиха свещеник да направи служение с молитва за пролетни дъждове, тъй като нивото в язовирната чаша бе паднало под 17 млн. при вместимост от 28 млн. кубика вода.  С помощта на априлските дъждове нивото се е покачило с близо 20 см и обемът се е запазил. Това е добра новина, според управителя инж. Севдалин Рашев. Основният водоизточник за питейна вода на Сливен е язовирът, а месечният разход възлиза на около 2 млн.кубика. Специалистите следят метеорологичните прогнози и ако те се сбъднат, очакват ни още пролетни дъждове и нивото на „Асеновец“ ще се задържи, няма да спадне. Молебен за дъжд се отслужва не за първи път на язовира. Преди десетина години, когато в резултат на голямо засушаване състоянието на „Асеновец“ било много тежко, също било извършено служение. „Такъв дъжд рукна след това!“, спомни си инж. Рашев. „Асеновец“ е осмият по големина язовир за питейна вода в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " След молебена за дъжд нивото на язовир „Асеновец“ се запази"}
{"url": "https://trud.bg/%d1%85%d0%b0%d0%b1%d0%b8%d0%b1-%d1%81%d0%b5-%d0%b2%d1%80%d1%8a%d1%89%d0%b0-%d0%b2-%d0%be%d0%ba%d1%82%d0%b0%d0%b3%d0%be%d0%bd%d0%b0-%d0%bd%d0%b0-7-%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8/", "text": "Хабиб Нурмагомедов, шампион на UFC в лека категория, се връща в октагона на 7 септември в Абу Даби. Тогава негов съпреник ще бъде Дъстин Порие (САЩ). Руският боец в смесените единоборства бе дисквалифициран за 9 месеца за сбиване след мача с ирландеца Конър Магкрегър. Наказанието му изтича на 6 юли. Тогава санкция за 1 година получиха и неговите съотборници Зубайра Тухугов и Абубакар Нурмагомедов, които също участваха в боя. Но се очаква дисквалификацията им да бъде съкратена и да участват на турнира в OAE.", "date": "2019.04.30", "title": " Хабиб се връща в октагона на 7 септември"}
{"url": "https://trud.bg/%d0%b3%d0%be%d0%bb%d0%b5%d0%bc%d0%b8%d1%8f%d1%82-%d0%b8%d0%b4%d0%b5%d0%be%d0%bb%d0%be%d0%b3%d0%b8%d1%87%d0%b5%d1%81%d0%ba%d0%b8-%d1%81%d0%b1%d0%bb%d1%8a%d1%81%d1%8a%d0%ba-%d0%bd%d0%b0-%d1%85%d1%85i/", "text": "Защо е това ожесточение, тази омраза? На 15 юни 2015 г. Доналд Тръмп обяви своята кандидатура за президент на САЩ. Оттогава прогресистки и либерални медии, холивудски знаменитости и говорещи глави от всякакъв калибър заливат неговите идеи, политика и поддръжници с безогледно отрицание, незапомнена омраза, сатанински обиди, призиви за преврати и откровено насилие. Анти-Тръмп активисти и левите екстремисти от ”Aнтифа” биеха и тормозеха жени, мъже и младежи, които носят емблематичните за кампанията на Тръмп червени шапки MAGA (Make America Great Again). Досега са документирани 639 насилствени инцидента, много от които записани на видео. Освен това, с диаболична наслада разнасяха „отрязаната” му глава, от която капе бутафорна „кръв”. Уринираха върху звездата му на Алеята на славата в Холивуд. Псуваха го, проклинаха го, осмиваха го. Навсякъде. В социални мрежи, предавания и публични събития. Без прекъсване. Ефект? Почти нулев. Хората избраха Тръмп през 2016 г. Неговата политика има нужната обществена подкрепа в САЩ и вече демонтира парче по парче статуквото на неолибералния глобализъм, установено в света през последните четири десетилетия. Не се оправдаха очакванията на противниците му, че на междинните избори през 2018 г. ще придойде „синята вълна” на опозиционната Демократическа партия и така новият президент ще бъде делегитимиран. В САЩ тече нажежена до огън политическа битка. Опозицията поддържа истинска истерия срещу президента Тръмп дори с цената на откровени провокации, като клеветническата кампания срещу съдия Брет Кавано, назначен от Тръмп във Върховния съд на САЩ. Воюва се с всички позволени и непозволени похвати на партийната и пропагандна борба. На амбразурата срещу Тръмп са всички прогресистки и либерални медии, които най-често се четат и препечатват в Европа. Консервативните и центристки медии, които в Европа по-рядко се четат и още по-рядко се препечатват, водят своята ”сталинградска битка”. Защо е това ожесточение, тази омраза? Защо няма спор и борба на идеи, а крясъци, нетърпимост и ненавист? Краткият отговор е, че тази политическа битка е ”на живот и смърт”, защото Доналд Тръмп и неговата политика са най-сериозната досега заплаха за господстващото статукво на неолибералния глобализъм. Статукво, което изправи света пред гигантски социални неравенства, финансово-икономическа криза и изострено международно напрежение. И не на последно място – до агресивни опити за промяна на социокултурния код на съвременната цивилизация чрез т.нар. „политика на идентичностите” и войнстващия атеизъм. На карта са поставени властта и ресурсите на една глобална идеологическа секта, превзела през последните четири десетилетия американските институции, политика и медии, и инсталирала свои следовници в международните институции и европейския политически елит. Политиката на Тръмп променя геополитическата архитектура на света – от еднополюсен свят с хегемон и ”световен полицай” САЩ, чиято привилигерована периферия е Европейският съюз, в многополюсен свят, основан на острата конкуренция и баланси между Вашингтон, Пекин и Москва. Пренастройват се икономическият модел и ценностните приоритети на съвременността. Идеологическият обрат, който настъпи в Белия дом, е основната причина за масираните атаки срещу 45-ия президент на САЩ. Приключи един дълъг период, в който двете големи партии в САЩ се различаваха помежду си колкото Coca Cola и Pepsi – само в нюансите, защото бяха превзети от симбиозата между неолиберали и неоконсерватори. Това статукво е вкоренено – има свои хранени хора и глашатаи в политиката, медиите, културата на всички нива и във всички цветове на политическия спектър. За тях промяната неизменно води до ревизия на социален статус, властови ресурси, а ако щете и на житейския комфорт, че пребивават „от правилната страна на историята”. Ожесточената съпротива е неминуема, но отдавна излезе от рамките на нормалната и необходима критика срещу един политик и едно управление. Превърна се в адаптирана и недотам подобрена съвременна версия на „гьобелсова” пропаганда. В крайна сметка, политиката на Доналд Тръмп може и трябва да бъде критикувана от редица идеологически ракурси – това е част от демократичната дискусия в обществото и от здравословната опозиция на всяка власт. Но фанатизираните опити тази политика да бъде безогледно стигматизирана като „авторитарна”, „расистка”, „женомразка”, „хомофобска” и дори „фашистка”, са фактически недостоверни и идеологически несъстоятелни. Нещо повече, те са и дълбоко непочтени, защото обезценяват понятията. Профанизацията и истерията ad hominem срещу Тръмп са проявление на екзистенциалния ужас, който е обзел транснационалната „суперкласа” на глобалния капитализъм и нейните глашатаи из международни институции, медии, университети и неправителствени организации. Ужас, че тяхното глобално господство, което им се струваше дотолкова вечно и безалтернативно, че те самите прогласиха „край на историята”, може да бъде ликвидирано и светът да поеме в друга посока. Дали Доналд Тръмп ще допринесе решаващо за демонтажа на неолибералния глобализъм или ще претърпи крушение, сега в началото на 2019 г., все още е въпрос с много неизвестни. Но във всички случаи политическите тенденции, чиито изразител е той, са легитимни, демократични и дълбоко свързани с ценностите, нагласите и интересите на голяма част от американското общество и на много хора по света. Те са идеологическа и политическа алтернатива на неолибералния глобализъм. Целта на монографията е да представи най-важния идеологически двубой на XXI век – между доктрината на Тръмп, която се основава на традиционния американски консерватизъм, и статуквото на неолибералния глобализъм. Обрисувана е многоизмерната идеологическа картина, която отдавна е излязла едноизмерното деление „леви-десни”. Систематизирана е малко позната у нас фактология за американската политика. Книгата предлага отговори или поне очертава посоката, в която могат да се търсят отговори на редица въпроси: какво представлява неолибералният глобализъм и защо Доналд Тръмп обяви еднозначно от трибуната на ООН, че САЩ отхвърлят тази идеология; историческа случайност ли е неговия избор или е резултат от дълбинни процеси, напрежения и противоречия в американското общество; следва ли Тръмп определена политическа доктрина или е миш-маш популист, който безразсъдно сърфира по конюнктурата на обществените настроения. В първата част, озаглавена „Бунтът срещу суперкласата”, са разгледани някои от причините за дълбокия разлом между господстващата „суперкласа” на глобалния капитализъм и обществата в Европа и Америка. Очертани са и по-мащабните прояви на съпротива и бунт срещу това статукво, които идват от ляво и от дясно, както и американския обрат – президентските избори през 2016 г. Втората част, „Неолибералният глобализъм”, се спира на еволюцията и концептуалните характеристики на господстващата идеология на неолибералния глобализъм, чиято алтернатива е доктрината „Тръмп”. Изследвани са същностните различия на неолиберализма от класическия laissez-faire либерализъм. В духа на съвременните достижения на социалната мисъл е отграничено понятието „глобалност”, като състояние на взаимосвързаност на света, и процеса на глобализация, който може да се развива по различни политико-идеологически модели, а не е „непреодолима сила, която не зависи от човека”, както твърдят глобалистите. На тази основа „неолибералният глобализъм” е определен като синтез на неолибералните икономически принципи, неоконсервативната геополитическа визия и прогресистката политика на идентичностите. В третата част, „Доктрината Тръмп”, е проследен дългият път, който Доналд Тръмп изминава до Белия дом от влизането му в кандидат-президентския каталог на Америка с интервюто за Опра Уинфри през 1988 г., до изборната победа през 2016 г. Очертани са политическите идеи, които той последователно изразява през годините, включително в 4 авторски книги. Откроени са основните положения в доктрината „Тръмп”: суверенитет и икономически национализъм; разведряване, конкуренция и реципрочност на международната арена. В книгата е направен сравнителен анализ на Стратегията за национална сигурност, приета от администрацията на Доналд Тръмп през декември 2017 г., и предходните стратегии от времето на президентите Клинтън, Буш и Обама. Представени са и основните резултати от прилагането на доктрината „Тръмп” през първите две години от президентския мандат. Със съкращения от въведението към монографията „Доктрината „Тръмп“ срещу неолибералния глобализъм“ на д-р Борислав Цеков, под научната редакция на проф. д-р Желка Генова, публикувана от издателство „Маркет пул“.", "date": "2019.04.30", "title": " Големият идеологически сблъсък на ХХI век\t"}
{"url": "https://trud.bg/%d1%81-%d0%b2%d0%be%d0%b4%d0%be%d1%81%d0%b2%d0%b5%d1%82-%d0%b7%d0%b0-%d0%b7%d0%b4%d1%80%d0%b0%d0%b2%d0%b5-%d0%b8-%d1%83%d1%81%d0%bf%d0%b5%d1%85-%d0%b3%d0%b5%d1%80%d0%b1-%d0%bf%d0%b5%d1%80%d0%bd%d0%b8/", "text": "С водосвет за здраве и успех ГЕРБ-Перник даде старт на предизборната кампания за членове на Европейския парламент. По традиция ритуалът беше отслужен в църквата „Свети Иван Рилски“. Свещ в храма запалиха най-младият кандидат за член на Европейския парламент от листата на ГЕРБ и СДС Андрей Новаков и Александър Йорданов, областният координатор на местната структура на ГЕРБ-Перник д-р Вяра Церовска, народният представител д-р Александър Александров, председателят на Жени ГЕРБ Ирена Соколова, членове и симпатизанти на партията в Перник, представители на Съюза на демократичните сили. Андрей Новаков подчерта значимостта на предстоящите избори както за България, така и за Европа. „В следващия Европарламент ще продължим да защитаваме интересите на страната ни в Европа и гласът на България ще се чува“, категоричен беше той. Председателят на ГЕРБ-Перник Вяра Церовска отбеляза, че Андрей Новаков заема достойното трето място в листата за кандидати за евродепутати, което е признание за успешната му работа през последните пет години като представител на българските граждани в Европейския парламент. Избори 2019. Платено съдържание. Купуването и продаването на гласове е престъпление.", "date": "2019.04.30", "title": " С водосвет за здраве и успех ГЕРБ-Перник откри предизборната си кампания в областта\t"}
{"url": "https://trud.bg/%d0%be%d1%81%d0%b8%d0%b3%d1%83%d1%80%d0%b5%d0%bd%d0%b8-%d1%81%d0%b0-4000-%d1%8f%d0%b9%d1%86%d0%b0-%d0%b7%d0%b0-%d0%be%d0%bc%d0%bb%d0%b5%d1%82%d0%b8-%d0%b8-%d0%b8%d0%b3%d1%80%d0%b8-%d0%bd%d0%b0-%d1%82/", "text": "Общо 4000 яйца са осигурени за традиционния празник посветен на кокошия продукт в Павликени. 11-часова програма, наситена с игри, кулинарни изкушения, забавления и много емоции очакват жителите и гостите на града за шестото издание на фестивала. Той е насрочен за 4 май в централния парк „Кирил Ракаров“. Официален партньор на Общината е фирмата „Хайпро“, която е най-големият производител на яйца в региона. В тази връзка от предприятието отново са осигурили 4000 яйца за празника. Официалното откриване е в 10.50 часа, а състезанията с официалните гости започват час по-късно. Те ще трябва да демонстрират уменията си за отделяне на белтък от жълтък, бързо белене на яйца и аранжиране на блюдо. Председател на кулинарното жури и тази година ще бъде Иван Звездев, а за всички гости и жители на града са предвидени стотици безплатни омлети. Те ще бъдат забъркани от майстор-готвачът Елена Божанова.  Кулинарно шоу с топ готвачите на ресторант от град Левски започва в 13.00 часа. След това стартира Цветната работилница, организирана от парти агенция „Фантизатор“. Всеки желаещ ще може да изработи сувенир, да рисува и оцветява. В 16.50 стартират игрите с публиката, сред които е и дългоочакваната „Руска рулетка“ със сварени и едно сурово яйце. В 19.15 часа е предвидена зумба за деца, а в 19.45 пък ще е концертът по случай Празника на яйцето. Публиката ще бъде подгряна от 14-годишният рапър Пело Кръстев, който вече има много последователи и фенове. Кулминацията ще бъдат момчетата от група „Скандау“, които ще забавляват жителите и гостите на града. Всъщност нашумялото дуо е избрано с анкета сред тийнейджърите в града, които тази година са посочили групата като най-желана от тях.  „Много от майките изпитват затруднения, защото им се налага да посрещат приятелите на своите деца от цяла България заради група „Скандау“, но в крайна сметка това е целта- всички да се забавляват и да се получи един хубав празник. Всички положихме много усилия за организацията“, сподели кметът инж. Емануил Манолов. Тази година за Празника на яйцето е предвидена и томбола. Всеки ще може да си закупи билетче, което струва два лева. Наградата е изключително атрактивна. Късметлията ще спечели Електрически скутер „City Coco Harley”, който се зарежда в контакта, развива до 45 километра в час и може да мине до 50 километра пробег. Празненствата в Павликени обаче няма да приключат на 4 май. Още на следващия ден всички фенове на рока ще бъдат зарадвани с концерт на група „Ахат“. Инициативата „Гергьовски рок“ ще се проведе също в парка „Кирил Ракаров“, а момчетата от култовата група ще изсвирят „Черната овца“ в навечерието на Гергьовден. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Осигурени са 4000 яйца за омлети и игри на традиционния празник на яйцето в Павликени\t"}
{"url": "https://trud.bg/%d0%b8%d0%bd%d0%b6-%d0%bf%d0%bb%d0%b0%d0%bc%d0%b5%d0%bd-%d0%bf%d0%b0%d0%bd%d1%87%d0%b5%d0%b2-%d0%be%d1%81%d0%bd%d0%be%d0%b2%d0%b0%d1%82%d0%b5%d0%bb-%d0%bd%d0%b0-%d1%82%d1%80%d0%b0%d0%ba%d0%b8%d1%8f/", "text": "Разширяват завода за части за самолетите Airbus в Пловдив Пловдив е ярък пример за развиващ се индустриален, български град, който събира както чужди, така и български компании с една цел – да правят успешен бизнес. Тракия икономическа зона (ТИЗ) е една от тези зони, в които вече работят над 180 български и чужди компании, някои от които световни лидери в своите области. От основателя на публично-частното партньорство разбираме какви нови заводи да очакваме в зоната през 2019 г., какви инвестиции те ще направят и как тези фирми се справят с липсата на кадри. Той разкрива и дали България вече е готова да посрещне толкова мащабен инвеститор, като „Фолксваген“.  – През 2018 г. Тракия икономическа зона (ТИЗ) отчете 150 млн. евро инвестиции. Ще разкажете ли кои са проектите, г-н Панчев?  – В зоната през 2018 година заработи първият в България завод за самолетни части на френската компания „Латекоер“ (Latecoere), водещ доставчик в самолетната индустрия. В момента компанията удвоява капацитета си и през 2019 г. площта на предприятието ще нарасне с нови 4000 кв. м. Инвестицията в сградата и машини е на стойност 5 млн. евро. По план от септември ще започне производството на нос за самолетите Airbus. Сега се произвеждат шкафове за авиационно оборудване за няколко модела на Airbus. През 2018-2019 г. в ТИЗ се реализират още 21 инвестиционни проекти, някои от тях нови, а други са поредното разширение. Това са на българските фирми „Биомашиностроене“, „TVT“, „Елко Мес“, „ЕНКО Пластикс“, „Интерлинк Груп“, „Стинг“, „EURO MIX“, „Цима-99“, „Куков&Ко“, „Имоти онлайн“, „Реал М“ и „Volvo Group Trucks“, немските компании „Humanita“, „Kaufland“, „Willi Elbe Gelenkwellen“, „Mecalit“, „VEM“, „Мото-Пфое“, италианската „Zobele“ и английската „William Hughes“. Първа копка на високотехнологичен завод за задните светлини на „Мерцедес“ направиха на 28 юни 2018 г. министърът на икономиката Емил Караниколов и Ахмет Байрактар, президент на „одело Фарба Лайтинг Груп“. Турската компания строи в индустриална зона „Куклен“, част от Тракия икономическа зона. Чрез регистрираната у нас „Одело България“ тя ще инвестира до 2023 г. Поетапно 40,6 милиона евро в 3 завода и парк за поддоставчици. Голяма част от компаниите, които са в зоната, непрекъснато инвестират в оборудване, в увеличаване на персонала, в усвояване на нови производства и продукти. Факт е, че вече инвестиралите тук, продължават да инвестират втори, трети и дори четвърти път. – Какво очаквате да се случи през 2019 г.?  – Стабилността на България в международен план води до голям инвеститорски интерес. В момента преговаряме с пет чуждестранни компании – две турски, две италиански – едната, от които с интерес да вложи пари и в професионалното образование, и една немска. Три, четири са и потенциалните родни инвеститори. – Защо чуждите инвеститори избират Тракия икономическа зона за своите заводи. С какво ги привличате?  – С многото работа, която предварително сме свършили. Те виждат, че идват в една работеща бизнес среда. Имат пред себе си примера на успешно случилите се вече инвестиции в зоната – на над 180 компании. Няма по-добра от тази реклама. Помага ни и фактът, че общините Пловдив, Марица, Куклен, Раковски, Първомай, Асеновград, Калояново, Родопи, Стамболийски, с които през 2014-та подписахме Меморандум за сътрудничество при развитието на ТИЗ, ни съдействат непрекъснато. – Как се справят компаниите с липсата на персонал, било то висококвалифициран или нискоквалифициран? Учебният ви център в Пловдив заработи ли?  – Ще ви дам конкретен пример, за вас оставям изводите. Екипът на „Одело България“, която изгражда завод за фарове на „Мерцедес“, след кратка пиар и рекламна кампания, само за месец получи 2000 автобиографии от специалисти, кандидатстващи за 100 работни места. Първите 20 вече бяха на обучение в Турция, и впечатлили домакините с добрите си професионални знания и умения. Всъщност, за да няма проблем с кадрите, ние работим вече пет години по този въпрос. В тази насока е и европроектът на „Клъстер Тракия икономическа зона“ за учебен център в зоната. В момента се изработват програмите за него съвместно с фирмите от зоната. Центърът за квалификация и преквалификацията на кадрите активно ще заработи от есента. Екипът на „Клъстер Тракия икономическа зона“ изготвя и десетгодишна програма за дългосрочно и устойчиво развитие на професионалното средно образование с оглед нуждите на съществуващите индустриални предприятия при нас. За първи път заедно създаваме ефективен механизъм за сътрудничество и координация между представители на професионалните училища, на техническите университети, водещите компании, общините и институциите, имащи отношение към професионалното образование. Цели се осъвременяване на учебните програми, както и на инфраструктурата – сградна и техническа, на професионалните гимназии. Проектът залага и на повишаване знанията и компетенциите на учителите, привличането на млади учени в ключови за индустрията в региона дисциплини. Една от най-важните цели на програмата е повишаване на интереса на децата и родителите към професионалното образование като цяло. – Разкрийте ни какъв нов завод може да очакваме в Пловдив?  – В края на 2018 година турско-немската компания „Шпинер“ (SPINNER) започна нов завод за машини с цифрово-програмно управление. „Шпинер България“ ООД получи от Българската агенция за инвестиции сертификат „Инвеститор „Клас А“ в края на януари 2019 г. за инвестиция в размер 10 млн. лв. и назначаване на 100 нови служители. Имаме сериозен български инвеститор в областта на преработката на храни, който е в подготвителна фаза. Стартирането на това предприятие ще доведе до стабилизиране на производството на зеленчуци и плодове. Българските земеделски продукти са качествени и интересът към тях расте и затова нашите фирми инвестират в преработвателната промишленост. А и в Пловдив е Университетът по хранителни технологии, който захранва бранша с добри специалисти. Южнокорейската „Hanon Systems“ придоби канадския производител на автомобилни компоненти „Магна“, който има завод в зона „Раковски“, част от ТИЗ. Преди дни представител на зоната посети Корея и се срещна с новия собственик. Тази година се надяваме южнокорейската компания да стартира разширяване на завода си тук. – Разбра се, че „Фолксваген“ е оглеждал терен. Какво може да очакваме от срещите ви?  – Най-добрият начин да помогнем тази инвестиция да стане факт, е да запазим конфиденциалност. България вече е готова да посрещне толкова мащабен инвеститор. Всички държавни институции и бизнесът работят заедно изключително усилено, за да се случи това. – Какви са проблемите пред развитието на индустриалните зони?  – Инфраструктурата, обучението и квалификацията на кадри, професионалното образование, свързването с науката. Не случайно започнахме учебния център за квалификация, програмата за професионално образование и „Тракия Тех“ – платформата за дигитална трансформация на традиционните индустрии, с цел утвърждаването на зоната като място за високотехнологични инвестиции. За нас това са проекти – основа за следващия етап на развитие на икономическата зона – обединяване на образование, наука, иновации, което ще подпомогне и продължи устойчивото ни развитие. – С какво може да ви помогне държавата, а не го прави?  – Нека обърнем въпроса – да кажем какво прави. В държавата има промяна – работим много добре с Българската агенция за инвестиции, Министерствата на икономиката, на Образованието, на Труда и социалната политика, както и с Областна администрация – Пловдив. Заедно подготвяме хъб „Тракия икономическа зона“, с който да решаваме социалните въпроси и професионалното образование, за да сме още по-привлекателни за инвеститорите. – Защо екип на швейцарската национална телевизия снима репортаж за „Тракия икономическа зона“ и Пловдив? С какво впечатление останаха те?  – Тракия икономическа зона винаги е привличала интереса на международните медии, заради постигнатия успех и благодарение на нашия пиар Катя Стайкова. Телевизията засне новите строежи на различните фирми в зоната. Репортерът Петер Балцли бе впечатлен от кратките срокове за реализиране на инвестициите, които са малко постижими в други страни. Той се фокусира върху построения само за девет месеца завод на турско-немската компания за производство на фаровете на „Мерцедес“. Ден по-рано компанията зае първо място в категория „Инвестиция на зелено“ в тазгодишната надпревара „Инвеститор на годината“, организиран от Българската агенция по инвестициите. Водещият световен бизнес ежедневник „Файненшъл Таймс“ няколко пъти излезе със статии за предимствата на зоната, същото направи и най-големият австрийски бизнес ежедневник Wirtschaftsblatt, немското списание за икономика „OWC-Verlag fur Au?enwirtschaft GmbH“, китайската агенция Синхуа. Екип на белгийската телевизия VRT-NIEUWS пристигна специално в Пловдив, за да снима предприятия в зоната, а немското обществено радио ARD излъчи специален репортаж за успеха на „Тракия икономическа зона“. Нашият гост  Инж. Пламен Панчев е основател на “Тракия икономическа зона” (ТИЗ), която със своите 10 700 000 кв. м площ е най-мащабната и устойчиво развиваща се индустриална зона в Източна Европа. Панчев е председател на Съвета на директорите на “Сиенит холдинг” АД, първия частен разработчик на индустриални зони в България. През 2013 г. Панчев обединява под “Тракия икономическа зона” (ТИЗ) шестте индустриални зони около Пловдив. През същата година създава и “Клъстер Тракия икономическа зона”.", "date": "2019.04.30", "title": " Инж. Пламен Панчев, основател на Тракия икономическа зона (ТИЗ), пред „Труд“: 2000 специалисти искат да правят фарове в завода на “Мерцедес”"}
{"url": "https://trud.bg/%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%82%d0%b5-%d0%b5%d1%81%d0%b5%d1%82%d0%b0-%d0%be%d1%82-%d0%ba%d0%be%d0%bd%d0%ba%d1%83%d1%80%d1%81%d0%b0-%d0%bd%d0%b0-%d1%86%d0%b5%d0%bd%d1%82%d1%8a/", "text": "Най-добрите есета от петте издания на националния ученически литературен конкурс на Център за еврейско-българско сътрудничество „Алеф” са събрани в сборник. Книгата е със заглавие „Който спаси един човешки живот, спасява цяла вселена”, което е и названието на конкурса. Тя излезе от печат и ще бъде официално представена на церемонията по награждаване на победителите в шестата литературна надпревара на 9 май в Културен център „Морско казино”. На церемонията ще присъстват номинираните автори в тазгодишния конкурс, както и представители на държавната и местната власт, на бизнеса, общественици и граждани. Сборникът съдържа 25 наградени ученически творби. Есетата са на различни теми – всяко от изданията на конкурса е подчинено на определена идея, свързана с годишнина на историческо събитие или актуална за нашето съвремие. Учениците представят своите виждания и възприятия за съдбоносните години на Втората световна война и Холокоста, за героизма и единението в името на Отечеството през Първата световна война, за наднационалността на изкуството и неразривната връзка на еврейските творци и българската култура, заявяват, че могат да променят света, като следват идеите на големия миротворец и политик Шимон Перес, връщат се назад във времето, за да съпреживеят страховете и надеждите на евреите и техните спасители от лагерите на смъртта през 1943 г. Изданието съдържа 203 богато илюстровани страници. То представя литературния конкурс от неговото възникване през 2013 г. досега. „Създадохме конкурса като нематериален паметник на благодарността. Фактът, че участниците в него се множат с всяко следващо издание, ми дава вяра, че това, на което сме се посветили, има смисъл – доброто няма да бъде заправено, в сърцата на младите хора покълва семенцето на любовта към човека”, казва основателката на конкурса и председател на ЦЕБС „Алеф” Алберта Алкалай. В сборника е включена и оценката на журито – Михайлина Павлова, Румен Леонидов и Асен Йорданов, които през петте години са имали трудната задача да се запознаят с общо над 800 ученически творби, за да отличат най – добрите. Специално внимание е обърнато на церемониите по награждаване, които всяка година събират в Бургас 20 отличени автори от цялата страна. Тук младежите намират нови приятели, споделят емоциите и опита си, подготвят се за следващи големи успехи на литературното поприще. Отделени са страници и за впечатленията на носителите на голямата награда – едноседмично участие в световен младежки конгрес в Израел. В книгата са включени още и отзиви за конкурса от участници, институции и граждани, съпричастни на идеята. „Темата на конкурса е изключително сериозна и със сигурност провокира въображението на ученици с подчертано хуманно отношение към останалите хора и социална ангажираност. При всичките си досегашни издания конкурсът привлича за участие човеколюбиви млади хора с големи сърца, които могат да оценят величието и героизма зад святата мисия за СПАСЯВАНЕ НА ЧОВЕШКИ ЖИВОТ. Изключително съм щастлив, че тези ценности имат толкова голяма стойност за днешните деца и ги вдъхновява да творят”, пише в обръщението си кметът на Бургас Димитър Николов. Сборникът с ученически есета доказва, че конкурсът „Който спаси един човешки живот, спасява цяла вселена” изпълнява основната си цел – да възпитава младите в човеколюбие и хуманизъм, да развива творческите им заложби, да ги превръща в достойни и толерантни възрастни. Сборникът е издаден с финансовата подкрепа на Община Бургас и Националния съвет за сътрудничество по етническите и интеграционни въпроси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Най-добрите есета от конкурса на Център „Алеф” събрани в сборник"}
{"url": "https://trud.bg/%d0%b1%d0%b5%d1%80%d0%b1%d0%b0%d1%82%d0%be%d0%b2-%d0%b8%d1%81%d0%ba%d0%b0-%d0%b5%d1%80%d0%b8%d0%ba%d1%81%d0%b5%d0%bd-%d0%bd%d0%b0-%d0%be%d0%bb%d0%b4-%d1%82%d1%80%d0%b0%d1%84%d0%be%d1%80%d0%b4/", "text": "Димитър Бербатов заяви, че иска Кристиан Ериксен от „Тотнъм“ да заиграе в „Манчестър Юнайтед“. Българинът, който е бивш играч и на двата тима, посъветва Оле Гунар Солскяер, мениджър на „червените дяволи“, за предстоящия трансферен прозорец. Според Бербатов, тимът от „Олд Трафорд“ се нуждае от две класни попълнения. „Става въпрос за играчи на постовете централен защитник и опорен халф – каза бившият нападател за английското издание „Метро“. – Не мисля, че клубът се нуждае от много трансфери през лятото. Настоящият състав като цяло е доста качествен. Най-вече нови хора трябва да има в обрана и в средата на терена. „Юнайтед“ няма човек, който да комбинира добре с Пол Погба. Нападателите са се доказали и неведнъж демонстрираха качества“. Бербатов смята, че едно от новите попълнения може да е Кристиан Ериксен. Договорът на звездата на „Тотнъм“ е до следващата година. Националът на Дания категорично отказва да го поднови, а слуховете го пращат на „Сантиаго Бернабеу“. „Освен „Реал“ и „Юнайтед“ трябва да отправи оферта за Ериксен – съветва Бербатов. – Всички знаят колко е добър около противниковото наказателно поле. Има феноменално позициониране, което означава, че дори няма нужда да прави спринтове напред или назад. Освен това създава много възможности за хората в атака. Ако „Юнайтед“ го поиска, Ериксен ще се замисли дали да напусне Англия“. На Острова обаче твърдят, че „Тотнъм“ иска 150 млн. евро за своя играч. Сумата обаче може да падне поне два пъти още през зимата, ако халфът не е подновил своя договор.", "date": "2019.04.30", "title": " Бербатов иска Ериксен на „Олд Трафорд“"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d1%80%d0%b0%d0%bd%d0%b5%d0%bd%d0%b8-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%b0%d0%b2%d1%82%d0%be%d0%bc%d0%be%d0%b1/", "text": "Автомобил „Мерцедес“ навлезе с висока скорост в търговски център в германския град Хамбург, съобщи Ройтерс, като се позова на местната полиция. Двама души са ранени, сред които е шофьорът на колата. Полицията разследва инцидент, а не терористичен акт. Според местни медии автомобилът излязъл от паркинга и внезапно се понесъл към търговския център, разбивайки стъклената стена. Посетителите незабавно били евакуирани. Причините за инцидента се изясняват. Съобщава се, че шофьорът е пенсионер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Двама души са ранени, след като автомобил се вряза в търговски център в Хамбург\t"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%bc%d0%b5%d0%b3%d0%b7-%d0%b7%d0%b0-%d0%bd%d0%b0%d0%bf%d0%b0%d0%b4%d0%b5%d0%bd%d0%b8%d0%b5-%d0%bd%d0%b0%d0%b4-%d0%b6%d0%b5%d0%bd%d0%b0/", "text": "Районната прокуратура в Пловдив разследва скандалната дизайнерка Миглена Каканашева – Мегз за нападение и побой над жена в града под тепетата, съобщи  . Случаят е станал преди няколко месеца. Потърпевшата била атакувана от дизайнерката, удряна и скубана. Жената е подала жалба в Криминална полиция. След разследване, приключило преди дни, материалите са били предадени на районните прокурори. По неофициална информация причина за нападението е ревност. Очаква се Районната прокуратура в Пловдив да излезе със становище по казуса в рамките на месец. Това не е първият случай, когато Мегз напада и бие друга жена. Преди време жителка на Раковски е станала жертва на гнева на дизайнерката, но не е подала жалба в полицията. В началото на януари Районната прокуратура в Пловдив повдигна обвинения на 28-годишната Миглена Каканашева, приятеля й Румен Рончев и нейния братовчед Антон Лесов. Според прокуратурата, Мегз умишлено е склонила Рончев и Лесов противозаконно да присвоят чужда движима вещ – джип „Мерцедес G350“, като обсебването е в големи размери. Миглена Каканашева е обвиняема за подбудителство към обсебване в големи размери. Тя е с наложена мярка за неотклонение „парична гаранция“ в размер на 10 000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Разследват Мегз за нападение над жена в Пловдив\t"}
{"url": "https://trud.bg/%d1%87%d0%b0%d0%b2%d1%83%d1%88%d0%be%d0%b3%d0%bb%d1%83-%d1%81%d1%8a%d1%89%d0%b5%d1%81%d1%82%d0%b2%d1%83%d0%b2%d0%b0%d1%82-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8-%d0%bf/", "text": "Турският външен министър Мевлют Чавушоглу заяви, че основният проблем във връзка с процеса на присъединяване на Турция към ЕС са политическите пречки. Коментарът по темата той направи на пресконференция в Братислава след съвместно заседание с външните министри на страните от Вишеградската четворка, съобщава Анадолската агенция, цитирана от БТА. Чавушоглу изтъкна, че Турция има принос към ЕС по редица теми като сигурност, икономика и миграция, но подчерта, че съществуват политически пречки пред членството на Турция в евросъюза. Той каза, че някои страни са категорично против членство на Анкара в ЕС. Членството в ЕС продължава да бъде стратегическа цел за Турция. Ако ЕС не иска да ни приеме, той трябва да вземе своето решение, заяви още турският външен министър. Чавушоглу посочи, че Турция е готова да разглежда всяка една преговорна глава и да изпълни всяко условие. След изборите реформите са наш приоритет, изтъкна още турският външен министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Чавушоглу: Съществуват политически пречки пред членството на Турция в ЕС"}
{"url": "https://trud.bg/%d0%b2%d0%b0%d0%bb%d0%b2%d0%b5%d1%80%d0%b4%d0%b5-%d0%bf%d1%80%d0%be%d0%b1%d0%b8-%d1%81%d1%80%d0%b5%d0%b4-%d0%bd%d0%b0%d0%b9-%d1%83%d1%81%d0%bf%d0%b5%d1%88%d0%bd%d0%b8%d1%82%d0%b5/", "text": "Ернесто Валверде, треньор на „Барселона“, спечели за втори пореден път шампионската титла в Ла Лига. Така специалистът се нареди на трето място сред най-добрите на своя пост в историята на клуба. Две титли в първите си две години начело на каталунците са постигнали още Енрике Фернандес, Луис ван Гаал, Хосеп Гуардиола, Луис Енрике и Еленио Ерера. По два шампионски трофея с „Барселона“ са печелили още Фердинанд Даучик и Франк Райкард. Единствено Йохан Кройф (4 титли) и Хосеп Гуардиола (3) превъзхождат Валверде в класацията за най-успешните треньори в историята на Барселона. Снимка: Facebook", "date": "2019.04.30", "title": " Валверде проби сред най-успешните"}
{"url": "https://trud.bg/%d0%b01-%d1%83%d1%81%d0%ba%d0%be%d1%80%d1%8f%d0%b2%d0%b0-%d1%80%d1%8a%d1%81%d1%82%d0%b0-%d0%bd%d0%b0-%d0%bf%d0%b5%d1%87%d0%b0%d0%bb%d0%b1%d0%b0%d1%82%d0%b0-%d1%81%d0%b8-%d0%bf%d1%80%d0%b5%d0%b7-%d0%bf/", "text": "А1 отбелязва сериозен ръст на печалбата си и всички основни финансови показатели през първото тримесечие на 2019 г. спрямо същия период на 2018 г. Печалбата преди данъци, такси, лихви и амортизация (EBITDA) на компанията се повишава със 17,7% до 42,8 млн. евро, а приходите се увеличават с 3,9% до 111,1 млн. евро. По този начин позитивната тенденция от последните три години не само се запазва, но и ускорява темпото си на ръст. Ръстът на приходите на компанията се дължи основно на повишеното търсене на цялостни корпоративни ICT и cloud базирани решения, успешните усилия по предлагане на допълнителни услуги на настоящи мобилни и фиксирани клиенти, както и стабилния ръст на приходите на собствените спортни телевизионни канали MAX Sport. Освен това А1 продължава да разширява портфолиото си от услуги с предлагането на електронни винетки чрез сайта и приложението на телекома, старта на приложението за гледане на реклами с кауза А1 SmartAD, което допълнително допринася за ръста на приходите от услуги на компанията. Средният приход от абонат (ARPU) нараства със 7% до 5,4 евро заради постоянните усилия на компанията да предложи качествени и релевантни оферти на своите клиенти. Средният приход от фиксирана линия (ARPL) също се повишава с 6,5% до 12,9 евро поради повишеното качество и по-доброто съдържание, което предлага телекомът. Броят на клиентите на фиксирани услуги отбелязва ръст от 2,3% до близо 1,029 милиона, като позитивният тренд при ТВ и интернет услугите компенсира спада от намаляващата популярност на фиксираните гласови услуги. Общият брой клиенти на договор за мобилни услуги намалява с 3,1%.", "date": "2019.04.30", "title": " А1 ускорява ръста на печалбата си през първата четвърт на 2019 г.\t"}
{"url": "https://trud.bg/%d1%85%d1%83%d0%b0%d0%bd-%d0%b3%d1%83%d0%b0%d0%b9%d0%b4%d0%be-%d0%be%d0%b1%d1%8f%d0%b2%d0%b8-%d1%87%d0%b5-%d0%b8%d0%bc%d0%b0-%d0%bf%d0%be%d0%b4%d0%ba%d1%80%d0%b5%d0%bf%d0%b0%d1%82%d0%b0-%d0%bd%d0%b0/", "text": "Лидерът на венецуелската опозиция Хуан Гуайдо заяви, че „финалната фаза“ от неговия план за сваляне на президента Николас Мадуро е започнала и призова народа на страната и военните да го подкрепят, за да се сложи край на „узурпацията“, съобщи Reuters. Журналист от агенцията по-късно e забелязал Гуайдо в близост до военновъздушната база „Ла Карлота“ в Каракас, заобиколен от група мъже в униформи. Министърът на информацията Хорхе Родригес написа в „Туитър“, че срещу правителството се изправя малка група от „предатели от армията“, които искат да осъществят преврат. След това, във видео, публикувано на неговия акаунт в „Туитър“ Гуайдо говори в компанията на мъже във военни униформи и опозиционния политик Леополдо Лопес, който е под домашен арест. „Националните въоръжени сили взеха правилното решение и сега разчитат на подкрепата на венецуелския народ“, заяви Гуайдо.", "date": "2019.04.30", "title": " Хуан Гуайдо обяви, че има подкрепата на венецуелски военни"}
{"url": "https://trud.bg/%d0%be%d0%b1%d0%bd%d0%be%d0%b2%d0%b5%d0%bd%d0%b8%d1%8f%d1%82-%d1%85%d1%80%d0%b0%d0%bc-%d1%81%d0%b2%d0%b5%d1%82%d0%be-%d0%bf%d1%80%d0%b5%d0%be%d0%b1%d1%80%d0%b0%d0%b6%d0%b5%d0%bd%d0%b8%d0%b5-%d0%b2/", "text": "Православният храм „Св. Преображение“ в Свищов отвори врати, след близо десегодишно прекъсване на дейността му.  Църквата, която е обявена за недвижима културна ценност с национално значение, претърпя съществени ремонтни дейности. Направено бе укрепване на основите, реставриране на вътрешните стени и колоните на храма, отводняване, ремонт на покрив, на камбанария и др. Продължава работата по реставрация и консервация на иконите, което е изключително сложен и специфичен процес. През последните две години на църквата бяха отпуснати 550 000 лв. с решение на Междуведомствената комисия за възстановяване и подпомагане към МС. Средствата са вложени в укрепване на земната основа и заздравяване на сградата. 50 000 лв. пък са предвидени за реставраторска дейност на най-стария църковен храм в Свищов. Обновяването на християнския обект бе благословено лично от Великотърновския митрополит Григорий, който отслужи над 3 часова литургия. Негово високопреосвещенство помаза с миро и освети със светена вода вътрешните и външни стени на храма, и благослови всички миряни допринесли за неговото обновление. Той не пропусна да благодари на кмета Генчев, на председателя на ОбС – Свищов д-р Кристиян Кирилов и на архиерейския наместник отец Руслан Личев за грижите, които полагат за храмовете в община Свищов и изрази надежда, че ръководството ще намери средства и за още един свищовския храм – „Св. Св. Кирил и Методий“, който е в окаяно състояние от десетилетия. Митрополит Григорий пожела на свищовлии да пълнят Божиите храмове, а градът да си възвърне онази слава на възрожденски и просветителски център, която е имал в миналото. След благословията на Дядо Григорий, в храма се извисиха гласовете на квартет „Светоглас“, които впечатлиха всички с църковните си песнопения. Веднага след тях Първи български хор „Янко Мустаков“, с диригент Елизабет Людмилова развълнува по неописуем начин присъстващите, запявайки отново в църквата, в която за първи път прави своята изява през далечната 1868 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Обновеният храм „Свето Преображение“ в Свищов отвори врати\t"}
{"url": "https://trud.bg/19-%d0%b3%d0%be%d0%b4%d0%b8%d1%88%d0%b5%d0%bd-%d1%88%d0%be%d1%84%d1%8c%d0%be%d1%80-%d0%bf%d0%be%d0%bc%d0%b5%d1%82%d0%b5-18-%d0%b3%d0%be%d0%b4%d0%b8%d1%88%d0%b5%d0%bd-%d0%bd%d0%b0-%d0%bf%d0%b5%d1%88/", "text": "Кола блъсна 18-годишен младеж на пешеходна пътека днес в Русе. Момчето е откарано в болницата с нараняване по главата. Причините за произшествието се изясняват, съобщи Канал 3. Инцидентът стана в района на новото кръгово кръстовище на улица „Шипка”. Сигналът е подаден малко след 10 часа на телефон 112. Младеж на 18 години тръгнал да пресича на пешеходна пътека, която се намира непосредствено след кръстовището в посока квартал Чародейка. Точно в този момент го блъснал лек автомобил, управляван от 19-годишен водач. Момчето ударило главата си в предното стъкло и изхвърчало на 10-ина метра от мястото на инцидента. На сигнала за произшествието се отзовали екипи на спешна помощ и полицията. Пострадалият младеж е откаран в болницата и е настанен за наблюдение в отделението по неврохирургия с травма на главата. Причините и обстоятелствата довели до възникването на инцидента са в процес на изясняване. Заради произшествието, движението в едната лента бе временно затруднено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " 19-годишен шофьор помете 18-годишен на пешеходна пътека в Русе"}
{"url": "https://trud.bg/%d1%85%d0%b0%d1%88%d0%b8%d0%bc-%d1%82%d0%b0%d1%87%d0%b8-%d0%b5%d1%81-%d0%b5-%d1%81%d0%bb%d0%b0%d0%b1-%d0%b8%d1%81%d0%ba%d0%b0%d0%bc%d0%b5-%d1%81%d0%b0%d1%89-%d0%b2-%d0%b4%d0%b8%d0%b0%d0%bb%d0%be/", "text": "Президентът на Косово Хашим Тачи заяви, че Европейският съюз е „прекалено слаб“, за да разреши различията между Сърбия и Косово и поиска САЩ да се включат в диалога Белград–Прищина, съобщи македонската редакция на Радио „Свободна Европа“. След срещата с върховния представител на ЕС за политиката на сигурност и външните работи Федерика Могерини в Берлин, Тачи уточни, че „всички разговори или договори са невъзможни без САЩ“.", "date": "2019.04.30", "title": " Хашим Тачи: ЕС е слаб, искаме САЩ в диалога със Сърбия"}
{"url": "https://trud.bg/%d0%bf%d1%80%d0%be%d0%bc%d0%b5%d0%bd%d0%b8-%d0%b2-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d1%81%d0%be%d1%84%d0%b8%d1%8f-%d0%b7%d0%b0%d1%80%d0%b0%d0%b4%d0%b8-%d1%87%d0%b5/", "text": "Въвежда се временна организация на движението във връзка с честването на 1-ви май. Това съобщиха от пресцентъра на Столична община. От 19.00 часа на 30.04.2019 г. до приключване на мероприятието на 1.05.2019 г. се забранява престоят и паркирането на пътни превозни средства, както следва: – на ул. „Оборище” между ул. „Г.С. Раковски” и бул. „Васил Левски”; – на пл. „Княз Александър І”; – на пл. „Св. Александър Невски”; – на моста пред Националния стадион „Васил Левски“. От 11.00 часа до приключване на мероприятието на 01.05.2019 г. само при необходимост и по преценка на отдел „Пътна полиция“ при СДВР се забранява влизането на пътни превозни средства, както следва: – по бул. „Цар Освободител“ между ул. „Г.С. Раковски” и пл. „Независимост“; – по ул. „Леге“ между ул. „Съборна“ и бул. „Цар Освободител“; – по бул. „Княз Ал. Дондуков“ от ул. „Веслец“ до бул. „Кн. Мария Луиза“.", "date": "2019.04.30", "title": " Промени в движението в София заради честването на 1 май"}
{"url": "https://trud.bg/%d0%bf%d0%b8%d1%8f%d0%bd-%d0%b8-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-%d1%81-%d0%ba%d1%80%d0%b0%d0%b4%d0%b5/", "text": "Пиян, без книжка и с открадната кола катастрофирал в Севлиевско. Това съобщиха от Областната дирекция на МВР в Габрово. Сигнал за ПТП с леки материални щети в севлиевската махала Попска бил подаден в полицията в неделя вечерта. Полицаите установили, че катастрофиралият автомобил е на фирма в с. Гъбене, Габровско, а зад волана му е 46-годишен габровец с 2,45 промила алкохол в кръвта. При продължилата проверка станало ясно, че мъжът е без книжка, а на следващия ден в полицията е подаден сигнал, че автомобилът, който шофирал, е откраднат от двора на фирмата в Гъбене. По случая работата продължава, уточняват от полицията.", "date": "2019.04.30", "title": " Пиян и без книжка катастрофира с крадена кола\t"}
{"url": "https://trud.bg/%d0%b0%d0%be%d0%b8%d1%8f%d0%bc%d0%b0-%d0%b1%d0%b5-%d0%bf%d0%be%d0%b2%d0%b8%d1%88%d0%b5%d0%bd-%d0%b2-%d1%80%d0%b0%d0%bd%d0%b3-%d0%bd%d0%b0-%d1%81%d1%83%d0%bc%d0%be%d1%82%d0%be/", "text": "Най-добрият ни действащ сумист при професионалистите Даниел Иванов-Аоияма получи по-висок ранг. Българинът се представи силно на последния турнир в Осака миналия месец. Тогава той бе „маегашира-7“, спечели 12 от 15 срещи и заслужи специалната нагада за състезателен дух „Конто-шо“. За следващата надпревара за Купата на Императора българинът вече ще се изявава под званието „комосуби“. За последно той бе с този ранг през месец януари 2015 година.  Схватките в Токио са от 12 до 26 май.", "date": "2019.04.30", "title": " Аоияма бе повишен в ранг на сумото"}
{"url": "https://trud.bg/%d0%b1%d0%bc%d0%b2-%d0%bf%d0%bb%d0%b0%d0%bc%d0%bd%d0%b0-%d0%bf%d1%80%d0%b5%d0%b4-%d0%bc%d0%be%d0%bb/", "text": "БМВ с бургаска регистрация пламна пред един от бургаските молове. Причина за внезапно възникналия пожар, и то в движение, било късо съединение. Водачът на бавареца успял за секунди да изскочи от купето и да се спаси. Веднага на мястото е пристигнал екип на Спешна помощ. Шофьорът бил много изплашен, имал и леки изгаряния, съобщиха очевидци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " БМВ пламна пред мол"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d1%83%d1%80%d0%b3%d0%b0%d1%81-%d0%bf%d1%83%d1%81%d0%ba%d0%b0-%d0%b0%d0%bd%d0%ba%d0%b5%d1%82%d0%b0-%d0%b7%d0%b0-%d0%b5%d1%82%d0%b0%d0%b6%d0%bd%d0%b8-%d0%bf/", "text": "Община Бургас пуска анкета сред жителите на града за предпочитано място, където да се изградят етажни паркинги. На този етап са набелязани пет подходящи терена, върху които в близко бъдеще да се реализират такива проекти. Първият се намира в един от най-урбанизираните градски жилищни комплекси – „Възраждане“, по ул. „Македония“. В един подземен и шест надземни етажа там може да се осигури паркиране на около 100 автомобила. Останалите са съответно в Централна градска част, при улиците „Самуил“ – „Фотев“ – „Шейново“, в к-с „Братя Миладинови“, на бул. „Демокрация“, в к-с „Лазур“, северно от бившия ресторант „Пиргос“ и в к-с „Зорница“, точно до подлеза на ул. „Янко Андонов“. Там може да се изгради 5-6 етажен паркинг за 400 автомобила, който да се ползва и от жители на съседния к-с „Изгрев“, разположен от другата страна на пътя. Както във всяко свое сериозно и с голяма обществена значимост начинание, Община Бургас отново иска да узнае мнението на бургазлии, коментират от кметството. Анкетата ще се попълва електронно и ще се праща на електронен адрес.", "date": "2019.04.30", "title": " Община Бургас пуска анкета за етажни паркинги"}
{"url": "https://trud.bg/%d1%80%d0%b0%d0%b7%d1%88%d0%b8%d1%80%d1%8f%d0%b2%d0%b0%d1%82-%d1%81%d0%b8%d0%bd%d1%8f%d1%82%d0%b0-%d0%b7%d0%be%d0%bd%d0%b0-%d0%b2-%d1%88%d1%83%d0%bc%d0%b5%d0%bd/", "text": "Община Шумен разширява „синята зона“ и търси фирма за ремонт на 12 улици или части от тях в централната част на града. Те ще станат част от платеното паркиране. Това става ясно от обявена преди дни обществена поръчка за избор на изпълнител на текущ ремонт и поддържане на зони за почасово платено паркиране. Общата стойност на ремонтите е за близо 300 000 лв без ДДС. Общината дава срок за изпълнение два месеца и иска 2-годишна гаранция на преасфалтирането. Офертите на фирмите ще бъдат отворени в края на май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Разширяват синята зона в Шумен"}
{"url": "https://trud.bg/10-523-%d1%82%d1%83%d1%80%d0%b8%d1%81%d1%82%d0%b8-%d0%bf%d0%be%d1%81%d0%b5%d1%82%d0%b8%d1%85%d0%b0-%d0%b8%d1%81%d1%82%d0%be%d1%80%d0%b8%d1%87%d0%b5%d1%81%d0%ba%d0%b8%d1%82%d0%b5-%d0%be%d0%b1%d0%b5/", "text": "Общо 10 523 туристи са разгледали обектите и експозициите на Регионален исторически музей-Велико Търново по Великденските празници. 8567 от посетителите са възрастни, 1182 – ученици, 502 – деца, а студентите са  224. Най-посещаван за дните от 25 до 29 април е Архитектурно–музеен резерват „Царевец“. Историческата крепост е разгледана от 7259 души, от които 4884 българи и 2366 чужденци, 1014 от чуждестранните туристи са румънците. За четирите дни от българските туристи, качили се на Царевец 884 са ученици, 426 – деца и 176 студенти. По Великденските празници 716 туристи са посетили църквата-музей „Рождество Христово“ в Арбанаси, а 503-ма Мултимедиен посетителски център „Царевгррад Търнов“.", "date": "2019.04.30", "title": " 10 523 туристи посетиха историческите обекти в Търново по Великден"}
{"url": "https://trud.bg/%d0%bc%d0%b0%d1%80%d1%88%d1%80%d1%83%d1%82%d0%ba%d0%b0-%d1%81%d0%b5-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0-%d0%b2%d1%8a%d0%b2-%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%be/", "text": "Седем души пострадаха при катастрофа на микробус от масовия транспорт, станала около 10,45 ч в аксаковското село Припек, съобщиха от варненската полиция. По неизяснени до момента причини 70-годишният шофьор загубил контрол над маршрутката. Тя минала през разделителната мантинела, преобърнала се и отново се върнала на гумите си. Ранените били откарани с линейки във варненската МБАЛ „Св. Анна“. Най-тежко е състоянието на две жени, които са настанени в реанимацията с фрактури на череп и прешлени, съобщиха от здравното заведение. Още две пътнички от катастрофиралия микробус ще останат за лечение в болницата заради тежки травми, а останалите ранени вероятно ще бъдат изписани да се възстановяват у дома. Причините за възникването на тежкия инцидент се изясняват, уточниха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Маршрутка се преобърна във Варненско, седем души са ранени"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b2%d1%8a%d0%b2-%d0%b2%d0%b0%d1%80%d1%88%d0%b0%d0%b2%d0%b0-%d0%b7%d0%b0-%d1%87%d0%b5%d1%81%d1%82%d0%b2%d0%b0%d0%bd%d0%b5%d1%82%d0%be-%d0%bd%d0%b0-15/", "text": "Премиерът Бойко Борисов ще бъде на посещение във Варшава, утре, 1 май. Той ще участва в честването на 15-годишнината от присъединяването на Полша към Европейския съюз по покана на полския министър-председател Матеуш Моравецки, съобщиха от пресцентъра на Министерски съвет. Честването в полската столица ще се отбележи със среща на високо равнище под надслов „Заедно за Европа“, в която ще участват лидерите на всички страни-членки, приети след 2004 година в ЕС, както и представител на ръководството на Европейската комисия. След заседанието се очаква лидерите да излязат с обща декларация за обединението на Европа.", "date": "2019.04.30", "title": " Борисов във Варшава за честването на 15-ата годишна от присъединяването на Полша към ЕС"}
{"url": "https://trud.bg/%d1%85%d0%b0%d0%bb%d0%b8%d0%bc%d0%b0-%d0%b0%d0%b4%d0%b5%d0%bd-%d0%b5-%d0%bf%d1%8a%d1%80%d0%b2%d0%b8%d1%8f%d1%82-%d0%bc%d0%be%d0%b4%d0%b5%d0%bb-%d1%81-%d1%85%d0%b8%d0%b4%d0%b6%d0%b0%d0%b1-%d0%b8-%d0%b1/", "text": "Моделът със сомалийски произход Халима Аден е първата жена, носеща хиджаб и буркини за броя с бански костюми на списание Sports Illustrated. От списанието обявиха, че Халима е и първата мюсюлманка, която се снима в цял бански с бурка. Халима е израснала в Щатите и това да носи хиджаб в модно списание тя описва като сбъдната мечта. В профила си в Instagram Халима окуражи всички жени, независимо от произхода и вероизповеданието си, да не се притесняват да бъдат себе си и да се борят смело за мечтите си. Редакторът на Sports Illustrated Swimsuit Edition допълни, че женската красота е твърде обширно понятие, на което трудно може да се сложи етикет и граници.", "date": "2019.04.30", "title": " Халима Аден е първият модел с хиджаб и буркини на корицата на Sports Illustrated"}
{"url": "https://trud.bg/%d0%b3%d0%bb%d0%be%d0%b1%d0%b8%d1%85%d0%b0-%d1%81-300-%d0%bb%d0%b2-%d1%85%d1%83%d0%bb%d0%b8%d0%b3%d0%b0%d0%bd-%d0%b1%d1%83%d0%b9%d1%81%d1%82%d0%b2%d0%b0%d0%bb-%d0%bd%d0%b0-%d0%b2%d0%b5%d0%bb%d0%b8/", "text": "50-годишен варненец преспа в ареста и бе глобен от Районния съд с 300 лв. заради хулиганство. В следобеда на Великден мъжът буйствал в центъра на морската столица. Крещял, ругал и заплашвал минувачи по бул. „Сливница“. Стресираните хора подали сигнал в полицията и агресивният мъж бил задържан. Срещу него била образувана преписка по Указа за борба с дребното хулиганство, която приключила с административното наказание, наложено от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Глобиха с 300 лв. хулиган, буйствал на Великден"}
{"url": "https://trud.bg/%d0%b0%d1%80%d1%82%d0%b5%d0%ba%d1%81-%d0%be%d0%b1%d0%b6%d0%b0%d0%bb%d0%b2%d0%b0-%d0%b7%d0%b0%d0%bf%d0%be%d0%b2%d0%b5%d0%b4%d1%82%d0%b0-%d0%b7%d0%b0-%d1%81%d0%bf%d0%b8%d1%80%d0%b0%d0%bd%d0%b5/", "text": "Фирма „Артекс – Златен век“ ООД обжалва заповедта за спиране на строежа на сградата „Златен век“. Това съобщават от ДНСК. Жалбата, получена в Дирекцията „Национален строителен контрол“ в предпразничния 25 април, предстои да бъде изпратена по законоустановения ред в Софийския административен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " „Артекс“ обжалва заповедта за спиране на строежа на сградата „Златен век“"}
{"url": "https://trud.bg/%d1%83%d1%87%d0%b8%d0%bb%d0%b8%d1%89%d0%b5%d0%bd-%d0%b0%d0%b2%d1%82%d0%be%d0%b1%d1%83%d1%81-%d1%81-%d1%82%d1%80%d0%b8-%d0%b4%d0%b5%d1%86%d0%b0-%d1%81%d0%b5-%d0%bf%d1%80%d0%b5%d0%be%d0%b1%d1%8a%d1%80/", "text": "Училищен автобус с три деца в него се е преобърнал след сблъсък с лек автомобил, по главния път Айтос-Карнобат. Децата са живи и здрави, само едното се е оплакало от болки в главата, откарано е за преглед в бургаската болница. Инцидентът е станал на разклона за село Чукарка, община Айтос. Автобусът е връщал у дома им в селото тримата ученика, които всеки ден пътували до училището си в града. Внезапно на разклона, автобусът се сблъскал с лекия автомобил, марка „Мерцедес“ и се преобърнал два пъти в канавката. За да извадят децата, наложило се да режат вратата. Това направили пристигналите спешно на мястото огнеборци и полицаи. Повикана била и Спешна помощ. Тепърва ще се установява кой е виновен за катастрофата, казаха от полицията.", "date": "2019.04.30", "title": " Училищен автобус с три деца се преобърна"}
{"url": "https://trud.bg/%d0%b0%d1%82%d0%b0%d0%ba%d0%b0-%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b4%d0%b6%d0%b0%d0%bc%d0%b1%d0%b0%d0%b7%d0%ba/", "text": "„От публикации в медиите научаваме, че водачът на евролистата на ВМРО, спестил 1 милион от досегашната си толерантна към Истанбулската конвенция дейност – Ангел Джамбазки, се е срещнал с премиера Бойко Борисов по темата за циганската престъпност. Предполагаме, че това е опит за оправдание и замазване на бездействието на силовия вицепремиер Каракачанов по въпроса“, заявиха от партия „Атака“. „Ако премиерът на Р България се интересува от мнението на парламентарната група на патриотите по темата за циганската престъпност, съветваме го да се срещне и с водача на листата на ПП АТАКА д-р Георги Димов, както и с водача на листата на НФСБ Валери Симеонов, за да е пълноценно осведомен за виждането на своите коалиционни партньори“, заявиха още от „Атака“. Избори 2019. Платено съдържание. Купуването и продаването на гласове е престъпление.", "date": "2019.04.30", "title": " „Атака“: Премиерът се срещна с поддръжника на Истанбулската конвенция Джамбазки, очакваме да покани водачите на „Атака“ и НФСБ\t"}
{"url": "https://trud.bg/%d1%81%d0%bd%d0%b8%d0%bc%d0%ba%d0%b8-%d0%bd%d0%b0-%d0%bc%d1%8a%d1%80%d1%82%d1%8a%d0%b2-%d0%bf%d0%b5%d0%bb%d0%b8%d0%ba%d0%b0%d0%bd-%d0%bf%d1%80%d0%be%d0%b2%d0%b5%d1%81%d0%b5%d0%bd-%d0%be%d1%82-%d0%bf/", "text": "Зловещи снимки на мъртъв розов пеликан, завързан през врата за пътен знак край Раднево, предизвикаха възмущение в социалните мрежи. Розовият пеликан е защитен вид, но това явно не е спряло гаврата. „Петък, в навечерието на Великден. Мястото е входа на Раднево (от към Ст. Загора). Завързаната мъртва птица е розов пеликан. ЗАЩО?“, е написал във Фейсбук групата „Истината за Раднево“ Георги Дулев, който е публикувал кадрите. От Центъра за спасяване на диви животни в Стара Загора са направили аутопсия на починалата птица. Открити са следи от изгаряне от електрически ток и това е вероятната причина за смъртта й, съобщи казанлъшката Press TV. Често имало такива инциденти на големи птици, които се блъскали в електропроводи. Защо обаче мъртвата птица е била вързана за пътния знак, няма обяснение. Според еколозите това е меко казано неадекватна постъпка. Десетки възмутени хора коментират под снимките с птицата, че само изрод може да извърши такава диващина. В България розовият пеликан е изключително рядък вид, включен в „Червената книга“ като изчезващ вид. Единственото място за гнездене е резерватът „Сребърна“, където има малка колония.", "date": "2019.04.30", "title": " Снимки на мъртъв пеликан, провесен от пътен знак, предизвикаха възмущение във фейсбук"}
{"url": "https://trud.bg/%d0%ba%d0%be%d0%bb%d1%83%d0%bc%d0%b1%d0%b8%d1%8f-%d0%b7%d0%b0%d0%bb%d0%be%d0%b2%d0%b8-94-%d1%82%d0%be%d0%bd%d0%b0-%d0%ba%d0%be%d0%ba%d0%b0%d0%b8%d0%bd-%d0%b7%d0%b0-%d0%bd%d0%b0%d0%b4-3-%d0%bc%d0%bb/", "text": "Властите в Колумбия за заловили над 94 тона кокаин на стойност 3,2 млрд долара, по време на мащабна международна полицейска операция срещу наркотрафика, продължила 105 дни. Това съобщава Ройтерс, като се позовава на изявление на колумбийския президент Иван Дюке. Общо 18 държави от Латинска Америка и Европа, заедно със САЩ и Канада са участвали в операцията, в рамките на която също така са били заловени и 26,7 тона мариахуана, оценена на 133,7 млн. долара. Дюке не е дал подробности за самите акции, но според осведомени източници основната част от наркотиците са били заловени в международни води в Тихия океан и Карибско море.", "date": "2019.04.30", "title": " Колумбия залови 94 тона кокаин за над $ 3 млрд."}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%8a%d1%82-%d0%b7%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%be%d1%82-%d0%b3%d0%b5%d1%80%d0%b1-%d0%b0%d1%81%d0%b8/", "text": "Кандидатът за евродепутат от ГЕРБ Асим Адемов се срещна с членове и симпатизанти на ГЕРБ в село Дянково, община Разград. Пред тях той сподели: „Борим се да спечелим изборите. Европейският съюз е едно голямо семейство и ние сме част от него. Много е важно да се чува гласът ни както досега“. В рамките на срещата бяха обсъдени какви ще се приоритетите в работата на българските евродепутати от ГЕРБ/ЕНП в следващия Европейски парламент, както и увеличеният европейски бюджет за България за периода 2021 – 2027 г., съобщиха от пресцентъра на партията. „Предстои ни още много работа, но промяната през последните 10 години е видима. Нека докато взимаме решение за кого да гласуваме – първо да помислим какво е било преди управлението на ГЕРБ и да сравним резултатите със сега“, заяви Асим Адемов. Визитата на Адемов в Дянково завърши с посещение на кравефермата в селото, изградена по стандарти, покриващи всички съвременни европейски изисквания. Избори 2019. Платено съдържание. Купуването и продаването на гласове е престъпление.", "date": "2019.04.30", "title": " Кандидатът за евродепутат от ГЕРБ Асим Адемов посети с. Дянково\t"}
{"url": "https://trud.bg/%d0%b3%d0%be%d0%b4%d0%b8%d0%bd%d0%b0-%d0%bf%d0%be-%d0%ba%d1%8a%d1%81%d0%bd%d0%be-%d1%86%d1%81%d0%ba%d0%b0-%d0%be%d1%82%d0%bd%d0%be%d0%b2%d0%be-%d0%b1%d0%b5%d0%b7-%d0%bf%d0%be%d0%b1%d0%b5%d0%b4%d0%b0/", "text": "ЦСКА загуби от „Ботев“ (Пловдив) в мач от Първа лига с 0:2, като по този начин серията без победа за „червените“ вече се увеличи на 4 двубоя. Тя започна на 17 април, когато претърпяха поражение от „жълто-черните“ в Коматево с 2:3 в първи полуфинален мач в турнира за Купата на България. Последва 0:0 с „Левски“ в Първа лига и 3:3 в реванша с „Ботев“. Така се стигна и до загубата от тима на Николай Киров в неделя. Любопитното е, че ЦСКА повтаря представянето си от преди година по същото време. Тогава тимът записа 5 мача без успех. Серията започна на 18 април с 2:2 срещу „Левски“ в мач от шампионата. Последва 1:1 с „Берое“ и ново 2:2 със „сините“. Ремито в дербито обаче бе в полуфинална среща реванш за Купата, като по-рано тимът от „Герена“ бе спечелил първия двубой с 1:0 и така се класира на финал. Серията без успех на ЦСКА продължи с 1:2 от „Ботев“ в Пловдив и 0:0 срещу „Лудогорец“ в София. И двата мача бяха от Първа лига. Още след поражението от „канарчетата“ обаче тогавашният треньор Стамен Белчев бе уволнен. От „Армията“ няма индикации, че ще сменят Пенев въпреки гафовете. А на тимът предстои ново тежко изпитание – гостуване на „Черно море“. Сблъсъкът е в събота. Снимка СПОРТАЛ", "date": "2019.04.30", "title": " Година по-късно ЦСКА отново без победа в 4 срещи"}
{"url": "https://trud.bg/%d1%82%d1%80%d1%8a%d0%bc%d0%bf-%d0%be%d0%b1%d0%bc%d0%b8%d1%81%d0%bb%d1%8f-%d0%b4%d0%b0-%d0%bf%d0%be%d1%81%d1%82%d0%b0%d0%b2%d0%b8-%d0%bc%d1%8e%d1%81%d1%8e%d0%bb%d0%bc%d0%b0%d0%bd%d1%81%d0%ba%d0%b8/", "text": "Президентът на САЩ Доналд Тръмп обмисля включването на „Мюсюлмански братя“ в американския черен списък на терористичните организации, съобщи Белият дом, цитиран от Франс прес. Поставянето на „Мюсюлмански братя“ в черния списък ще позволи на САЩ да наложат санкции на всяко физическо лице или организация, които имат връзки с организацията. Организацията, която в Египет е смятана за терористична, е „трън в очите“ за режима на президента Абдел Фатах ас Сиси, откакто оглавените от него военни свалиха избрания президент ислямист Мохамед Морси от власт през 2013 г.  Тръмп разговаря с екипа си по националната сигурност и с ръководители от района, които споделят безпокойството му и сега тази възможност се проучва съгласно вътрешна процедура, каза говорителката на Белия дом Сара Сандърс.  Новината се огласява три седмици след посещение на Ас Сиси във Вашингтон. По този случай Тръмп похвали „много добрата работа“ на египетския си колега. Египетски съд осъди днес седем души, сред които бизнесмен от „Мюсюлмански братя“ и сина му, на 25 години затвор за „причиняване на вреда на националната икономика“, предаде ДПА, цитирана от БТА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Тръмп обмисля да постави „Мюсюлмански братя“ в американския черен списък на терористичните организации"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d1%8a%d0%b4%d0%b5-%d0%b8-%d0%ba%d0%be%d0%b3%d0%b0-%d1%89%d0%b5-%d0%bc%d0%be%d0%b6%d0%b5%d1%82%d0%b5-%d0%b4%d0%b0-%d0%b2%d0%b8%d0%b4%d0%b8%d1%82%d0%b5-%d0%bf%d0%b0/", "text": "Oт правителствена информационна служба разпространиха информация на кои места и по кое време гражданите ще могат да видят и чуят на живо Папа Франциск, който пристига в България в периода 5-7 май и ще посети градовете София и Раковски. „За да може всички желаещи граждани и гости на столицата и на град Раковски да посетят събитията от програмата на Светия отец, е създадена координация между всички институции, имащи пряк ангажимент преди, по време и след провеждане на мероприятията в предстоящото посещение. Целта е постигане на максимална ефективност по охрана на обществения ред, организация на движението и противодействие на престъпността“, се казва в съобщението. Гражданите и гостите на София ще могат да присъстват на 3 основни събития от програмата на папа Франциск. Контролно-пропускателните пунктове за тях ще са отворени 3 часа преди събитието. Две от събитията в София ще са на 5 май 2019 г.: – в 13, 00 ч Светият отец ще произнесе неделната молитва „Царица небесна“ на площад „Свети Александър Невски“; – в 16,45 ч на площад „Княз Александър Първи“ папа Франциск ще отслужи света литургия. Третото събитие в София е на 6 май 2019 г.: – в 18,15 ч на пл. „Независимост“ гражданите и гостите на столицата ще могат да присъстват на събитието за мир с участието на представители на различни вероизповедания в България. В Раковски жителите и гостите на града ще могат да проследят светата литургия с първо причастие, което папа Франциск ще даде на деца в църквата „Пресвето сърце Исусово“ в 11,15 ч на 6 май 2019 г. За целта пред храма са определени зони за граждани, до които достъпът също ще става през контролно-пропускателни пунктове. Те ще са отворени 3 часа преди началото на събитието. На 3 май ще бъде разпространена допълнителна информация за предприетите мерки и местоположението на контролно-пропускателните пунктове за събитията от апостолическото пътуване на папа Франциск в София и Раковски. Всички желаещи да присъстват на събитията в София и Раковски ще бъдат допускани след проверка на изградените контролно-пропускателни пунктове. Няма да бъдат допускани посетители във видимо нетрезво състояние, както и такива, които носят обемисти багажи и забранени предмети – огнестрелно оръжие, пиротехнически изделия, ножове, палки, боксове, бутилки, парфюми. Може да бъдат носени чадъри. По време на провеждането на събитията от посещението на папа Франциск е възможно да възникне временно затруднение в движението. Умоляваме гражданите да следват задължителните организационни указания с цел доброто протичане на събитията. Необходимата информация за контролно-пропускателните пунктовe за гражданите ще бъде публикувана на официалния сайт за посещението на папа Франциск в България – www.popeinbulgaria.gov.bg , на сайтовете на МВР, на СДВР и на Областната дирекция на МВР в Пловдив.", "date": "2019.04.30", "title": " Вижте къде и кога ще можете да видите папа Франциск в България"}
{"url": "https://trud.bg/%d0%b2%d0%be%d0%bb%d0%be%d0%b4%d0%b8%d0%bc%d0%b8%d1%80-%d0%b7%d0%b5%d0%bb%d0%b5%d0%bd%d1%81%d0%ba%d0%b8-%d0%b5-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%be%d0%b1%d1%8f%d0%b2%d0%b5/", "text": "Централната избирателна комисия на Украйна официално обяви днес Володимир Зеленски за нов президент на страната, седмица след като той спечели балотажа срещу досегашния президент Петро Порошенко, предаде ДПА, цитирана от БТА. Четирийсет и еднагодишният Зеленски е спечелил 73,22 процента от гласовете, съобщи председателката на ЦИК Татяна Слипачук. Общо 13,5 млн. души са гласували за него. Това е най-високият резултат, получаван някога от кандидат на президентски избори в Украйна за цялата история на страната. Избирателната активност на балотажа достигна 61,37 процента. Повече от 2 процента от бюлетините се оказаха невалидни. Зеленски трябва да положи клетва на 2 юни т.г. Порошенко спечели 24,45 процента от гласовете на балотажа, което съставлява подкрепа от 4,5 млн. избиратели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Володимир Зеленски е официално обявен за нов президент на Украйна\t"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d1%81%d1%82%d0%be%d0%bb%d0%b8%d1%87%d0%b0%d0%bd%d0%b8%d0%bd-%d1%88%d0%be%d1%84%d0%b8%d1%80%d0%b0%d0%bb-%d1%81-415-%d0%bf%d1%80%d0%be%d0%bc%d0%b8%d0%bb/", "text": "40-годишен столичанин е управлявал автомобил с рекордните 4,15 промила, съобщиха от полицията в Перник. Заловеният мъж е ударил две паркирани коли в Земен. При проверка на водача с дрегер са отчетени високите нива на алкохол. Мъжът отказал кръвна проба и е бил настанен в токсикологията на Пернишката болница. Започнато е бързо производство. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Хванаха столичанин, шофирал с 4,15 промила в Перник\t"}
{"url": "https://trud.bg/%d0%ba%d1%80%d1%8a%d0%b2%d0%be%d0%b7%d0%b0%d0%b3%d1%83%d0%b1%d0%b0-%d0%bf%d1%80%d0%be%d0%b2%d0%be%d0%ba%d0%b8%d1%80%d0%b0%d0%bb%d0%b0-%d1%86%d0%b5%d0%bb%d1%83%d0%b2%d0%ba%d0%b0%d1%82%d0%b0-%d0%bd/", "text": "Действията на Кубрат Пулев срещу американската репортерка Джени Суши били провокирани от сериозната кръвозагуба и удари в главата, получени по време на мача с Богдан Дину (Румъния). Върху тази теза се очаква адвокатите на българския боксьор да изградят защитата му в съда. От „Пулев спорт“ разпространиха още ексклузивни кадри от купона след мача. На тях се вижда фриволното поведение на Суши, която танцува сластно в скута на един от приятелите на Кобрата.  Въпреки това Джени претендира да получи 600 000 долара обезщетение за сексуален тормоз. Половината от тази сума са за нея, а останалата – за адвокатски хонорари. Репортерката от филипински произход нае Глория Олред, една от най-скъпите защитнички на правата на жените.  Средствата обаче значително надхвърлят парите, който Пулев заработи в дебютния си мач на американска земя. Тогава той получи $250 000 от победата си над Дину. Делото ще се гледа на 14 май от Атлетическата комисия на Калифорния в САЩ, която ще реши дали българинът ще може да боксира в щата и занапред. В момента той е със „замразен“ лиценз. Джарел Милър, с прякор Голямото бебе, бе наказан за 6 месеца за употреба на допинг. Санкцията изтича на 19 септември. Американецът трябваше да се бие с шампиона в тежка категория Антъни Джошуа на 1 юни в Ню Йорк. В теста на Милър бяха открити три забранителни препарата.   Антъни Джошуа, шампион в 4 различни версии на профибокса, ще се бие с американеца Антъни Руис-младши на 1 юни в Ню Йорк. Британецът има 22 победи, от тях 21 с нокаут, и нито една загуба. Балансът на Руис е 32:1.", "date": "2019.04.30", "title": " Кръвозагуба провокирала целувката на Кобрата"}
{"url": "https://trud.bg/%d1%82%d0%b5%d0%bd%d0%b8%d1%81%d0%b8%d1%81%d1%82-%d1%81%d0%b5-%d0%be%d0%bf%d0%bb%d0%b0%d0%ba%d0%b0-%d0%be%d1%82-%d0%bc%d0%b8%d1%80%d0%b8%d1%81-%d0%bd%d0%b0-%d0%bc%d0%b0%d1%80%d0%b8%d1%85%d1%83%d0%b0/", "text": "Сръбският тенисист Виктор Троицки се оплака от мирис на марихуана и прекъсна мача си от първия кръг на турнира в Бордо (Франция). “Това е безумие, някой пуши трева, усещате ли?“, обърна се към съдията 240-ят в света.  Репликата бе направена при 5:5 в първия гейм срещу  представителя на домакините Никола Маю. Въпреки необичайния проблем Троицки успя да доиграе мача и спечели със 7:6, 6:2. Подобен инцидент имаше и друг сръбски тенисист – Новак Джокович по време на полуфинала от турнира „Мастърс“ в Монреал. Тогава лидерът в световната ранглиста също прекъсна мача си и се оплака на рефера на корта.", "date": "2019.04.30", "title": " Тенисист се оплака от мирис на марихуана"}
{"url": "https://trud.bg/%d1%82%d0%be%d0%bb-%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d1%85%d0%b2%d0%b0%d0%bd%d0%b0-1-400-%d0%bd%d0%b0%d1%80%d1%83%d1%88%d0%b8%d1%82%d0%b5%d0%bb%d0%b8-%d0%bf%d0%be-%d0%bf%d1%80/", "text": "Близо 30 000 автомобила са проверили инспекторите на Националното ТОЛ управление в празничните дни от 25 до 29 април, включително, за платена винетна такса. Установени са 1 400 нарушители, като повече от половината от тях са чужденци, съобщиха от пресцентъра на АПИ. На нарушителите са наложени 1188 компенсаторни такси, от които 707 са на автомобили с чуждестранни регистрационни номера. Най-много компенсаторни такси са наложени на водачите на леки автомобили – 1 119, като от тях 680 са на чужденци. Съставени са и 208 акта за установяване на административно нарушение. От 25 до 29 април, включително, са продадени 136 590 електронни винетки на обща стойност над 5,7 млн. лв. Най-много винетки са купени в първия почивен ден (26 април) – 38 432 броя за близо 1,6 млн. лв. От всички продадени, 114 394 е-винетки са за леки автомобили, на стойност над 4.6 млн. лв., а съответно 22 196 е-винетки са купени за тежкотоварни превозни средства на стойност над 1 млн.лв. От 1 май 2019 г. кол центърът към Националното ТОЛ управление увеличава работното си време. Гражданите ще могат да получават информация на номер 0700 10 876 всеки ден от понеделник до неделя, от 8 до 20 часа.", "date": "2019.04.30", "title": " Тол полицията хвана 1400 нарушители по празниците\t"}
{"url": "https://trud.bg/%d0%bf%d1%8a%d1%82%d1%83%d0%b2%d0%b0%d0%bc%d0%b5-%d0%bf%d0%be%d0%b2%d0%b5%d1%87%d0%b5-%d0%b2-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bf%d0%be-%d0%bc%d0%b0%d0%bb%d0%ba%d0%be-%d0%b2-%d1%80/", "text": "Половината гости у нас са от ЕС  С 10 на сто повече българи са посетили Германия през март в сравнение със същия месец на миналата година, показват данните на Националния статистически институт (НСИ). Увеличили са се и пътуванията към съседните страни – Турция, Гърция, Румъния и Сърбия. В същото време с 12,7% по-малко сънародници са предпочели да посетят Руската федерация през март. Минимален спад има и на пътуванията до Полша и Северна Македония. Като цяло с 3,5 на сто повече българи са пътували в чужбина през третия месец на годината в сравнения със същия на 2018 г., показват данните на НСИ. Увеличили са се всички видове пътувания – за почивка, командировка и посещение на приятели и роднини. От общо 478 хил. души, стегнали куфари за дестинация зад граница, най-много са предпочели да посетят Турция – 129 хил. Сред другите предпочитани дестинации за българина през март са били Гърция, Сърбия, Румъния, Северна Македония, Германия, Франция, Австрия, Великобритания и Италия. Най-много чужденци, които са посетили България през март, са дошли от ЕС – близо половината от всички гости. С над 50 на сто са се увеличили гостите от Великобритания. Ръст има и на посетителите от Унгария, Румъния и Гърция. Намаляват гостите от Германия, Холандия, Франция и Полша.", "date": "2019.04.30", "title": " Пътуваме повече в Германия, по-малко в Русия\t"}
{"url": "https://trud.bg/%d1%87%d0%b5%d1%82%d0%b8%d1%80%d0%b8-%d1%82%d1%80%d1%83%d0%b4%d0%be%d0%b2%d0%b8-%d0%b7%d0%bb%d0%be%d0%bf%d0%be%d0%bb%d1%83%d0%ba%d0%b8-%d1%81%d0%b0-%d1%81%d1%82%d0%b0%d0%bd%d0%b0%d0%bb%d0%b8-%d1%81/", "text": "Четири са трудовите злополуки с полицаи заради упражнено над тях физическо насилие при изпълнение на служебните им задължения, съобщиха от областната администрация в Сливен, позовавайки се на данни на НОИ за 2018 г. В предходната 2017 г. злополуките със служителите на реда, станали по време на работа заради извършено над тях насилие, са три. Става дума за случаи, при които полицаите са пострадали заради оказана спрямо техни разпореждания съпротива или при въдворяване на обществения ред. През м.г. на територията на областта са регистрирани 78 трудови злополуки, като 68 от тях са станали на самото работно място. Интересен е фактът, че най-много са случаите в сферата на държавното управление – 18, в подготовката и преденето на текстилни влакна те са 13, а 11 – в сферата на образованието. За съжаление, 4 трудови злополуки са завършили със смърт, а при 7 пострадалите са получили различни фрактури или други увреждания. Статистиката за 2018 г. показва, че Сливенска област е на 12-то място в страната по брой на подадени декларации за трудови злополуки. Информацията е изнесена и обсъдена на Областен съвет по условия на труд, уточниха от администрацията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Четири трудови злополуки са станали с полицаи в Сливен"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-393/", "text": "Четвърт България едва свързва двата края 27 на сто от населението трудно плаща сметките си за ток, вода и парно. 33,5% от подрастващите не могат да си позволят редовни занимания с плуване, свирене на музикален инструмент или уроци по английски.             Първи май – кървавият танц на капитал и работник Собствениците неизбежно ще искат повече работа, а служителите – по-добри условия – анализ на Емил Спахийски.         Нов тест, ново начало за шофьорите на 60 г. Искат да тормозят най-разумните и дисциплинирани хора на пътя. И Държавната агенция за пътна безопасност се включи в общия хор, предлагащ катаджийски идиотщини – коментар на Цветан Гемишев.               Любовта на публиката е най-голямата награда След филма „Бартер“ рибарите ми казаха, че съм един от тях, казва актьорът Михаил Мутафов в интервю за „Труд“.           Голямото завръщане Силует на Тайгър Уудс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Вижте акцентите в броя на вестник „Труд“ в сряда, 1 май 2019"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d1%83%d1%87%d0%b5%d0%bd%d0%b8%d1%87%d0%ba%d0%b0-%d1%85%d0%b2%d0%b0%d0%bd%d0%b0%d1%82%d0%b0-%d0%b4%d0%b0-%d0%b8%d0%b7%d0%bf%d0%b8%d1%81%d0%b2/", "text": "Пореден опит за оскверняване на Колизеума. Българска ученичка е била хваната да изписва името си върху стена на най-значимия амфитеатър в Рим. Случаят е от неделя. След като 17-годишното момиче изписало първата буква на името си се намесила охраната на монумента, съобщава италианската агенция „Анса“, цитирана от  Българката не е арестувана, но случаят се разследва. С подобен казус в Колизеума беше свързвано и името на българския футболист Благой Георгиев преди четири години. Наказанието според италианското законодателство е глоба или затвор от 6 месеца до 3 години.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Българска ученичка хваната да изписва името си върху Колизеума"}
{"url": "https://trud.bg/%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%bd%d0%b0-%d0%b2%d0%be%d0%b5%d0%bd%d0%bd%d0%b8%d1%82%d0%b5-%d1%81%d0%b5-%d0%b2%d1%80%d1%8f%d0%b7%d0%b0-%d0%b2-%d0%bf%d1%80%d0%be%d1%82%d0%b5/", "text": "Автомобил на военните се врязал в протестиращи в Каракас, предава AFP. В резултат на инцидента няколко души са ранени пред военната база „Ла Карлота“ в столицата Каракас. Днес опозиционния лидер Хуан Гуайдо се обърна към военните в апел да го подкрепят в борбата му за сваляне на Николас Мадуро. Пред базата се събраха демонстранти в подкрепа на Гуайдо, по-рано през деня полицията използва  Венецуелската армия осуети днес „незначителен“ опит за преврат, заяви министърът на отбраната генерал Владимир Падрино, цитиран от ДПА. Армията даде „незабавен отговор“ на заговора, посочи Падрино в обръщение по националната телевизия. По думите му близо 80 процента от войниците, участвали в опита за преврат, били „подлъгани“ и се върнали в казармите по заповед на командирите си. Висшето командване на въоръжените сили продължава да е „вярно на конституцията“, увери министърът на отбраната, след като по-рано днес членове на Националната гвардия откликнаха на призивите на опозиционния лидер Хуан Гуайдо да въстанат срещу президента Николас Мадуро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Автомобил на военните се вряза в протестиращи в Каракас, няколко души са ранени\t"}
{"url": "https://trud.bg/%d1%87%d0%b5%d1%82%d0%b2%d1%8a%d1%80%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5%d0%b4%d0%b2%d0%b0-%d1%81%d0%b2%d1%8a%d1%80%d0%b7%d0%b2%d0%b0-%d0%b4%d0%b2%d0%b0%d1%82%d0%b0-%d0%ba/", "text": "33,5% от подрастващите не могат да си позволят редовни занимания с плуване, свирене на музикален инструмент или уроци по английски Една четвърт от жителите на станата нямат достатъчно пари за да покрият основните си нужди. Най-голям е броят на домакинствата, които имат затруднения с плащането навреме на битовите сметки за ток, вода и парно, с вноските по кредити, както и с наема на жилището. Проблеми с плащането на тези основни разходи за дома имат 27,5% от населението, или близо 862 хил. души, обявиха от НСИ. Всеки пети българин, или точно 20,9% от населението, живее в материални лишения. Това означава, че се ограничава при потреблението на поне четири от девет основни стоки и услуги. Наред с това 22,6% от хората в страната не могат да си позволят консумация на месо, пиле или риба през ден, а 19,6% от населението не могат да посрещнат със собствени средства неочаквани финансови разходи като например за ремонт на колата или за подмяна на пералня или хладилник. 26,2% от домакинствата пък се ограничават при отоплението на жилището си, т.е. стоят на студено през зимата заради липса на пари за парно или дърва за огрев. Ограниченията на хората, свързани със задоволяване на основни нужди и потребности, се различават в зависимост от етническата им принадлежност. За всички етнически групи най-висок е делът на хората, които имат затруднения при плащането навреме на разходите за жилището, като сред ромите това са 65,1% от домакинствата, за турската етническа група – 33,3%, и за българската група – 24,8%. Повече от половината от ромите (51,5%) не могат да си позволят едноседмична почивка извън дома, а около 63% не могат да си позволят да ядат месо, пиле или риба през ден. При турската етническа група 29,4% от хората не могат да посрещнат със собствени средства неочаквани финансови разходи, а 30,3% не могат да си позволят консумация на месо, пиле или риба три пъти в седмицата. В материални лишения (ограничават се в потреблението на 4 от 9 основни стоки и услуги) живеят 60,6% от ромите, 17,1% от турския етнос и 8,1% от българската етническа група. От НСИ представят данни и за материалните лишения при децата, като изследват потреблението на 13 основни стоки и услуги, необходими за нормалния им живот. Оказва се, че 43,5% от децата са лишени поне от едно нещо, а за 4,4% от децата нито една основна потребност не може да бъде удовлетворена поради финансови причини. Приблизително една трета от децата (34,3%) не могат да отидат на почивка извън дома поне една седмица в годината, като тук влизат и гостуване при роднини и приятели, организирана почивка от училището и т.н. 33,5% от децата не могат да си позволят редовни занимания с плуване, свирене на музикален инструмент, уроци по английски и др. А 33,8% са лишени от екипировка за игри навън – колело, ролери или кънки. Но още по-страшно е, че за всяко едно от четири деца не може да бъдат купени книги, подходящи за възрастта му (без учебниците), и два чифта обувки според сезона.   Ромчетата с най-много лишения Нямат пари за почерпка за рожден ден Възможността да се осигурят определени потребности на децата се различава в зависимост от етническата принадлежност на техните родители. През 2018 г. 15,9% от децата от българската етническа група са били с материални лишения. Това означава, че са били лишени от поне едно нещо от общо 13 стоки и услуги. Като освен колело и една седмица почивка сред основните необходимости за децата са включени яденето на пресни плодове и зеленчуци поне веднъж дневно, каненето на приятели за да си поиграят и похапнат от врене на време, както и честването на рождени и именни дни. В материални лишения живеят 31,6% от децата от турската етническа група и 71,1% от ромския етнос. Нито една потребност на децата не може да бъде осигурена само за 0,8% от българската етническа група, за 1,7% от турския етнос и за 16,6% от ромската група.   164 селища са без нито един обитател 591 села в страната са без нито един постоянен обитател или са с едноцифрен брой жители, сочат данните на НСИ към края на 2018 г. Призрачните селища, в които няма нито един обитател са 164 и се увеличават с 2 спрямо 2017 г. В други 427 селища жителите са под 10. Броят на обезлюдените села бързо нараства. Селищата без население или с едноцифрен брой жители за година се увеличават с 20. С един жител са точно 72 села. По двама души население има в 65 населени места, а по трима – в 48 села. 50 населени места в България са с по четирима жители. С по пет души постоянно население са 40 села, а с по шестима жители – 34 села. Общо 33 села имат по седем жители, други 48 са с по осем обитатели, а 37 села са с деветима души население. Най-много села без жители и най-много с едноцифрен брой на населението има в Габровска област – общо 174. Това са близо половината от селищата в Габровска област. На второ място е област Велико Търново с 55 села без постоянно население и 88 села с едноцифрен брой на обитателите.   1913 населени места са с под 100 души 1913 населени места имат под 100 жители, сочат данните на НСИ. В страната има точно 257 града и 4997 села, а два са манастирите със статут на населено място – Клисурски и Рилски. Оказва се, че над една трета от всички населени места в страната са с по-малко от 100 души. Към края на миналата година 293 села имат население между 10 и 20 души, като 43 села имат точно по 10 жители. В тази група попада и Клисурският манастир с 10 постоянни обитатели. От 21 до 30 жители имат 179 села, а от 31 до 40 жители – 163 населени места, включително и Рилският манастир със своите 33 обитатели. В 146 села населението е между 41 и 50 души. И към края на миналата година най-голямото българско село е Лозен (обл. София-град) с население 6188 души. Лозен е по-голям от 145 града, или от повече от половината градове в страната. Любопитно е, че 2467 села са по-големи от най-малкия град в България – Мелник, който има 183 жители.   22 на сто от хората разполагат с по-малко от 350 лв. на месец 10% са бедни, въпреки че работят 22% от населението на страната, или 1,55 млн. души, живеят под линията на бедност, а разполагаемият им доход е под 351,11 лв. на месец, сочат данните на НСИ за 2018 г. Линията на бедност се определя като 60% от средния медианен доход в страната. Сумата от 351 лв. е доста малка като се има предвид, че средната заплата надмина 1200 лв. Но хиляди хора работят на минимална заплата. А ако в семейството има дете, пенсионер или безработен средният доход на човек пада значително. Спрямо предходната година линията на бедност се запазва, а бедните хора намаляват – през 2017 г. бедни бяха 23,4% от населението. Социалните помощи имат съществено значение за намаляване на бедността. Ако в доходите на домакинствата останат пенсиите, но се изключат останалите социални плащания (обезщетения, социални и семейни помощи и добавки), равнището на бедност би се повишило до 29,5% от населението. Безработните са най-застрашени да попаднат в групата на бедните. 56,1% от безработните имат доходи под линията на бедност. Но още по-страшното е, че 10,1% от работещите граждани също попадат в групата на бедните. Т.е. заплатата им е толкова ниска, че в домакинството нямат по 350 лв. на човек. Като при хората на непълно работно време рискът за изпадане в бедност е над 4 пъти по-висок от този при работещите на пълно работно време. Образованието оказва съществено влияние върху бедността при работещите граждани. Най-висок е делът на работещите бедни с начално и без образование – 66,2%. С нарастване на образователното равнище делът на бедните сред работещите намалява приблизително 2 пъти за тези с основно и над 4 пъти за хората със средно образование. Делът на работещите бедни с висше образование е само 6,2%. Най-висок е делът на бедните сред домакинствата от един човек над 65 години, самотните родители с деца, както и домакинствата с три и повече деца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Четвърт България едва свързва двата края\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d1%81%d0%b5-%d0%b1%d0%bb%d1%8a%d1%81%d0%bd%d0%b0-%d0%b2-%d1%81%d1%82%d1%8a%d0%bb%d0%b1-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d1%81%d0%bf%d1%8a%d1%82/", "text": "Около 17.10 часа на бул. „Народни будители“ във Варна е възникнало пътнотранспортно произшествие. Това съобщиха от ОДМВР-Варна. 26-годишен мъж е изгубил контрол над лекия си автомобил и се е блъснал в стълб. В резултат от инцидента е пострадала 23-годишна пътничка от колата, която е получила сериозни вътрешни травми и е подложена на операция. Има опасност за живота на жената. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " Шофьор се блъсна в стълб във Варна, спътничката му е с опасност за живота"}
{"url": "https://trud.bg/%d0%ba%d0%b5%d0%b9%d0%bc%d0%b1%d1%80%d0%b8%d0%b4%d0%b6-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d1%80%d0%be%d0%b1%d0%be%d0%b2%d0%bb%d0%b0%d0%b4%d0%b5%d0%bb%d1%81%d0%ba%d0%be%d1%82%d0%be/", "text": "Вековният британски университет в Кеймбридж обяви че ще проведе двегодишно академично изследване което да потвърди до какво степен висшето учебно заведение се е възползвало и дори окуражавало търговията с роби през Атлантическия океан, както и други подтискащи практики от колониалното минало на Великобритания, предаде агенция Ройтерс. Проучването ще се съсредоточи както върху финансовите облаги, които Кеймбридж е получил в резултат на робовладелските практики в Британската империя, така и върху ефекта който са имали преподаваните в университета догми за засилване на расисткото мислене между ХVIII и ХХ век. Съгласно различни данни между 10 и 28 милиона африканци, са били отвлечени и прекарани по Атлантическите маршрути до Северна Америка в периода между ХV и ХIХ век, когато търговията с роби във Великобритания е обявена извън закона. Информацията не уточнява какви мерки ще предприеме Кеймбридж, ако и когато открие до каква степен се е облагодетелствал от търговията с роби.", "date": "2019.04.30", "title": " Кеймбридж разследва робовладелското си минало"}
{"url": "https://trud.bg/%d0%bc%d0%b2%d0%bd%d1%80-%d0%bf%d0%be%d0%b2%d0%b8%d1%88%d0%b8-%d0%bd%d0%b8%d0%b2%d0%be%d1%82%d0%be-%d0%bd%d0%b0-%d1%80%d0%b8%d1%81%d0%ba-%d0%b7%d0%b0-%d0%bf%d1%8a%d1%82%d1%83%d0%b2%d0%b0%d0%bd%d0%b5/", "text": "Министерството на външните работи повиши нивото на риск за пътуване в Шри Ланка, като предупреждава българските граждани да не предприемат пътувания до тази страна, както и във вътрешността й, освен в случаи на крайна необходимост. Това съобщиха от пресцентъра на МВнР. По информация на посолството ни в Делхи, независимо от тенденциите за постепенно нормализиране на ситуацията в Шри Ланка, прогнозите са този процес да отнеме значително време. Не е изключена и възможността терористични групи да се опитат да извършат нови бомбени атаки. Препоръчително е сънародниците ни в Шри Ланка да избягват места, в които се провеждат религиозни прояви, да проявяват предпазливост, ако са в близост до големи събирания на хора, протести или демонстрации, както и да следят информацията за актуалната обстановка в страната. При необходимост или при извънредна ситуация българските граждани могат да се свържат с посолството на Република България в Делхи на тел.: + 91 11 26115549; +91 11 26115550 , тел. в извън работно време: + 91 9910999498. Сигнали и молби за съдействие се приемат денонощно и на телефонните линии на Дирекция „Ситуационен център“: +359 2 948 24 04; +359 2 971 38 56 или имейл: crisis@mfa.bg. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " МВнР повиши нивото на риск за пътуване в Шри Ланка"}
{"url": "https://trud.bg/%d0%bd%d1%81-%d0%b5-%d0%bf%d1%80%d0%b8%d0%b5%d0%bb%d0%be-43-%d0%b7%d0%b0%d0%ba%d0%be%d0%bd%d0%b0-60-%d1%80%d0%b5%d1%88%d0%b5%d0%bd%d0%b8%d1%8f-%d0%b8-%d0%b5%d0%b4%d0%bd%d0%be-%d0%be%d0%b1%d1%80%d1%8a/", "text": "През шестата си сесия 44-ото Народно събрание е приело 43 закона, 60 решения и обръщение към българския народ по повод 140-ата годишнина от Учредителното събрание. Това сочи справка за законодателната дейност на Народното събрание, подготвена от Дирекция „Пленарни заседания, парламентарен контрол и финални текстове“ и парламентарния пресцентър, публикувана на сайта на НС. За периода от 11 януари до 25 април 2019 г. в парламента са внесени 60 законопроекта, като 31 от тях са на народни представители. Постъпили са 58 проекта за решения, от тях 47 са от депутати. На тържествена сесия във Велико Търново беше прието Обръщение на 44-ото Народно събрание към българския народ по повод 140-ата годишнина от Учредителното събрание и приемането на Търновската конституция. Сред приетите от Народното събрание нови закони са: Закон за социалните услуги, Закон за защита на търговската тайна, Закон за преброяване на населението и жилищния фонд в Република България през 2021 г. и Закон за преброяване на земеделските стопанства в Република България през 2020 г. Парламентът е гласувал промени в Наказателния кодекс, в Кодекса за социално осигуряване, в Закона за лечебните заведения, в Избирателния кодекс и др. От началото на годината парламентът е имал 45 редовни и едно извънредно пленарни заседания. Използваното време за осъществяване на контролната функция на парламента през шестата сесия на 44-тото Народно събрание е 52 часа и 9 минути. Парламентарен контрол е провеждан в 15 пленарни заседания. В Народното събрание от 11 януари до 25 април 2019 г. са постъпили 454 въпроса и 19 питания. В този период са проведени 16 изслушвания на министри и разисквания по две питания. Членовете на правителството са отговорили на 428 въпроса и 16 питания. На най-много въпроси и питания са отговорили министърът на регионалното развитие и благоустройството Петя Аврамова – 134, министърът на финансите Владислав Горанов – 87, министърът на здравеопазването Кирил Ананиев – 47, министърът на земеделието, храните и горите Румен Порожанов – 21, министърът на околната среда и водите Нено Димов – 19, министърът на образованието и науката Красимир Вълчев – 18, министърът на културата Боил Банов и министърът на труда и социалната политика Бисер Петков – по 16, министърът на вътрешните работи Младен Маринов – 12, вицепремиерът по правосъдната реформа и министър на външните работи Екатерина Захариева – 10 и т.н. Най-много въпроси и питания са отправили народните представители Георги Гьоков – 68, Иван Валентинов Иванов – 48, Илиян Тимчев и Анелия Клисарова – по 44, Георги Йорданов – 43, Георги Михайлов – 41, Валентина Найденова – 38, Иван Ибришимов – 37, Георги Свиленски – 30, Любомир Бонев – 21, Надя Клисурска-Жекова – 17 и т.н. От ПГ „БСП за България” са внесли най-много въпроси и питания – 310 въпроса и 11 питания. От ПГ на ПП ГЕРБ са отправили 96 въпроса и 8 питания, от ПГ на ПП ВОЛЯ – „Българските родолюбци“ – 19 въпроса, от ПГ „Обединени патриоти” – 17 въпроса, от ПГ на ДПС – 9 въпроса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.30", "title": " НС е приело 43 закона, 60 решения и едно обръщение"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d0%bd%d0%be%d0%b2%d0%b0%d1%82%d0%b0-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%bd%d0%b0-%d1%84%d0%b5/", "text": "Приемствеността между старата Българска федерация по автомобилни спортове (БФАС) и Автомобилна федерация на България (АФБ) не е под въпрос, смята Камен Михайлов, президент на новата централа. Той обеща на всички пилоти, че ще имат възможност да участват в 50-ото юбилейно издание на рали „България“ на 10-12 май във Варна.  „Всички лицензи, издадени от БФАС, са валидни и ги приемаме без да настояваме за препотвърждаване – заяви Михайлов. – В това напрегнато време няма нужда да товарим състезатели с подаване на заявки. Разрешителните са валидни до приключването на рали „България“, след това ще има препотвърждаване.“  Той коментира и скандалите, които се разразиха покрай смяната на щафетата между двете организации.  „Два дни след като Владимир Илиев каза, че няма да пречи на бъдещето на автомобилния спорт, една адвокатска кантора подаде шест жалби. Имат право да го направят, но къде е моралът?“, разкри президентът.  Въпреки проблемите Михайлов очаква много силно издание на ралито. До момента са подадени 39 заявки. Освен родните състезатели има 4 екипажа от Румъния, също толкова от Сърбия и по една кола от Турция и Унгария. А индивидуален лиценз №1 е получил легендарният плувец Петър Стойчев, който ще е навигатор на 8-кратния национален рали шампион Димитър Илиев.  „За мене беше важно да взема участие в 50-ото издание, защото най-вероятно няма да мога на стотното – призна световният рекордьор в ледени води. – Митко Илиев ми предложи и аз приех, въпреки че нямам никакъв опит в тази област. Все още свиквам с екипировката, тепърва ще се запознаем с автомобила. Навигаторът има своите ангажименти. Освен, че ще му тежа в кола, трябва да се опитам да съм максимално полезен. В нашия екип основно ще е доверието, което имаме един към друг. Не мисля, че това може да е моето амплоа в бъдеще. Нито физическите ми габарити отговарят на изискванията в автомобилния спорт, нито възрастта ми е подходяща да се заемат с нещо ново.“  Но легендата на родния автоспорт Илия Царски очаква Стойчев да хареса престоя на дясната седалка на състезателния автомобил.  „Затова очаквам Петьо да се появи на още някое състезание – заяви бившият шампион в планински и затворени маршрути. – Колкото до мен, бях с отнет лиценз от БФАС, но сега имам издаден от новата федерация и ще се възползвам веднага. Не съм карал рали от десет години и представянето ми със сигурност няма да е сред най-добрите, но не искам да пропусна шанса да участвам в 50-ото юбилейно състезание.“ Варна и Шумен са центрове на състезанието Няколко легендарни отсечки от историята на рали „Златни“ и рали „Стари столици“ ще включва надпреварата във Варна идния уикенд. Церемониалният старт е от 20,30 часа на 10 май пред Катедралата в центъра на Морската столица като първи по трасето ще минат големите шампиони Илия Чубриков, Георги Петров и Енрико Бертоне, специални гости на надпреварата. Вторият център на ралито у Шумен с етапи като „Валери Великов”, „Лозево”, „Новосел” и „Шумен”, които по традиция събират много публика. Последната отсечка за събота е от Манастир към Девня, а в неделя е „Аладжа манастир” два пъти  сутринта, а „Синдел” – два пъти следобед. Финалът пък е за суперспециалния етап „Варна“ по бул. „Васил Левски”.", "date": "2019.04.30", "title": " Президентът на новата Автомобилна федерация на България: Казаха, че няма да пречат, а подадоха 6 жалби"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0%d0%ba%d0%be%d0%b2-%d0%b2-%d0%bf%d0%b5%d1%80%d0%bd%d0%b8%d0%ba-%d0%bf%d0%be%d0%ba%d0%b0%d0%b7%d0%b0%d1%85%d0%bc%d0%b5-%d1%81%d0%b2%d0%be/", "text": "„В следващия един месец ще работим за това да спечелим доверието на хората. Показахме своите способности и съм убеден, че сме единствените, които можем да постигнем реално измерими резултати в името на България“, сподели най-младият кандидат за член на ЕП от листата на ГЕРБ и СДС Андрей Новаков на пресконференция, с която беше поставено поставено началото на предизборната кампания в област Перник, съобщиха от пресцентъра на партията. Новаков не скри сантимента си към Перник и подчерта, че се чувства свързан с града и хората в него. „Щастлив съм, защото е видим резултатът от труда на кмета Вяра Церовска. Всичко, което тя направи за Перник през последните 4 години е показател, че с висок професионализъм и с подкрепата на правителството Европа влиза уверено в нашия дом“, каза още той. Новаков отправи призив към перничани да изберат листата на ГЕРБ и СДС, защото тя е единствената, която има доказани авторитети и професионалисти. Областният координатор на ГЕРБ-Перник Вяра Церовска беше категорична, че ГЕРБ и СДС изпращат листа от подготвени, млади и ентусиазирани европейски политици, които ще работят за успеха и просперитета на България, за достойнството и самочувствието на всички българи навсякъде по света. „Толкова много са достиженията на демокрацията. Всеки българин се вълнува от съдбата на страната ни. Именно заради това, на 26 май трябва да дадем своя принос за запазването ѝ в България“, подчерта лидерът на ГЕРБ-Перник и призова всички демократично мислещи хора, да изберат номер 12 в интегралната бюлетина. „Евродепутатите от партия ГЕРБ доказаха, че имат изключителен опит и авторитет и съм убеден, че ще представят достойно страната ни в Европа“, сподели кандидатът за член на ЕП Александър Йорданов. Той определи Андрей Новаков като най-опитния евродепутат, с личен принос за изработването на един изключително благоприятен бюджет за страната в следващия програмен период.„Победата на ГЕРБ и СДС на Европейските избори ще даде необходимата на България сигурност и стабилност“, каза още той. Общинският ръководител на ГЕРБ-Перник Ирена Соколова подчерта, че листата на ГЕРБ и СДС е съставена изцяло от кандидати, които се гордеят с постигнати резултати в биографиите си. Те са с изявен европейски и национален политически опит и са доказали, че утвърждават националните интереси заедно с европейските. “Европа е факт и същевременно процес, който създаваме и развиваме. Искаме развитие и напредък и най-напред имаме нужда от сигурност, спокойствие и справедливост. По време на кампанията трябва задълбочено обсъждане на тези и други теми. И ще бъде непростимо да ги подминем и подменим. Искаме политика на постигане на съгласие и разширяване на подкрепата! Националните и европейски програми дават реален шанс за развитие и напредък, и ако загубим тази кампания в  несъстоятелно противоборство и идеологически спорове, то тогава ще загубим възможността Европа да развие България“, отбеляза Соколова. Тя беше категорична, че партньорство с изразените демократични партии вдясно ще бъде ключово за успеха на ЕНП на европейските избори в България. Председателят на СДС Румен Христов призова дебатът в предстоящите избори да бъде съсредоточен в това – какво нашите евродепутати ще направят за България. Избори 2019. Платено съдържание. Купуването и продаването на гласове е престъпление.", "date": "2019.04.30", "title": " Андрей Новаков в Перник: Показахме своите способности и ще спечелим доверието на хората\t"}
{"url": "https://trud.bg/%d1%81%d0%bf%d0%b8%d1%80%d0%b0%d1%82-%d0%bf%d0%b0%d1%80%d0%bd%d0%be%d1%82%d0%be-%d0%b2-%d1%81%d0%be%d1%84%d0%b8%d1%8f-2/", "text": "“Топлофикация София” обяви, че от днес, 30 април 2019 г. започва спиране на отоплението в столицата. „Напомняме на нашите абонати, че стартира кампанията за отчитане на уредите за дялово разпределение и изготвянето на изравнителните сметки за периода 1 май 2018 г. – 30 април 2019 г.“, съобщиха от дружеството. В тази връзка от Топлофикация призовават клиентите  да осигурят достъп до всички жилища, включително и до апартаментите, в които отоплителните тела не се използват или са свалени. Проверката и отчетът на всички уреди и на водомерите за топла вода ще даде възможност на топлинните счетоводители да изготвят бързо и коректно изравнителните сметки и да не се налага те да бъдат преработвани поради по-късни отчети в отделни жилища. Припомняме, че клиентите имат право на две дати за безплатен отчет на уредите от топлинните счетоводители. Посещението на едната от тези дати задължително трябва да бъде в извънработно време. Ако нямат възможност да осигурят достъп до жилището на тези дати, потребителите могат да се свържат с топлинния си счетоводител и да заявят дата за индивидуален отчет, която, обаче, се заплаща според  ценоразписа на съответната фирма.", "date": "2019.04.30", "title": " Спират парното в София"}
{"url": "https://trud.bg/%d0%b1%d0%b8%d0%b2%d1%88-%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb-%d0%bd%d0%b0-%d0%bc%d0%b1%d0%b0%d0%bb-%d1%81%d0%b2-%d0%b8%d0%b2%d0%b0%d0%bd-%d1%80%d0%b8%d0%bb%d1%81%d0%ba/", "text": "Окръжната прокуратура в Кюстендил е внесла за разглеждане в съда обвинителен акт срещу бившия директор на болницата в Дупница Росен Тимчев. С решение на Общински съвет – Дупница обвиняемият бил избран за временно изпълняващ длъжността управител на Многопрофилна болница за активно лечение „Св. Иван Рилски“. Управлението на дружеството му било възложено с договор, с произтичащите от него права и задължения, припомнят от държавното обвинение. Няколко месеца по-късно обвиняемият сключил договор за издаване и обслужване на фирмена дебитна карта с титуляр МБАЛ „Св. Иван Рилски“. Отговорникът за банковите преводи на болницата установил, че от сметката на дружеството липсват пари. В тази връзка било направено запитване до банката относно причините, довели до тези липси. В получения отговор било обяснено, че това движение на парични средства е от издадената дебитна карта на управителя В качеството на оправомощен държател той извършил незаконни транзакции в своя полза за сметка на паричните средства на болницата. Сред тях били покупки от ПОС терминал в чужбина и страната, заплатени нощувки и покупки в чужбина, чиято обща стойност възлиза на 2 036,86 лева, посочват от прокуратурата. След назначаването му за управител на лечебното заведение, Тимчев започнал да взема пари от касата на болницата, с разходни ордери и от регистратурата, с разписки под формата на служебни аванси. Сумите, взети по този начин, не били заведени в касовата книга на болницата, липсвали разходно-оправдателни документи – фактури, вносни бележки или фискални бонове. Общият размер на получените от обвиняемия служебни аванси за периода от м. март 2016 г. до м. ноември 2016 г. възлиза на 18 042.97 лева. В качеството си на управител на МБАЛ „Св. Иван Рилски“ Росен Тимчев сключил договор с мобилен оператор за предоставяне на комуникационни услуги и устройства, въпреки че болницата имала действащ такъв за срок на действие 24 месеца с друг оператор, подписан от самия него по-рано. Като бонус за сключения нов договор, обвиняемият получил девет броя мобилни телефони различни марки – „Айфон 7“, „Самсунг Джей 5“ и „Нокиа“. Седмица по-късно той пожелал да ги върне, като обяснил на служителя в магазина, че болницата не се нуждаела от тях, а имала належащи финансови плащания. Тъй като от страна на мобилния оператор му било обяснено, че срещу телефоните не могат да бъдат дадени пари, същите, със съдействието на акаунт мениджъра, били продадени на трети лица. С приемо-предавателен протокол на Росен Тимчев, в качеството му на управител на МБАЛ, била предадена сумата от 5 000 лева, която следвало да бъде внесена по сметката на лечебното заведение, но това не било направено. От тези негови действия последвали значителни щети за болницата в размер на 25 079.83 лева, което довело до намаляване на финансовото й имущество. В болницата съществувало отделение по хемодиализа, което поради извършване на строително-монтажни работи, следвало временно да спре дейността си. То било оборудвано с три апарата за хемодиализа и водоочистваща система към тях. Тимчев сключил договор за бартер с търговско дружество „А.Л.“ ЕООД, с лимит до 12 000 лева. Стоките, които МБАЛ следвало до достави са били употребявани диализни апарати, а от своя страна „А.Л.“ ЕООД се задължавало да почисти улуци и да извърши ремонт и изкърпване на покрив на хирургичен блок. Същевременно МБАЛ в гр. Троян се нуждаела от подмяна на апарати за хемодиализа и, поради информацията за „предстоящо закриване на отделението в МБАЛ – гр. Дупница“, ръководството му отправило запитване към Росен Тимчев за закупуването на апаратите. Обвиняемият определил цена от по 5 000 лева за всеки от тях, която била изгодна за болницата в Троян, предвид че рециклиран такъв струва около 15 000 лева. В изпълнение на договор, подписан от управителя на „А.Л.“ ЕООД (изпълнител на СМР в МБАЛ – гр. Дупница) в качеството му на „продавач“, и управителя на МБАЛ – Троян като „купувач“, била издадена фактура за продажба на два броя апарати за хемодиализа на обща стойност 10 080 лева Без да има право да се разпорежда с дълготрайни активи без разрешение на принципала, Тимчев продал чрез фирма „А.Л.“ ЕООД медицинското оборудване от МБАЛ „Св. Иван Рилски“ на МБАЛ – Троян. Сделката била финансово неизгодна и довела до негативи за управляваната от него болница, което довело до необходимостта за закупуване на нови апарати за по-висока цена. Предстои наказателното производство срещу бившия управител на многопрофилната болница за активно лечение в Дупница да продължи в съда.", "date": "2019.04.30", "title": " Бивш управител на МБАЛ „Св. Иван Рилски“ в Дупница отива на съд за безстопанственост"}
