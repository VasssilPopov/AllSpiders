{"url": "https://trud.bg/%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%b7%d0%b0-%d0%b4%d0%b5%d0%bb%d1%8f%d0%bd-%d0%b4%d0%be%d0%b1%d1%80%d0%b5%d0%b2-%d0%b1%d1%8f%d0%b3%d0%b0%d0%bd%d0%b5%d1%82/", "text": "Нямам нищо лично срещу Делян Добрев, а срещу модела „Добрев“. Това заяви депутатът от БСП Елена Йончева по   по повод скандала  .  Тя добави, че тя не мисли, че Добрев трябва да излиза от парламента. „Нямам нищо лично срещу Добрев, не считам, че трябва да излиза от парламента, не бива да подава оставка. Мисля, че така бяга от отговорност, той казва, че си тръгва от парламента и е окепазен, бягането не е поемане на отговорност. Моят акт е срещу модела „Добрев“ не е срещу самият Делян Добрев“, уточни Елена Йончева, според която кметът на Хасково Беливанов е бил на дистанционно към Делян Добрев. Той трябва да каже защо тези хора са назначавани на тези позиции и чии поръчки са отстоявали. Кметът трябва да поеме своята отговорност, добави тя. Йончева смята, че е скандално политик да настоявал цялата му рода да бъде назначена в община Хасково. Проблемът не е назначаването на роднини, някои може наистина да са компетентни, проблемът е, че голяма част са били част от неговия бизнес кръг, в негови фирми, негови бизнес партньори, той ги назначава на ключови длъжности в общината, добави Йончева. Тя конкретно цитира цифри: „За година и половина фирмите, в които участва зетят на Добрев, печелят 30 милиона лева. Договорите са конкретни, зетят Гаргов има договори с фирмите. Те са основно за енергийна ефективност и някои за пътна инфраструктура. Секретарят на общината пък няма длъжностна характеристика и няма опит, а тя също е от роднинския кръг на Делян Добрев“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.03", "title": " Елена Йончева за Делян Добрев: Бягането не е поемане на отговорност"}
{"url": "https://trud.bg/%d0%bc%d0%bb%d0%b0%d0%b4%d0%b8-%d0%b8%d0%bd%d0%b6%d0%b5%d0%bd%d0%b5%d1%80%d0%b8-%d0%bf%d1%80%d0%be%d0%b2%d0%b0%d0%bb%d0%b8%d0%bb%d0%b8-%d1%81%d0%ba%d1%83%d0%b4%d0%b5%d1%80%d0%b8%d1%8f%d1%82/", "text": "Президентът на „Ферари“ Серджо Маркионе обясни с некачествената работа във фабриката повредите в двигателите, които провалиха Себастиан Фетел и Кими Райконен в Малайзия.  „И двете ни коли можеха да спечелят състезанието, това е факт – заяви Маркионе. – Можеше да го направим и в Сингапур. Но също така е факт, че имаме проблеми. Качеството на компонентите ни не е като за състезателна кола. Може би една от причините е младият ни инженерен екип, но ще вземем мерки да подобрим качеството на работата му.“  По всичко изглежда, че екипът на Маранело ще успее поне да спаси Фетел от наказание на старта за следващото състезание в Япония. Имаше съмнения, че при катастрофата с Ланс Строл след финала в Малайзия германецът е получил повреда на скоростната кутия. Евентуална замяна би довела до преместване на колата му с 5 места назад на старта в „Сузука“ в неделя. Италианските медии обаче твърдят, че предавките са невредими и ще бъдат на разположение на пилота за уикенда.  Не се очакват и санкции за съмнителното поведение на пилота, който свали волата от колата си и се прибра в бокса качен отстрани на болида на Паскал Верлайн.", "date": "2017.10.03", "title": " Млади инженери провалили „скудерията“"}
{"url": "https://trud.bg/%d1%81%d0%bf%d0%b0%d1%81%d0%b8%d1%82%d0%b5%d0%bb%d0%b8-%d0%b8%d0%b7%d0%bb%d0%be%d0%b2%d0%b8%d1%85%d0%b0-%d0%bd%d0%b5%d0%b2%d0%b5%d1%81%d1%82%d1%83%d0%bb%d0%ba%d0%b0-%d0%b2-%d0%be%d1%84%d0%b8%d1%81/", "text": "Невестулка се покатери до третия етаж и се настани в офис на пл.“Освобождение“ в Шумен. Собствениците на помещението открили неканената гостенка към 9 часа сутринта в понеделник, когато отишли на работа. Не успели да я прогонят сами и потърсили помощ на телефон 112. Изпратен бил спасителен екип от противопожарната служба. Животинката били изловена умело от петима души. Предполага се, че се е вмъкнала в адвокатската кантора през отворен прозорец на адвокатската кантора, за да търси храна. След приключението с улавянето невестулката е пусната в гората. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.03", "title": " Спасители изловиха невестулка в офис"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80-46/", "text": "“И да не вземете да напишете, че в Евксиноград се е родила нова Вишеградска четворка”, обърна се вчера премиерът Бойко Борисов към журналистите след приключване на четиристранната среща България, Румъния, Гърция и Сърбия. Той не скри опасенията си: “На европейците ще им настръхнат косите”.  От залата услужливо го посъветваха: “Кажете, че вече е създадена нова Варненска четворка, която ще работи за стабилността не само на Балканите, а и на Европа”. Новият Висш съдебен съвет (ВСС) избра Боян Магдалинчев за представляващ ВСС. За него гласуваха 13 от кадровиците на първото заседание, часове след като официално встъпиха в длъжност. Магдалинчев бе предложен от председателя на Върховния административен съд (ВАС) Георги Колев. Другата кандидатура бе на Цветинка Пашкунова, издигната от Лозан Панов. Тя получи подкрепата на 9 от кадровиците. Трима от членовете на ВСС не гласуваха нито един от двамата. Столичната община разтрогва договорите за три обекта заради лоши ремонти и некачествена поддръжка на улици. Става дума за основния ремонт на бул. “Шипченски проход” и “Асен Йорданов”, както и за 2 от зоните за текущ ремонт и поддръжка на улици, съобщи кметът на София Йорданка Фандъкова. Фирмите, с които ще се разтрогнат договорите са “Пътища и съоръжения” и “Пътностроителна техника”. Общинското дружество “София инвест” поема поддръжката на улици до избирането на нови фирми. Военният министър Красимир Каракачанов извади на тезгяха апетитни имоти. Те ще се продават на търг с тайно наддаване. Общата стойност на стартовата им цена е 23 176 220 лв. Става дума за 11 армейски имота, които са ненужни на войската. Те са деактувани с министерски постановления като частна държавна собственост в управление на МО. Този статут позволява на ведомството да ги извади на свободния пазар за имоти. От сегашната партида за продан най-много са на морето – 3 във Варна, 2 в Несебър и 1 в Балчик. ЕС и НАТО бяха и си останаха неадекватни на предизвикателството – анализ на Валентин Хаджийски       Интервю с проф. Ян Геел, архитект и урбанист Силует на Майкъл Дъглас", "date": "2017.10.03", "title": " Вижте акцентите от броя на вестник „Труд“ в сряда, 4 октомври 2017"}
{"url": "https://trud.bg/%d0%b1%d0%be%d1%8f%d0%bd-%d0%bc%d0%b0%d0%b3%d0%b4%d0%b0%d0%bb%d0%b8%d0%bd%d1%87%d0%b5%d0%b2-%d1%81%d1%82%d0%b0%d0%bd%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%bb%d1%8f%d0%b2%d0%b0/", "text": "Новият Висш съдебен съвет (ВСС) избра Боян Магдалинчев за представляващ ВСС. За него гласуваха 13 от кадровиците на първото заседание, часове след като официално встъпиха в длъжност. Магдалинчев бе предложен от председателя на Върховния административен съд (ВАС) Георги Колев. Другата кандидатура бе на Цветинка Пашкунова, издигната от Лозан Панов. Тя получи подкрепата на 9 от кадровиците. Трима от членовете на ВСС не гласуваха нито един от двамата. Изборът мина бързо и без дебати, обсъждане и въпроси.   Първият основен проблем, с който ще се занимае новият ВСС, е за новият шеф на ВАС. Старият състав гласува на 11 септември и избра Георги Чолаков за наследник на Георги Колев. За да приключи процедурата обаче президентът Румен Радев трябва да подпише указ за назначаването му. Очаква се днес да стане ясно какво ще реши държавният глава, който не дойде на церемонията по встъпването в длъжност. Двама от кадровиците – Цветинка Пашкунова и Севдалин Мавров, коментираха пред журналисти, че ако президентът върне избора, трябва да се издигнат нови кандидати и процедурата да започне отначало. Според Боян Магдалинчев обаче това не е нужно и е достатъчно само да се проведе отново същото гласуване със същите кандидати – Георги Чолаков и Соня Янкулова.", "date": "2017.10.03", "title": " Боян Магдалинчев стана  представляващ новия ВСС\t\t\t"}
{"url": "https://trud.bg/%d0%ba%d0%b8%d0%b1%d0%b5%d1%80%d0%b0%d1%82%d0%b0%d0%ba%d0%b8%d1%82%d0%b5-%d1%81%d1%8a%d1%81-130-%d0%bf%d0%be%d0%b2%d0%b5%d1%87%d0%b5-%d0%b7%d0%b0-3-%d0%b3%d0%be%d0%b4%d0%b8%d0%bd%d0%b8/", "text": "Кибератаките са се увеличили с над 130% само за последните три години. Въпреки, че у нас не се води официална статистика, такава тенденция се наблюдава и в България, отчетоха експерти по време на конференция на тема “Киберсигурност – информация и (лични) данни”, която се проведе в София Тех Парк.  Сред най-популярните и у нас атаки са MITM – прихващанията на комуникацията между вас и оригиналния получател на информацията, ако използвате публична мрежа. Тогава хакерът може да разгледа вашата кореспонденция и дори онлайн да подмени част от съдържанието. Отчита се и рязко увеличение на DDoS атаките, които целят да сринат вашите системи в критичен момент като се насочва огромно количество трафик към вас. Такава е атаката през юни 2017 г. срещу Skype, който бе блокиран за повече от 24 часа, обясни експертът по киберсигурност Красимир Коцев. На конференцията бяха представени данни от проучване, нaпpaвeнo cpeд IТ и бизнec лидepи, което пoкaзвa чe 44% oт opгaнизaциите нямaт paзpaбoтeн и внeдpeн плaн зa дeйcтвия в cлyчaй нa кибepaтaкa.  Българският еврокомисар с ресор цифрова икономика и общество Мария Габриел заяви, че през май 2018 г, предстой ЕК да въведе регламентът за киберсигурност. Това е първата законодателна директивата, която предвижда да бъде изграден център, който да анализира всякакъв вид кибератаки във всяка държава-членка, а заедно да работят в тясно сътрудничество с централния отдел в Брюксел.", "date": "2017.10.03", "title": " Кибератаките със 130% повече за 3 години\t\t\t"}
{"url": "https://trud.bg/%d0%b8%d1%81%d0%ba%d1%80%d0%b5%d0%bd-%d0%b2%d0%b5%d1%81%d0%b5%d0%bb%d0%b8%d0%bd%d0%be%d0%b2-%d0%be%d1%82-%d0%b2%d0%bc%d1%80%d0%be-%d0%b7%d0%b0-%d0%b1%d1%85%d0%ba-%d0%be%d1%80%d0%b3%d0%b0%d0%bd%d0%b8/", "text": "Човек има право на мнение, но когато агитира пред чужди държави във вреда на своята, подлежи на наказание, коментира  зам.-председателят на ВМРО Искрен Веселинов по  . Според съпартийците му Българският хелзинкски комитет (БХК) извършва антибългарска дейност, като в писмо до европейските институции е призовал да не се разглежда кандидатурата на България за Европейската агенция по лекарствата (ЕМА). Агенцията в момента има седалище във Великобритания, но след Брекзит ще трябва да се премести. България е една от многото европейски страни, които са поставили кандидатурата си, макар по думите на самия Веселинов тя да не изглежда особено силна. Въпреки това Бългрия е от страните в ЕС, в които няма нито една европейска агенция, а преместването на седалището на ЕМА у нас би донесло бюджет около 1 млрд. евро. Според Веселинов БХК е решила да компрометира това с апел да не се разглежда тази кандидатура, тъй като не са защитени правата на гейовете и лесбийските в България, а това нанася преки щети на българската икономика. Затова от партията му са сезирали главния прокурор за престъплението „вредителство” по Наказателния кодекс. Според него трябва да се преосмисли и принципът, по който съществуват неправителствените организации, като те трябва да подлежат закриване, когато системно извършват „дейност против интересите на страната и добрите нрави”. Според израза му става дума за „българомразци”. Същото, по думите му, се отнася до финансирането от източници, които не са регламентирани и прозрачни. „За нас продължава да е загадка как БХК акумулира средства за правна защита на всички ония нарушители на закона, престъпници, от цигански произход, с чиято защита така самоотвержено се заема?(…) Това е флагманът на една политика, която според нас част от причините в България да бъде силно разклатена българската държавност”, каза още Веселинов. „Организации, които са антибългарски, нямат право да съществуват”, добави той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.03", "title": " Искрен Веселинов от ВМРО за БХК: Организации, които са антибългарски, нямат право да съществуват"}
{"url": "https://trud.bg/%d0%ba%d0%b0%d1%81%d0%b0%d0%bf%d0%b8%d0%bd%d1%8a%d1%82-%d0%be%d1%82-%d0%bb%d0%b0%d1%81-%d0%b2%d0%b5%d0%b3%d0%b0%d1%81-%d0%b8%d0%bc%d0%b0%d0%bb-%d0%b0%d1%80%d1%81%d0%b5%d0%bd%d0%b0%d0%bb-%d0%b7%d0%b0/", "text": "В къщата на Стивън Падък в Мъскийт, Невада, която той купил преди 2 години за $369 000, имало арсенал от 19 оръжия, експлозиви и боеприпаси. Преди това в хотелския му апартамент бяха открити автоматични пушки М4, ФН-15, АР-15 и автомати „Калашников“. Касапинът Стивън Падък (64 г.), който откри огън от прозорец на хотел на 32-рия етаж срещу многохилядна публика на кънтри-концерт в Лас Вегас и изби поне 59 души, бил бивш счетоводител, мултимилионер и запален комарджия, за когото се смята, че водел спокоен пенсионерски живот с приятелката си в комплекс за възрастни в пустинята Невада, предаде Би Би Си. В луксозния му апартамент в х-л „Мандалей Бей“ полицията открила край безжизненото му тяло с огнестрелна рана огромен арсенал от 23 оръжия, някои от тях със специални устройства, с които преминават на автоматична стрелба. Според силите за сигурност той се е самоубил, след като в продължение на 5-10 минути засипвал с дъжд от куршуми над 22-те хиляди посетители на музикалния фестивал. Сред откритите оръжия са 4 карабини „Даниел Дифенс“ М4, 3 автоматични пушки ФН-15, поне една Ар-15 и най-малко 3 автомата „Калашников“. Отделно полицията е открила в дома на Падък в Мъскийт на около 130 км от Лас Вегас, още 19 оръжия и хиляди куршуми. Намерени са още няколко килограма от експлозива танерит, както и амониев нитрат в колата му. Мотивите зад най-смъртоносната масова стрелба в САЩ с повече от 520 ранени, от които 30-ина остават в критично състояние, обаче остават неясни. Властите заявиха, че не е оставен нито някакъв манифест, нито друга улика, която да обясни действията на Падък, който обичал високите залози на покер и по-голямата част от времето си прекарвал в казина в Лас Вегас. Президентът Доналд Тръмп заяви, че Падък е „болен човек с деменция“ и обеща да се заеме със закона за контрола над оръжията. Падък разполагал с около 2 млн. долара и 4 имота в различни щати. Последният от тях в Мъскийт, Невада, купил за $369 000 през 2015 г. Версия сочи, че може да е наследил черти на баща си Бенджамин, който е бил морски пехотинец и участник във Втората световна война, а по-късно става сериен обирджия на банки и впоследствие диагностициран като „психопат“. Джихадистите от „Ислямска държава“ побързаха да обявят Падък за „свой войник“, който наскоро приел исляма, но разследващите нямат данни за радикализация на извършителя на клането или за негови връзки с други екстремистки групировки.", "date": "2017.10.03", "title": " Касапинът от Лас Вегас  имал арсенал за цял взвод (ИНФОГРАФИКА)\t\t\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8-%d0%be%d1%81%d1%82%d0%b0%d0%b2%d0%b0%d1%82-%d0%b7%d0%b0-%d1%82%d0%be%d0%bb-%d1%81%d0%b8%d1%81%d1%82%d0%b5%d0%bc/", "text": "Двама участници в търга за изграждане на тол системата стигнаха до финала на ценовите оферти, които ще бъдат отворени в сряда в централата на Агенция “Пътна инфраструктура” (АПИ). От шест компании, подали документи за участие в процедурата, четирима са  отстранени след решение на тръжната комисия, става ясно от съобщения на АПИ. На база технически оферти отпадат Обединение “БГ ПЪТ”, ТОЛЛНЕТ АД, Чехия, СИЕЛА НОРМА АД и Обединение “ТЕЛЕТОЛ” ДЗЗД. В процедурата, която се бави близо две години заради обжалвания, остават КАПШ ТРАФИК СОЛЮШЪНС, която е получила техническа оценка от 100 точки и Консорциум “ТОЛ БЪЛГАРИЯ” с техническа оценка от 66,67 точки. Таксуването през тол системата, която трябва да е факт най-късно до края на 2018 година, ще е за тежкотоварни автомобили над 3,5 тона. Те ще плащат за изминато разстояние, а според изчисленията на различни експерти, тарифата ще е от 6 до 26 стотинки на километър. Леките автомобили пък ще се движат с електронни винетки. Срокът за изпълнение на обществената поръчка е 19 месеца. Индикативната й стойност е 200 млн. лева без ДДС. Изграждането на тол системата ще бъде за сметка на избрания изпълнител. След успешното й внедряване изпълнителят ще възвърне инвестицията с пари от събраните приходи, допълват от АПИ. Припомняме, че заради проблемите с обжалванията през лятото премиерът Бойко Борисов се закани, че ако протакането продължи държавата сама ще се заеме да изгради тол системата.", "date": "2017.10.03", "title": " Двама кандидати остават за тол системата\t\t\t"}
{"url": "https://trud.bg/%d1%85%d0%b0%d1%81%d0%b0%d0%bd-%d0%b0%d0%b7%d0%b8%d1%81-%d0%bf%d1%80%d0%b5%d0%b7-%d0%bf%d0%be%d1%81%d0%bb%d0%b5%d0%b4%d0%bd%d0%b0%d1%82%d0%b0-%d0%b3%d0%be%d0%b4%d0%b8%d0%bd%d0%b0-%d0%b8%d0%bc%d0%b0/", "text": "Ръководството на Националното сдружение на общините (НСОРБ) няма становище по въпроса с назначенията в Хасково и няма как да има, защото то не е политически арбитър, за да решава и да бъде страна по един или друг въпрос. Това заяви Хасан Азис, кмет на Кърджали, член на ръководството на ДПС и зам.-председател на сдружението на общините, по БТВ. По думите му обаче има тенденция, която се наблюдава през последната година, за такъв тип намеса. „Тук основната отговорност до какво степен политическите назначения ще бъдат доминирани над нормалните назначения на съответните кадри, които отговарят на определени критерии, е въпрос на политическа зрялост и отговорност на политическата партия. Всеки от кметовете, в зависимост от своя опит и подход, в координация с партията решават да не прескочат границите на тази чувствителност. Явно в Хасково тази граница е прескочена многократно и затова се появява този проблем”, каза Хасан Азис. Според него кметовете трябва да бъдат оставени да вършат своята работа в допустими граници на чувствителност, за да не се получават подобни неща. Във връзка с информациите, че община Кърджали ще получи 14 млн. лв. безвъзмездна финансова помощ от държавата, Азис поясни, че парите са 13 млн. 856 хил. лв. и са по оперативна програма „Региони в растеж”. По думите му общината е подготвила документите си и е подписала договори за образователна инфраструктура. Възползвала се е от оперативната програма без да вземе една стотинка от националния бюджет. „Община Кърджали прави най-голямата си инвестиция в областта на образованието за последните 50-60 г.“, изтъкна Хасан Азис. Той обясни, че парите ще отидат за петте големи училища, които ще бъдат санирани и ще бъдат оборудвани с най-нова техника. Също така една от детските градини, която повече от 30 години не функционира, ще получи финансиране от порядъка на 1 млн. и 600 хиляди лв. и ще стане най-модерната в страната. Хасан Азис допълни, че всяка година община Кърджали дофинансира специфични дейности, които трябва да се плащат от държавата. „От местните приходи за един мандат, за 4 години, ние дофинансираме дейност, която държавата трябва да подпомага. Подпомагаме с 1 милион и 500 хил. лева общините – слетите паралелки, недостигът на заплати в училищата, ремонти, дейности, които се извършват в училищата. Кметът на Кърджали коментира и предлаганите промени в такса „Смет”, като по думите му от сдружението на общините не са съгласни с тях. Поискали са дълъг период от време, в който да направят информационна кампания, за да обяснят на хората как и по какъв начин ще се формира такса смет, предвид новите методи, които се предлагат.  На второ място са поискали още един метод, който да присъства във всички други предложения в Закона за местните данъци и такси – това е методът за РЗП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.03", "title": " Хасан Азис: През последната година има намеса в назначенията\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%81%d1%8a%d0%b7%d0%b4%d0%b0%d0%b4%d0%b5-%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b0-%d1%87%d0%b5%d1%82%d0%b2%d0%be%d1%80%d0%ba%d0%b0/", "text": "“И да не вземете да напишете, че в Евксиноград се е родила нова Вишеградска четворка”, обърна се вчера премиерът Бойко Борисов към журналистите след приключване на четиристранната среща България, Румъния, Гърция и Сърбия. Той не скри опасенията си: “На европейците ще им настръхнат косите”.  От залата услужливо го посъветваха: “Кажете, че вече е създадена нова Варненска четворка, която ще работи за стабилността не само на Балканите, а и на Европа”. “Обсъдихме най-тежките проблеми в Европа. От Балканите излъчваме мир, стабилност, просперитет. Говорихме за развитие на бизнеса, на туризма и за общите ни проекти. На времето през 2002 или 2003 г. бе разписана пътната карта, по която ние уверено тръгнахме към ЕС. Сега между нас е президентът на Сърбия и ние знаем, че нейното място е в ЕС. Всички ние полагаме усилия, за да може процесът да бъде ускорен. Мисля, че това ще е в полза на мира на Балканите”, каза след четиристранната среща в “Евксиновград” премиерът Бойко Борисов. “С Алексис сме приели председателството на ЕС като наше общо дело. Редкият шанс след нас да са Сърбия и Румъния, които ще направят Дунавската и Черноморската стратегия. Разбрали сме се на Балканите да няма велики и ще направим всичко възможно за мира и стабилността на Балканите. Не са малък пазар четирите държави. Нашата политика не е срещу някого, искам да направим така, че ЕС да не мисли за нас. Доказали сме, че търсим развитие, а не спорове”, каза още Борисов. “Обединихме се около тезата, че естественото продължение на проекта, който обявихме в Кавала за свързването на Егейско с Черно море и Дунав е с Белград. Даваме възможност за ново развитие на региона”, продължи премиерът. Той благодари на президента на Сърбия Александър Вучич и на премиерите на Гърция и Румъния Алексис Ципрас и Михай Тудосе. “За нас мирът и стабилността са най-важни. Сърбия се намира на пътя към Европа и съм много благодарен на България, Гърция и Румъния за подкрепата. Смятам, че можем да направим много за нашите граждани. Благодарен съм, че днес ме изслушаха по много труден въпрос – това е референдумът в Каталуния. Испания не призна референдума в Косово, но ЕК прояви двоен стандарт. Понякога ние сърбите се питаме защо трябваше да ставаме жертви на този стандарт. Ние ще се борим срещу този двоен стандарт, заяви президентът на Сърбия Александър Вучич. Той покани Борисов, Ципрас и Тудосе в Белград. Алексис Ципрас изрази задоволството си, че се намира във Варна, град свързан с гръцката история. “Трябва да се справим с много сериозни предизвикателства. Обсъдихме идеята българското председателство на ЕС да бъде по същество Балканско председателство. Дискутирахме как можем да съживим дневния ред от Солун 2002 г. за разширяване на ЕС. Очевидно ние ще поканим на бъдещи срещи и други лидери на ЕС. Обсъдихме в рамките на българското председателство на ЕС да бъде проведена среща на върха за Западните Балкани”, съобщи Ципрас. Той заяви, че обединението на Кипър е едно от съществените предизвикателства пред ЕС. Михай Тудосе бе категоричен, че партньорството между четирите държави е стратегическо. “Вярвам, както каза г-н Борисов, че този екип не е срещу нещо или срещу някого, а целта му е само да умножим възможностите и да работим за стабилността на Балканите.”, заяви Тудосе. Три варианта за Дунав мост 3 са обсъдени по време на съвместното заседание между правителствата на България и Румъния в резиденция „Евксиносград” във Варна. Това съобщи премиерът Бойко Борисов на съвместна пресконференция с колегата си Михай Тудосе. Първият вариант е Русе-Гюргево, вторият – Никопол-Турну Мъгуреле, а третият – Силистра-Кълъраш. „Първият проект е при Русе, защото с дни има опашки, които пречат и на бизнеса и на туризма. Там има 45 км по права линия до Букурещ. В момента проектираме пътя Русе-Велико Търново и оттам да стъпим на „Хемус”, заяви Борисов. Той обясни, че е възложено и проучване за отсечката до Никопол – колко биха стрували жп линия и скоростен път в тази част, където Стара планина е висока. „Колегата предлага и тези 200 км от Констанца до Варна и Бургас да се изградят и да има магистрала”, каза още Борисов. Той подчерта че е оптимист за проекта за изграждане на трети мост на Дунав, тъй като „имаме ТОЛ система и концесионирането ще даде възможност за набиране на средства, с които да се изплащат таксите към евентуални инвеститори.” „И в трите проекта има финансова и търговска логика и те не се бият един друг. Затова трябва всеки от тях да се стартира, когато има готовност. Няма нужда да се изчакват другите. Убеден съм, че трети мост ще даде голям тласък на бизнеса и на туризма.”, каза още премиерът. Преди заседанието в „Евксиноград” той и румънският му колега Михай Тудосе откриха новия ГКПП Кайнарджа-Липница. Граничният пункт е построен по проект, финансиран с 6 млн. евро от Програмата за трансгранично сътрудничество между Румъния и България, която се администрира от Букурещ. От българска страна бе изграден 17 км път, който да свърже нашата територия с румънския общински център Липница. Българското шосе обаче бе с две платна, а румънското с 4 и заради разликата в параметрите пътят остана затворен дълго време. След откриването на новото ГКПП Борисов седна зад волана на джипа на НСО, качи в него румънския си колега Михай Тудосе и двамата тръгнаха за Евксиноград. “България и Румъния са “осъдени” да бъдат заедно и за Шенген”. Това заяви в “Евксиноград” по време на общата пресконференция с Бойко Борисов румънският премиер Михай Тудосе. Той бе категоричен, че двете държави имат сигурни граници с добра охрана и няма причина до година да не бъдат приети в Шенген.  Борисов подчерта, че България е на трудно място по отношение на границите заради дългата сухопътна граница с Турция. “Направихме ограда, вече имаме нулева миграция и с волята на Турция, разбира се. Сега в ЕС отчитат, че се справяме с миграцията и нямаме пропуски. Нашата политика е да подпомагаме максимално и Гърция по този въпрос. България пази и Румъния и достатъчно надеждно се справяме. Влезли сме заедно в ЕС, имаме пълно разбирателство по нашата обща европейска политика”, заяви Борисов. Премиерът припомни, че страната ни се справя много по-добре от други шенгенски държави с външни граници. “Всички са признали, че се справяме най-добре и с това, което днес подписахме и за бедстващите кораби и сътрудничество в Черно море, само допълваме тази картина”, обяви Борисов.  Румъния подкрепя европейския газов хъб “Балкан”. “Не случайно първият работещ конектор на България беше изграден с Румъния. Разбрахме се и при бедствия да си помагаме с енергийни системи, за да не бедства населението. Това коментира след съвместното заседание на българското и румънското правителство в “Евксиноград” премиерът Бойко Борисов. Работим и по проект да дренираме река Дунав, но това изисква да се издигнат диги и от двете страни на течението”, допълни той. По думите му има някои проблеми с Румъния за хъб “Балкан”, които следващия месец ще бъдат решени. “Забранили сме се да се мерим кой е по-голям и по-велик. За нас има само една дума – МИР. Няма как да не сме притеснени на фона на случващото се в Европа. Няма как да забравим Кьолн, Барселона, Лондон”, подчерта премиерът Бойко Борисов по време на съвместната пресконференция с румънския си колега Михай Тудосе. “В Европа стават сериозни събития. Ето например референдума в Барселона и реакцията на Мадрид. Затова нашата основна линия е да има мир на Балканите. Да живеят хората спокойно. Вижте какво става – всеки ден атентати, един ден са в новините и отиваме на следващия. Мирът и спокойствието не се оценяват, а трябва да се радваме, когато няма такива неща”, каза още Борисов по повод атаките в Европа.  Той подчерта, че при българското председателство на ЕС едно от важните неща, за които ще работим, е въпросът за Дунавската и Черноморската стратегия да добие реални параметри. Премиерът Бойко Борисов и румънският му колега Михай Тудосе са обсъдили идеята за създаване на Търговска къща, чиято цел е двете страни да излязат на големите пазари. Борисов даде пример с Китай. “Там можем да изнасяме пресни зеленчуци и охладено месо”, подчерта той и припомни, че страната ни е изнасяла селскостопанска продукция преди години за същия пазар.  Пазарът е неизчерпаем и ние можем да си партнираме заедно с частния бизнес, правейки две търговски къщи в следващите години, каза още премиерът. Той разказа, че с Михай Тудосе са обсъдили и проблема с работната ръка. “И в Румъния има дефицит на работна ръка. В България безработицата падна до 5 % и без работа са хората, които не искат да работят. Не можем да си позволим непрекъснато да внасяме работна ръка”, категоричен бе Борисов.", "date": "2017.10.03", "title": " Борисов създаде Варненска четворка\t\t\t"}
{"url": "https://trud.bg/%d0%b1%d0%b8%d1%82%d0%ba%d0%b0%d1%82%d0%b0-%d0%b7%d0%b0-%d0%bf%d1%80%d0%b0%d0%b2%d0%be%d1%81%d1%8a%d0%b4%d0%b8%d0%b5-%d0%b2-%d1%80%d1%83%d0%bc%d1%8a%d0%bd%d0%b8%d1%8f-%d0%bf%d1%80%d0%b8%d0%b4%d0%be/", "text": "Битката за правосъдието придобива драматични измерения. За нас е драматично, че правовата държава е изложена на риск от една шайка грабители. За грабителите е драматично, че може да попаднат в затвора. Така че има драматизъм по всички фронтове. Но лагерът про-правосъдие получи едно голямо предимство: отрицателното становище на Висшия съвет на магистратите (ВСМ) за законите анти-правосъдие, лансирани от министъра на правосъдието Тудорел Тоадер и трескаво подкрепяни от лагера про-корупция. Оттук нататък всяка дискусия ще се води с това становище на масата. Президентът Клаус Йоханис реагира веднага: „Макар че становището на ВСМ е консултативно, правителството и парламентът няма как да го пренебрегнат!“. Министър Тудорел може да го пренебрегне и да продължи напред с безсрамните закони, но рисковете са огромни.  Неслучайно посланикът на САЩ в Букурещ Ханс Клем предаде сериозно послание точно в деня на вота на ВСМ. Думите на американския посланик са кристално ясни: „Съединените щати са обезпокоени във връзка с предложенията на министерството на правосъдието (…) С реформите в правосъдието, които започнаха през 2004 г., Румъния стана модел за региона и е вдъхновение за Съединените щати. Искаме Румъния да остане в посоката, която затвърди през последните години. Обезпокоени сме, че предложенията на министъра може да преобърнат този път на Румъния“. Посланието създаде много главоболия за триъгълника Драгня-Таричану-Тоадер и предизвика много изпълнени с омраза ругатни в лагера на крадците. Но това е едно безупречно послание, от което румънското общество има нужда като от въздух! Трябва да благодарим на Америка, че не ни изоставя пред голямата опасност от подхлъзване към система от руски тип: корумпирана, своеволна и мафиотска. Иначе, само преди няколко дни подобно послание беше изпратено до правителството не къде да е, а във Вашингтон: министърът на отбраната Михай Фифор беше изненадан от американския си колега Джеймс Матис с един неприятен въпрос: а как стоят нещата с борбата срещу корупцията?! Фифор, социалдемократ, отгледан в политическото блато на Драгня, започна да заеква. Обикновено когато се срещат двама министри на отбраната, се обсъждат военни и стратегически въпроси. Обсъждането на темата за борбата срещу корупцията от генерал Матис в дискусията с Фифор показва, че американецът е знаел, че има пред себе си пратеник на една група крадци. Човекът се беше информирал: хора с наказателни проблеми начело на двете камари на парламента, трима престъпни министри в правителството, парламентарни имунитети, защитавани със зъби и нокти… Достатъчно е да прочете заглавията в „Ню Йорк таймс“ и „Вашингтон пост“: „Управляващата партия в Румъния подкрепя двама министри, заподозрени в корупция“. Какво да каже американецът: не, приятелю, това са лъжливи вестници, на мен ми каза Фифор, че правителството на СДП винаги подкрепя борбата срещу корупцията… Защото така му беше казал Фифор. Все едно в Букурещ не съществува един Клем и едно посолство, които да информират Вашингтон за това какво се случва в тукашното блато… Така стоят нещата във войната за правосъдието. Но тя не е единственият сблъсък, отприщен от „червените плъхове“. Социалният мир, временно установен от правителството на Дачиан Чолош, беше унищожен от правителствата Драгня 1 и Драгня 2. Един истински джихад ни удари от всички страни. Редица министри, дресирани от страшното Татенце (лидера на управляващата Социалдемократическа партия Ливиу Драгня, бел.ред.), създадоха хаос в данъчната система, осигуровките, заплатите, пенсиите, образованието, здравеопазването и т.н. Ето го и светкавичният удар срещу държавната телевизия Те Ве Ре. Ръководството беше сменено неочаквано на парламентарно заседание, на което темата дори не беше включена в дневния ред. Този ход напомня за свалянето на правителството на Сорин Гриндяну. Социалдемократите екзекутираха „бунтовниците“ си. Също като Гриндяну, (уволненият генерален директор на телевизията, бел.ред.) Ирина Раду беше назначена миналата година именно от СДП. Постави обществената телевизия на разположение на партията-държава, тласна я към срамни компромиси, но не беше достатъчно. Татенцето от Телеорман искаше повече. Пълно подчинение. Правосъдието му е необходимо на Драгня, за да се отърве от затвора. От телевизии има нужда, за да възпяват управленската му програма. Да тръбят, че СДП „дава“, и да крият, че СДП „орязва“ и „взима“. Понеже СДП, след няколко месеца на безотговорна щедрост, влезе в етапа на ампутациите (които не трябва да се показват по телевизията). Въведе свръхакциз на горивата. Увеличи цените на тока и газа. Обезцени леята. Започна да бави заплатите в бюджетната система. Популистките мерки гълтат огромни суми. Действителността е сурова: вече няма пари. Румънските инспектори за борба с измамите откриха мрежа за укриване на данъци, съставена от повече от 100 компании, които са причинили щети от 21,4 млн. леи (4,6 милиона евро) на държавния бюджет, като тези средства представляват данък върху добавената стойност и данък върху печалбата, съобщиха информационните агенции. Компаниите, проверени от инспекторите за борба с измамите, са регистрирали фалшиви покупки на различни стоки или услуги в своите счетоводни документи, информират местните данъчни власти. Компаниите, които трябвало да доставят тези стоки или услуги, всъщност не са имали възможността да го направят.  Хората, които стоят зад този механизъм, са създали “призрачни” компании с имената си или с имената на хора с несигурно финансово положение от Румъния или Молдова. Тези хора са приели да бъдат в качеството на съдружници или администратори в дружествата и да откриват банкови сметки на техните имена, без да са запознати с икономическата активност на дружествата.", "date": "2017.10.03", "title": " Битката за правосъдие в Румъния придобива драматични измерения"}
{"url": "https://trud.bg/%d0%b4-%d1%80-%d0%ba%d0%b0%d0%bb%d0%b8%d0%bd-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d1%86%d0%b5%d0%bd%d1%82%d1%8a%d1%80%d0%b0/", "text": " – Когато премиерът беше на борда на кораба, споменахме факта, че Министерството на културата получи остров „Свети Кирик и Юлита“ и сградите там. Мястото наистина е много подходящо за такъв музей. Много добре е ситуирано в Созопол, който е основен център на туризъма по Южното Черноморие. Основната сграда е на рибарското училище, която е на острова- самата тя е паметник на културата и историята и е много интересна.   Рибарското училище е създадено от българското правителство след Първата световна война, когато България получава забрана да има военноморски флот и всъщност това е един начин да се съхрани обучението по морски науки. То от една страна изпълнява тази задача, от друга страна, прави едно добро дело за многобройните сираци от войните в началото на 20-и век, които се приютяват тук.  След това се развива като военноморска база в края на 30-те години и така през целия период на социализма също е военноморска база. Поради отпаднала нужда, островът беше освободен от военните, корабите бяха прехвърлени в близката база Атия. След това, две или три години имаше разкопки, по време на които намериха останки от антични сгради, от християнска базилика и тогава всъщност се реши, че целият остров трябва да се превърне в музеен комплекс. Беше загатнато, че това ще е нещо, свързано с морето. В момента вече му дойде времето- един музей на Черно море, на подводната археология, на морската история, какъвто всъщност в България няма. Така че тези сгради на остров „Свети Кирик и Юлита“ и самото място – биха били много ефектни и подходящи за такъв музей. Какво по- добро място за морски музей от това, да е разположен на остров.  – Не можем да очакваме, че веднага ще се промени профилът на туристите, които идват в България, но със сигурност предлагането на атрактивни неща ще привлича и по-друг вид хора у нас, след като знаем в момента колко се е изкривил типа на масовите туристи, които идват. Така че, такъв елемент със сигурност ще има. Това е дългосрочен проект. Следващата година би могла да се изясни концепцията, но това е процес, който според мен ще продължи не по малко от четири-пет години.  – Ще се опитам да не отделям една конкретна находка. Ще посоча като голямо откритие тази панорама от корабокрушения, представяща корабоплаването в древността до наши дни. Най-късните са от 19-и век, дори от началото на 20-и, а най ранните са от пети век преди Христа.  – Той лежи на почти 2 километра дълбочина, на десния си борд. Добре се вижда целият му ляв борд, много добре е запазен страничният рул, има запазени въжета и др. елементи от органични материали. В предната част има останки от платформа, която е съществувала при носа. Комплексът от елементи, които могат да се видят, много приличат на корабите от пети век от гръцката вазопис. На една прочута ваза, на която е изобразен Одисей, вързан за мачтата от своите другари, за да не бъде привлечен от сирените, изображението на кораба е изключително близко и в детайли отговаря на това, което намерихме под водата.  По принцип Черно море е много благодатно за консервация на подобни останки. На дълбочини по големи от 150 метра, условията са изключително добри за консервация. Причина за това е липсата на кислород, като в резултат намираме останките от дървените корабокрушения в много добро състояние, непознато за други морета.  – Те на практика са защитени от природата, тъй като са на големи дълбочини. Хубавото е че по-голямата част от тях са на непристъпни дълбочини.  – Това е леко пресилено. Историята, с нашата експедиция няма да се преобърне. Тя ще бъде принос за тези, които изследват древното корабоплаване и след извършването на анализ, пак казвам, ще се изясни- имало ли е потоп, нямало ли, бързо ли е станало, или не. Лично аз бих се въздържал да изказвам хипотези. Всичко е въпрос на получаване на анализи на съответните пластове, които сме регистрирали.  – Това е реална научна хипотеза, изказана от двама американски геолози- Бил Райън и Уолтър Питман, които извършвайки проучвания за планираното преди години метро в Истанбул, установяват, че в Босфора всъщност, под седиментите, има дълбок каньон, сякаш издълбан от течаща вода. Анализирайки други данни за релефа на морското дъно, от северната страна на Босфора, те стигат до извода, че някога, в миналото, Босфора е бил затворен, а съответно Черно море е било отделен от Средиземно море басейн.   Тяхното ново виждане се състои в това, че те смятат, че Черно и Средиземно са имали голяма разлика в нивата и когато Босфора се е отворил по някаква причина, примерно земетресение, от Средиземно, което е било по високо, са се влели огромни маси вода в Черно. Това пък е предизвикало потапянето на големи участъци от древната суша. И те предполагат, че това събитие е запазено в колективната памет на човечеството като потоп.   В цялата тази хипотеза има много добър пи ар и заглавие, което много добре продава книгата им: „Ноевият потоп“. Няма никакво съмнение, че такова събитие се е случило. Че големи участъци от древната суша са влезли под водата. И това бе една от основните задачи на последния проект- да узнаем какво се е случило.  – Като говорим за библейски потоп, реферираме към нещо, което е приказно. Дали е имало такъв човек- Ной, не е ясно. И се съмняваме, че наистина е натоварил всички същества на планетата в един дървен кораб… Пак казвам- потоп е имало, но дали всичко е станало бързо или постепенно, или по-бавно, е въпрос, който ще се изясни след като си довършим изследванията.   – Много интересни обекти в нашите изследвания са потопените селища на българския бряг на Черно море. Аз съм праисторик и те са моята тема. такова селище има в Созопол, във водите на днешното пристанище. Открито е, когато е правено пристанището. Другото селище е в района на Китен, също има и в района на Атия, на днешната военна база, както и при устието на река Ропотамо.  От всички тях, това в Созопол е най интересно, тъй като е обитавано през две различни епохи- Късната каменно-медна епоха и отново през Ранната бронзова епоха през третото хил. преди Христа. Под водата от тези селища са останали структури- останки от праисторически къщи, останки от огнища, керамика, оръдия на труда. Има някои много интересни находки, сред които мога да спомена няколко костни и рогови предмети, като костна лъжица с изключително добре скулптирана глава на странно митично същество, приличащо на кон. Надяваме се догодина да продължим проучването на селището от Ранната бронзова епоха в района на Ропотамо.  – Не сме се натъкнали на такива неща. Най-древното корабокрушение датира от 5 век преди Христа  – Тези две твърдения са силно преувеличени, макар зад тях да има почти истина. Те са подхранвани от няколко факта. В района на Бургаския залив има находища на палентологични вкаменелости, които са бивни и затова хората си мислят, че става дума за мамути. А второто- за златото, е много несериозно, защото корабите, които плават в морето обикновено в древността са возели вино, жито, маслини, зехтин, метали. В днешно време товарите са петрол, въглища руди и т. н. Много рядко някой кораб е бил натоварен със злато, особено пък в Черно море.  – Не, не вярвам.  – Към него има противоречиво отношение. Той привлече вниманието към Черно море, но неговите изследвания са търсене на сензации и не са планирани с далечна научна цел.  – Когато намират някакви останки, да не бързат да ги вадят. В много случаи, те са по-интересни на дъното, отколкото на брега. Изваждането, примерно на една желязна котва от морето, отива да краси заведение, а на дъното е свидетелство за мореплаването по тези места.  – Аз съм от София, но наистина морето е нещо, което ми е много близко. Запалих се от книги, които съм чел като малък. Имаше една библиотека „Нептун“ и ги четях с огромно удоволствие.", "date": "2017.10.03", "title": " Д-р Калин Димитров, директор на Центъра за  подводна археология в Созопол, пред „Труд“: Потоп в Черно море е имало, въпросът е как е станал"}
{"url": "https://trud.bg/%d0%ba%d0%b0%d1%82%d0%b0%d0%bb%d1%83%d0%bd%d1%81%d0%ba%d0%be%d1%82%d0%be-%d0%bd%d0%b5%d0%b4%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5/", "text": "Шокиращите кадри с баталните сцени от улиците на Барселона, с които се събуди светът в неделя, хвърлиха в смут не един и двама. В крайна сметка, когато чуеш „референдум в Каталуня”, очакваш новината да е на около пето-шесто място в телевизионната емисия – отишли, гласували, изпели по една песен, прибрали се по домовете, голяма работа. А не да гледаш кадри на тежковъоръжени и бронирани испански полицаи, които щурмуват с палки и гумени куршуми мирни граждани, деца и старци, чакащи на опашки пред избирателни секции. Това Барселона ли е или киевския Майдан?! Сигурно и на мнозина от вас нещо подобно ви е минало през главите. Каталунците, разбира се, бяха най-изненадани от всички от силовия подход, който предприеха властите в Мадрид срещу тях. Без да е предизвикан с нещо повече от мирно неделно гражданско неподчинение, резултатите от което така или иначе щяха да бъдат обявени за нелегитимни от Конституционния съд, който е забранил и референдума. Всички социологически проучвания последните години, и испански, и чужди, сочат, че около 60 % от цялото население на Каталуня е против идеята за отцепване от Испания. И ако Мадрид беше поел риска подобно на Лондон с референдума в Шотландия – да го позволи, да се включи с контра-кампания срещу сепаратистите („вижте колко сме си добре заедно” най-общо беше мотото на англичаните ), да мобилизира неколцина видни каталунци на своя страна, за да вдигнат в деня на вота повече избиратели и щеше наистина новината да е в края на телевизионната емисия. Още повече, че според окончателните резултати, обявени от властите в Каталуня, избирателната активност на референдума е била 42,3 %, от които 90 на сто са гласували „за” независимост. Цялата сметка излиза. Даже испанците щяха хипотетично да извадят по-висок резултат, над 58%, и да натрият носа на вековния опонент. Англичаните успяха да „убедят” само 55,3 % от шотландците да „си останат заедно”. Вместо това няколко дни преди референдума, паралелно на арестите на служители от местната администрация, ангажирани с организирането на вота и изземването на бюлетини, Мадрид временно отне полицейските правомощия на каталунските власти и докара хиляди униформени от цяла Испания, които да „вземат нещата под контрол”. И докато полицията в неделя изстрелваше гумени куршуми над главите на избирателите, техни барселонски колеги, заедно с пожарникари и други, се организираха на места с живи вериги, за да предпазят съгражданите си. Така и много бързо стана ясно, че от години администрацията на Каталуня е забранила използването от местните сили на реда на гумените куршуми като средство за репресия на демонстрации. С което в Мадрид са решили явно да не се съобразят. Но това ще е само едно от многото нарушения на закона, за които лидерът на каталунските сепаратисти Карлес Пучдемон ще търси сметка от правителството на премиера Мариано Рахой. Чиято реч в нощта след края на референдума, в която каза на каталунците, че са се оставили да бъдат „измамени” да се включат в „незаконно” допитване, само наля допълнително масло в огъня за хилядите пред монитора на площад „Каталуня”. За „пропорционалната”, според Рахой сила, използвана от органите на реда говорят фактите – над 800 ранени мирни граждани, срещу 11 полицаи. Каква част от последните са пострадали, докато влачат възрастни жени за косите и разбиват стъклените врати на училищата, в които бяха организирани избирателните секции, можем само да спекулираме. Фактът, че учебните заведения в Каталуня предизвикаха властта в Мадрид и отвориха вратите си за организирането на допитването, се превърна в един от символите на референдума. И поддръжниците на независимостта предизвикателно дрънчаха с веригите си ключове, докато говореше Мариано Рахой от екрана на площада. За да му напомнят един вид. Че ще ги чува често. Пък и датата на референдума не беше случайна – на 1 октомври 1936 г. генерал Франко взема властта в Испания и Каталуня губи автономните права, с които разполага дотогава. С края на военната диктатура през 1975 г. новата конституция на Испания възстановя голяма част от тях, но това не задоволява жаждата за самоопределение на каталунците. Както се видя в неделя от множеството кадри с възрастни хора, видимо чакали три поколения, за да гласуват за независима Каталуня, излизащи просълзени от избирателните секции. За тях легитимността, според Мадрид, на този или на предишния референдум няма никакво значение. И за внуците им, които често пъти ги придружаваха до урните, няма да има. Със скандиранията „No Pasaran” срещу полицията зад барикадираните портали на училищата през деня и пеейки забранения по времето на Франко каталунски химн на площада вечерта.   Човек би си казал, че след като потушиха баските въжделения за собствена държава, след десетилетна кървава партизанска война, в Мадрид са извлекли някакви поуки, как да избягват повторенията в други части на закърпеното кралство. Пък ако щат, да не вземат пример от англичаните. Но уви. В резултат на неоправданите силови действия, каталунците посрещнаха понеделник с едночасов локаут по обед, подкрепен от всички професионални и граждански организации на територията на областта. За днес е обявена еднодневна обща стачка за цяла Каталуня, която се очаква напълно да я парализира. Карлес Пучдемон вече говори за едностранно обявяване на независимост в близките дни. А Европа мълчи като пръднал в асансьор на цялата история – Испания несъмнено има право да защитава конституционния си ред, но не и да излиза извън нормите на правовото общество, с които ЕС толкова се гордее. Брюксел какво да каже?! Има го разбира се и другият въпрос с прецедента, част от европейска държава, с разпознаваема собствена идентичност, успешно да потърси независимост по демократичен път. Шотландия го постигна през 2014 г. след няколко века чакане и в крайна сметка се остави да я разубедят. Засега. Докато се вихри сагата Брекзит, прогнозите какво би се случило с шотландските пориви към излизане от Великобритания биха били изцяло безпочвени. В Мадрид обаче шубето е, че с узаконяването на един референдум в Каталуня, е много възможно и баските да потърсят същото. А там „интеграцията” съвсем не е толкова успешна, колкото изглежда за пред света. И ако мнозинството от каталунците подкрепят оставането под контрола на Мадрид, основната част от населението в страната на баските няма да пропусне възможността да се отцепи. Да не говорим, че и други области на Испания имат сепаратистки претенции – Астуриас, Валенсия, не е лесно. Може и да прелее в съседна Франция – която освен че държи част от земите на баските в и под Пиренеите, борави и с едни крайноизнервени корсиканци, които формално още са във война за независимост от Париж.  Всички тези предположения и теории не оправдават по никакъв начин действията на испанските власти срещу собствените им граждани в Барселона в неделя. Най-малкото защото от над 2000 избирателни секции в цяла Каталуня, в крайна сметка полицаите успяха да затворят само 92. На цената на цялата неизвестност, която предстои. ", "date": "2017.10.03", "title": " Каталунското недоразумение\t\t\t"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d1%87%d0%b5%d1%81%d0%ba%d0%b0-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%ba%d0%b0-%d0%b7%d0%be%d0%b2-%d0%b7%d0%b0-%d1%81%d0%b2%d0%be%d0%b1/", "text": "Мащабна историческа възстановка „Зов за свобода“ ще бележи 105-годишнината от Освобождението на Горна Джумая. За първи път Община Благоевград съвместно с Национално дружество „Традиция“ ще представят подробно пресъздаване на историческите бойни действия и хроники от 1912 година, случили се на територията на днешен Благоевград. В квартал „Вароша“ от 11:00 часа на 5 октомври ще екне зовът за свободата. На площад „Мите Марков“, разположен между „Младежки дом“ и Регионалния исторически музей, жителите и гостите на града ще станат свидетели на славните боеве от първия ден на Балканската война в Пиринско. Целта на художествено-историческата възстановка е да бъде представен един сбор от сюжети от самото въстание, възстановка на няколко от битките, които са се провели по време на сблъсъка с османските сили. Честванията по повод отбелязването на 105 години от Освобождението на Горна Джумая ще започнат в 09:30 часа с тържествен молебен и полагане на цветя на паметния знак на майор Иван Павлович Орлински, в двора на църквата „Въведение Богородично“. От 10:30 часа ще бъде издигнато националното знаме на Република България и ще бъдат положени цветя пред паметника на Георги Измирлиев-Македончето. Следва полагане на венци и цветя на паметника на Македоно-одринското опълчение на пл. „Мите Марков“ в 10:45, веднага след което ще започне възстановката „Зов за свобода“. Празничната програма ще продължи от 17:00 часа с Тържествена сесия на Общински съвет-Благоевград и Церемония по връчване на наградите „Личност на годината“, в ДТ „Никола Вапцаров“. В 19:30 часа предстои митинг-заря, след което творците от Ансамбъл „Пирин“ ще изнесат празничен концерт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.03", "title": " Историческа възстановка „Зов за свобода“ бележи Освобождението на Горна Джумая на 5 октовмври"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0-%d0%b4%d0%b0-%d0%bf%d0%be%d1%81%d0%bb%d1%83%d0%b6%d0%b0-%d0%bd%d0%b0%d1%80%d0%be%d0%b4%d1%83-%d1%81%d0%b8-%d0%b4%d0%b0%d1%80%d0%b8%d1%82/", "text": "Фото-документална изложба „Да послужа народу си…. Дарителство за образование – традиция и съвременност” бе открита официално във фоайето на Община Благоевград. Експозицията бе представена от Симона Митова началник-отдел „Образование“, която поздрави участниците и приветства гостите от името на кмета на Община Благоевград д-р Атанас Камбитов. Проф.д.с.н. Валентина Михайлова и гл.ас. д-р Петър Първанов, които са част от екипа на проекта, благодариха за сътрудничеството и отличното взаимодействие по осъществяването на тази изложба и за предоставената възможност тя да бъде експонирана в сградата на общината. Изложбата представя във фотографии, документи и текстове богатата традиция на дарителство за българското образование. Материалите са непознати и са издирени от големите български архивохранилища, библиотеки и стари периодични издания. Изложбата е подготвена в рамките на изпълнението на научен проект на тема „Култура на дарителство в сферата на образованието: социални, институционални и личностни измерения”, финансиран от Фонд „Научни изследвания“. Интердисциплинарният характер на проекта дава възможност в изложбата да бъдат представени както историческите измерения на дарителството, така и негови съвременни прояви. В 24 табла оживяват ликовете на достойни, но забравени българи, дали своя принос за просперитета и просветното издигане на нацията. Изложбата може да бъде разгледана до 20 октомври. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.03", "title": " Изложба “Да послужа народу си…. Дарителство за образование – традиция и съвременност” в Община Благоевград"}
{"url": "https://trud.bg/%d1%81%d0%b8%d0%bc%d0%b5%d0%be%d0%bd-%d1%81%d0%b0%d0%ba%d1%81%d0%ba%d0%be%d0%b1%d1%83%d1%80%d0%b3%d0%b3%d0%be%d1%82%d1%81%d0%ba%d0%b8-%d0%bf%d1%80%d0%b8-%d0%be%d1%82%d1%80%d0%b8%d0%ba%d0%b2%d0%b0/", "text": "При препълнена зала бе открита документалната изложба „В изгнание”, посветена на 80-годишнината на Цар Симеон II. Домакин на експозицията е Държавната агенция „Архиви”, а нейният председател доц. д-р Михаил Груев приветства гостите и даде официалния старт на събитието. По думите му Симеон Сакскобургготски дарява личния си архив документи, които са показани в изложбата, през 2009 и 2011 г. Колекцията е от емигрантския му период и представлява кореспонденции с българската емиграция и световни личности след Втората световна война. Доц д.р Михаил Груев припомни, че през 2006 г. Симеон Сакскобургготски първо дарява колекцията на дядо си Цар Фердинанд. От своя страна, Симеон Сакскобургготски изрази радостта си от това, че изложбата се състои. По думите му радостен е фактът, че историята може да бъде ясна по този начин. Много е важно, че документите са на разположение на България, посочи той и отбеляза, че скоро има намерение да връчи документите и от министърпредседателския му период, за да може архивът да има по-обобщаващ ефект.", "date": "2017.10.03", "title": " Симеон Сакскобургготски при отрикването  на изложбата „В изгнание“: Радостно е, че историята може да бъде ясна\t\t\t"}
{"url": "https://trud.bg/%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b0%d0%bb%d0%b5%d0%bd-%d1%84%d0%b8%d0%bb%d0%bc-%d0%b7%d0%b0-%d1%85%d1%80%d0%b8%d1%81%d1%82%d0%be-%d0%b1%d0%b0%d1%80%d0%b0%d0%ba%d0%be%d0%b2%d1%81/", "text": "Документален филм и албум с творби на Христо Бараковски ще бъдат представени на 04 октомври (сряда). Премиерата ще започне в 18:00 часа в зала „22-ри септември“ . Дебютът на филма е по повод 81 години от рождението на големия майстор, а за албумът с творби са работили издателство „Захари Стоянов“. Организатори на събитието са Община Благоевград и Съюз на Българските художници. Преди време по инициатива на кмета на община Благоевград д-р Атанас Камбитов беше внесено предложение до Министерство на културата за Присъждане на орден “СТАРА ПЛАНИНА” на Христо Спасов Бараковски. Христо Бараковски е един от най-ярките и утвърдени майстори на декоративната пластика и дърворезба у нас, художник със силно изявена авторска характерност, предопределена от съчетанието на резба, склуптура и рисунка. Носител е на много национални отличия, два пъти е награждаван с ордена “Св.Св. Кирил и Методий” – III степен, удостоен е със званието “Заслужил художник”, Почетен гражданин на Благоевград – 1976 г., а също така е отличен и с почетния знак на ЮЗУ “Неофит Рилски”. Христо Бараковски става главен художник на Благоевград. Той е сред ръководителите на групата на художниците в окръжния център. След промените през 1990 г. е избран сред 3000 членове и в ръководството на Съюза на българските художници. Има изключителния принос в града ни да присъстват най-значимите палитри на българската живопис от 20-и век. На 30 май 2012 година, жизненият път на гениалния творец приключва. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.03", "title": " Документален филм за Христо Бараковски ще бъде представен в Благоевград"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b8-%d0%bf%d1%80%d0%be%d0%ba%d1%83%d1%80%d0%be%d1%80%d0%b8-%d0%b8-%d0%bb%d0%b5%d0%ba%d0%b0%d1%80%d0%b8-%d0%bf%d1%80%d0%be%d0%b2%d0%b5%d0%b4/", "text": "Магистрати от Районна прокуратура-Пловдив проведоха втора координационна среща с представители на държавни, общински и частни лечебни заведения на територията на града под тепетата и от региона. Срещата бе във връзка със заповед на главния прокурор Сотир Цацаров за създаване на организация и взаимодействие между прокурорите и центровете за спешна медицинска помощ (ЦСМП) в цялата страна, техните подразделения и лечебните заведения за болнична помощ, в които действат спешни приемни отделения и такива за родилна помощ. Във всяка прокуратура са определени магистрати, които ще наблюдават приоритетно казусите за насилие над медици. По време на срещата в Пловдив бяха уточнени действия за незабавно оповестяване на служителите на МВР и прокурорите при извършени престъпления по отношение на медицински специалисти при или по повод изпълнение на служебните задължения. Новият административен ръководител на Районна прокуратура-Пловдив Чавдар Грошев обясни, че лекарите ще имат директна връзка по телефона с прокурор по всяко време, като делата за насилие над медицински специалисти ще се отработват в максимално кратки срокове. От екипите на болниците се очаква ускорено осигуряване на нужните документи и обмен на информация. За координация на работата със спешните центрове в болниците в Пловдив и района са определени двама прокурори от Районна прокуратура-Пловдив. От УМБАЛ „Пловдив” (бившата Окръжна болница) съобщиха, че всички дадени от органите на реда предписания са изпълнени и в лечебното заведение са поставени допълнителен брой камери и паник-бутони. Най-голяма част от тях са монтирани в спешно-приемно отделение, където са и най-честите посегателства над медици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.03", "title": " Пловдивски прокурори и лекари проведоха среща за координация при посегателства над медици"}
{"url": "https://trud.bg/%d0%b2%d0%bc%d1%80%d0%be-%d0%bf%d0%bb%d0%be%d0%b2%d0%b4%d0%b8%d0%b2-%d1%81%d0%b5-%d1%80%d0%b0%d0%b7%d0%b3%d1%80%d0%b0%d0%bd%d0%b8%d1%87%d0%b8-%d0%be%d1%82-%d1%81%d0%bb%d0%b0%d0%b2%d1%87%d0%be-%d0%b0/", "text": "От ВМРО-Пловдив се разграничиха днес от депутата от Обединени патриоти Славчо Атанасов и от общинските съветници от НФСБ в местния парламент относно наредбата за платеното паркиране пред жилищните блокове в града под тепетата. На извънредна пресконференция областният координатор на ВМРО-Пловдив и народен представител от Обединени патриоти в 44-ото Народно събрание Александър Сиди и градският лидер на ВМРО-Пловдив и кмет на район „Южен” Борислав Инчев декларираха, че Славчо Атанасов и съмишлениците му нямат право да говорят от тяхно име. „НФСБ са само една част от нашата коалиция и нямат право да говорят от името на патриотите. Нашите съветници от ВМРО са гласували „за” наредбата и затова Славчо Атанасов няма никакво право да дава пресконференции от името на всички патриоти. Тъжното е, че със съветниците от НФСБ си говорим чрез медиите, но това не е продиктувано от нашите действия”, коментира Александър Сиди. Според него обаче в случая конфликт няма, а само излагане на различни тези, а проблемът е в липсата на комуникация. „Това вчера беше използвано с политически ефект и за стартирането на предизборната кампания на един човек цели две години преди местните избори в Пловдив. Странно как излиза Славчо Атанасов, който е шеф на комисията по спорт в парламента, да говори за паркирането в Пловдив. Все пак това не означава разпад на групата или раздор. Категорично няма да подкрепим решението да се даде на Административен съд наредбата за платено паркиране пред блока”, допълни Александър Сиди. „Аз призовах още на сесията на ОбС тази наредба да стане работеща, защото само в район „Южен” вече имаме 500 заявки за места. Имам няколко доклада, в които се е стигнало до конфликтни ситуации и саморазправа за това кой къде паркира. Затова колкото по- скоро заработи тази наредба, толкова по- добре”, коментира от своя страна Борислав Инчев, кмет на район „Южен” и градски лидер на ВМРО-Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.03", "title": " ВМРО-Пловдив се разграничи от Славчо Атанасов и НФСБ за платеното паркиране пред блока"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d0%b1%d0%be%d0%bd%d0%b5%d0%b2-%d0%b4%d0%b0%d1%80%d0%b8-75-%d0%ba%d0%b0%d1%88%d0%be%d0%bd%d0%b0-%d1%81%d1%8a%d1%81-%d0%b7%d0%b0%d0%ba%d1%83%d1%81%d0%ba%d0%b8/", "text": "Пловдивската футболна легенда Христо Бонев –Зума продължава да спазва своята дългогодишна традиция и във вторник дари 60 кашона с кроасани и 15 кашона със солени закуски на три клиники в Университетска болница „Свети Георги” в града под тепетата. Дарението на почетния президент на ФК „Локомотив” (Пд) бе разпределено между Клиниката по педиатрия и генетични заболявания, Клиниката по детска хирургия и Клиниката по кардиохирургия. Известният пловдивчанин, който в началото на тази година бе опериран в УМБАЛ „Свети Георги” след прекаран инфаркт, редовно изненадва приятно пациентите на най-голямата болница в България – както по време на празници като Коледа и Великден, така и в обикновени делнични дни. Работещите в болницата и пациентите изказаха благодарността си за това последователно и безкористно дарителство на Христо Бонев-Зума.", "date": "2017.10.03", "title": " Христо Бонев дари 75 кашона със закуски на клиники в УМБАЛ „Свети Георги“ в Пловдив"}
{"url": "https://trud.bg/%d1%86%d0%b5%d0%bd%d1%82%d1%80%d0%b0%d0%bb%d0%bd%d0%b8%d1%8f%d1%82-%d0%bf%d0%b0%d1%80%d0%ba-%d0%bd%d0%b0-%d0%b2%d0%b5%d0%bb%d0%b8%d0%bd%d0%b3%d1%80%d0%b0%d0%b4-%d1%81%d1%82%d0%b0%d0%b2%d0%b0-%d0%bf/", "text": "Централният парк на Велинград става пазар, на който ще бъдат поставени 22 павилиона в различни размери заради предстоящия ремонт на улиците в центъра на СПА столицата на Балканите и площад „Николай Гяуров”. Предложената от екипа на кмета д-р Костадин Коев схема за разполагането на временните търговски обекти бе гласувана единодушно от старейшините в местния парламент, след като преди това бе одобрена и от Експертния съвет по устройство на територията. Схемата е съобразена с всички желания на търговците наематели и с достъпа до вода, канализация и електроенергия. От ръководството на Народно читалище “Отец Паисий-1983” предложиха част от павилионите да бъдат поставени в неговия парцел срещу наем, но това може да стане само след получаване на разрешително от НИНКН (Националния институт за недвижимо културно наследство), тъй като сградата е паметник на културата. Ако такова разрешение бъде дадено, броят на павилионите може да надхвърли 30. Намерението на Община Велинград е всички павилиони да имат еднаква визия – дървени къщички, каквито бяха поставени на площада по време на Коледния базар през декември 2016 г. Собствениците на метални павилиони, които сега са наематели на петна на площада, ще трябва да се разделят с тях. Общината все още обмисля дали да изгради бъдещите дървени къщички за своя сметка и да ги отдава под наем, тъй като в противен случай трудно ще има еднакви по външен вид търговски обекти. Ще се търси и мнението на наемателите и ако се стигне до консенсус с тях, изработката на къщичките да е грижа на една определена фирма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.03", "title": " Централният парк на Велинград става пазар, поставят 22 павилиона"}
{"url": "https://trud.bg/%d0%b1%d0%be%d0%bb%d0%bd%d0%b8%d1%86%d0%b0%d1%82%d0%b0-%d0%b2%d1%8a%d0%b2-%d0%b2%d1%80%d0%b0%d1%86%d0%b0-%d0%be%d1%81%d1%82%d0%b0%d0%b2%d0%b0-%d0%b1%d0%b5%d0%b7-%d0%bb%d0%b5%d0%ba%d0%b0%d1%80%d0%b8/", "text": "Целият състав на Врачанската болница ще подаде колективна оставка. Предизвестия за оставките ще бъдат връчени до 6-и октомври. Това реши Медицинският съвет към лечебното заведение. Причината е тежкото финансово състояние и невъзможността да се спазват правилата на добра медицинска практика. Уведомени са всички институции. По-рано днес лекари и медицински работници от Врачанската болница протестираха заради неизплатени заплати. Те настояха най-голямото здравно заведение в региона да бъде подпомогнато от държавата. 600-те медици от най-старото и най-голямото лечебно заведение в региона МБАЛ „Христо Ботев“ във Враца не са получавали пълни заплати от юли, съобщава  „Протестът е не само за нашите финансови средства, да не забравяме, че всички сме хора, всички се нуждаем от болнично лечение… Пациентите ще бъдат обречени, защото друго лечебно заведение, което да изпълнява социални функции на територията на Враца, няма. Частните болници не отглеждат тежко болни“, коментират протестиращи. От години болницата трупа дългове за медикаменти и битови консумативи. Задълженията вече са 12 милиона лева, а активите на здравното заведение са 4 милиона лева. Отдавна болницата е близо до фалита. От половин година Министерството на здравеопазването, като собственик на най-големия дял, се въздържа да подкрепи приетия оздравителен план, което допълнително влоши финансовото й състояние. „Хората са на границата на отчаянието. Спешно настояваме за неотложни мерки, за да могат да се намерят институционални решения, за да може със сумите, които болницата получава, да се изплащат задълженията“, синдикалният лидер д-р Емил Младенов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.03", "title": " Болницата във Враца остава без лекари, всички подават оставка"}
