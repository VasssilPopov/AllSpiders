{"url": "https://trud.bg/%d1%81%d0%b0%d0%bd%d0%b8-%d0%b6%d0%b5%d0%ba%d0%be%d0%b2%d0%b0-%d1%81%d0%bb%d0%b8%d0%b7%d0%b0-%d0%be%d1%82-%d1%81%d0%bd%d0%be%d1%83%d0%b1%d0%be%d1%80%d0%b4%d0%b0/", "text": "Александра Жекова слага края на състезателната си кариера. Най-добрата ни сноубордистка обяви решението си на церемонията по закриването на сезона на БФСки, на което бе и водеща заедно с вицепрезидента на централата Георги Бобев.  Сани слиза от дъската като една от най-успешните ни състезателки в зимните спортове. Тя бе близо до олимпийски медал в Сочи през 2014-а, но сблъсък с италианката Микела Мойоли я остави на 5-о място. Жекова бе и най-добре представилата се българка в Пьонгчанг миналата година, където завърши 6-а.  Тя получи специален плакет за принос в развитието на спорта от президента на федерацията Цеко Минев. Същата награда получиха алпийците Мария Киркова и Никола Чонгаров, както и ски бегачът Веселин Цинзов, които също се оттеглят от спорта след края на сезона. С плакети ги отличи и БОК.  Генералният секретар на комитета Белчо Горанов връчи и специално отличие за пробив в световния спорт на новата звезда на алпийските ски Алберт Попов. Софиянецът бе сред отличените от спонсорите Fibank, А1, Дженерали и Ауди за най-добре представил се в дисциплината си – 6-о място в слалома от Световната купа в Шладминг. В останалите направления №1 са Владимир Зографски (ски скок) и Радослав Янков (сноуборд).", "date": "2019.04.18", "title": " Сани Жекова слиза от сноуборда"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-387/", "text": "Отново мръсна клевета срещу България “Репортери без граници” калят страната ни под диктовката на българските соросоиди.         Борисов взема отбраната на ръчно управление? Премиерът пази козове за успех в преговорите със САЩ за изтребителите Ф-16 – анализ на Спирдон Спирдонов.           Положението на Сливен беше най-лошото сред общините Местният фолклор за надпреварата между Сливен и Ямбол трябва да остане за приказки на масата, казва кметът на Сливен Стефан Радев в интервю за „Труд“.           За шести път Македония избира президент Пистата, по която ще се надбягват в неделя кандидатите, има три коридора. Гласовете на албанските гласоподаватели винаги са определяли кой да спечели на балотажа – коментар на Костадин Филипов.               Стратегията на Левски и Априлското въстание Героите се бият храбро срещу несравнимо по-силен противник, разполагащ с цялата държавна машина. Предците ни може и да губят битката, но печелят войната – „Мистериите на българските земи“ с проф. Пламен Павлов.         Мадам Х Силует на Мадона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Вижте акцентите в броя на вестник „Труд“ в петък, 19 април 2019"}
{"url": "https://trud.bg/%d1%81%d0%bf%d0%be%d1%80%d0%b5%d0%b4-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%80%d0%be%d0%b1%d1%8a%d1%80%d1%82-%d0%bc%d1%8a%d0%bb%d1%8a%d1%80/", "text": "Разследването на американския специален прокурор Робърт Мълър не е установило координация между президента Доналд Тръмп или представители на предизборния му щаб и Русия по време на кампанията за президентските избори в Съединените щати през 2016 г. Това съобщи днес министърът на правосъдието и главен прокурор на САЩ Уилям Бар, представяйки редактирана версия на доклада на Мълър, предадоха световните агенции. „Разследването не е установило членове на щаба на Тръмп да са заговорничили или да са се координирали с руското правителство при неговите дейности за намеса в изборите“ в Съединените щати през 2016 г., каза на пресконференция Бар, цитиран от Ройтерс. Той обяви още, че Мълър не е открил доказателства американският президент да е възпрепятствал разследването срещу него за евентуален сговор с Русия по време на предизборната кампания, отбелязва Ройтерс. В доклада на Мълър са описани 10 ситуации с участието на президента Тръмп, за които се прави оценка дали съставляват възпрепятстване на разследването на руската намеса в изборите от 2016 г., заяви Бар. Министърът на правосъдието каза, че той и заместникът му Род Розенстайн са изразили несъгласие с някои от „правните теории“ на Мълър за възпрепятстване на правосъдието. Бар заяви, че редакциите в доклада на Мълър са били направени, за да се избегне вредно въздействие върху текущи правни въпроси. Той увери, че никоя от редакциите не се дължи на т.нар. привилегия на изпълнителната власт – юридическа доктрина, която позволява на президента да не предоставя информация на другите власти. Бар подчерта, че Конгресът ще получи по-малко редактирана версия на доклада на Мълър от тази, която се оповестява публично.  Белият дом е оказал пълно съдействие на специалния прокурор Робърт Мълър в разследването му въпреки недоволството на президента Доналд Тръмп. На екипа на Мълър е бил даден достъп до документи от предизборния щаб на Тръмп, а няколко сътрудници от висок ранг са били изпратени да дават показания, заяви Бар, цитиран от ТАСС. Министърът на правосъдието на САЩ заяви, че ще предаде редактираната версия на доклада на Конгреса в 11 ч. източноамериканско време (18 ч. българско време) днес, предаде Асошиейтед прес. Представители на Демократическата партия се оплакаха, че пресконференцията на Бар е опит да се повлияе на реакциите на доклада преди неговото представяне. Председателят на комисията по юридически въпроси на Камарата на представителите Джеролд Надлър заяви, че иска специалният прокурор Робърт Мълър да даде показания в комисията му не по-късно от 23 май, предаде Асошиейтед прес. Надлър заяви това малко след края на пресконференцията на Бар, на която министърът на правосъдието посочи, че няма възражения Мълър да даде показания в Конгреса. Докладът на специалния прокурор на САЩ Робърт Мълър за резултатите от разследването на приписваната на Русия намеса в американските избори през 2016 г. предстои да бъде прегледан и да бъде преценено дали си струва да бъде анализиран и за него да бъде докладвано на президента на Русия Владимир Путин, заяви прессекретарят на държавния глава Дмитрий Песков, цитиран от ТАСС. „Първо предстои да бъде прегледан документът и да се реши има ли нещо, заслужаващо анализ“, каза Песков. По-рано днес, на пресконференция във Вашингтон, посветена на оповестяването на пълната версия на доклада на Мълър, американският министър на правосъдието и главен прокурор Уилям Бар заяви, че според изводите от документа Русия се е намесвала в изборите в САЩ през 2016 г., но нито предизборният щаб на сегашния американски президент Доналд Тръмп, нито който и да е от американските граждани е участвал в тази дейност и не е бил в сговор с властите в Русия, посочва ТАСС. Тази сутрин, преди публикуването на доклада, Песков каза пред журналисти, че в Кремъл не чакат със затаен дъх публикуването на текста. „За нас това не е тема, това не предмет на наш интерес, не е обект на страх или загриженост от наша страна и всички тези доклади на Мълър и други доклади по този повод до днес, с изключение на някои повърхностни непрофесионални съобщения, не съдържат нищо“, каза той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Според разследването на Робърт Мълър няма координация между кампанията на Тръмп и Русия"}
{"url": "https://trud.bg/%d1%82%d1%83%d0%b1%d0%b0-%d0%b1%d1%8e%d1%8e%d0%ba%d1%8e%d1%81%d1%82%d1%8e%d0%bd-%d0%bd%d0%b5-%d1%81%d0%b5-%d0%be%d1%82%d0%ba%d0%b0%d0%b7%d0%b2%d0%b0-%d0%be%d1%82-%d0%b0%d0%ba%d1%82%d1%8c%d0%be%d1%80/", "text": "Известният турски журналист Ранини твърди, че в новия сериал „Puhu“ /Бухал/ няма предвидена роля за Туба Бююкъстюн, така че е невъзможно партньорството й Кенан Имирзалъолу. Журналистът опровергава информацията в някои таблоиди, че актрисата обсъждат някакви „специални условия“ на Netflix, за да поеме роля във въпросната поредица. По всичко изглежда Бююкюстюн е приключила и преговорите си за снимки на сериала „Изгревът на Османската империя“, тъй като наскоро бе засечена от журналисти с любовника си Умут Евирген на летище Ататюрк. Двойката се завърна в Истанбул от Адана, където Туба участва в международния кинофестивал „Златен памук“. Пред репортери тя също обяви, че през този сезон няма да участва в сериали. Туба обаче категорично опроверга появилите се информации, че щяла да изостави актьорската професия. Туба Бююкюстюн и Умут Евирген продължават своята любовна връзка, а папараците продължават при всеки удобен случай да осветяват живота на двойката, пишейки любопитни репортажи. Първо, в началото на връзката им, оповестиха, че След това пък захапаха темата, че Туба повече няма да се снима във филми и сериали и се отдава на дизайнерство. Повод за тези писания стана новооткритият ресторант на Умут Евирген в тузарския квартал Етилер, обзавеждането и декорацията на който повери на любимата си. За последно актрисата се снима в сериала „Искрите на отмъщението“, където си партнираше с Къванч Татлъту. Големите успехи на Туба Бююкюстюн се свързват с „Мръсни пари и любов“ , „20 минути“ , „Аси“ и други филми и поредици. Досега Туба Бююкюстюн е участвала в 19 проекта от началото на 2003 година. Сега актрисата отделя повече време на дизайнерството и понякога се показва на кинофестивали. Дали не смята успоредно с актьорството да стане конкурент на дизайнерката Башак Дизер е въпрос, които от известно време усилено обсъждат турските медии.", "date": "2019.04.18", "title": " Туба Бююкюстюн не се отказва от актьорството\t"}
{"url": "https://trud.bg/%d0%b8%d0%bd%d0%b2%d0%b5%d1%81%d1%82%d0%b8%d1%82%d0%be%d1%80%d0%b8%d1%82%d0%b5-%d0%b4%d0%be%d0%b2%d0%be%d0%bb%d0%bd%d0%b8-%d0%be%d1%82-%d0%bd%d0%b8%d1%81%d0%ba%d0%b8%d1%82%d0%b5-%d0%b4%d0%b0%d0%bd/", "text": "Намирането на кадри е проблем Германските фирми, които са инвестирали в България, най-много са доволни от нашето данъчно законодателство в сравнение с налозите в другите страни от Централна и Източна Европа. Това показва анкета на Германо-българската търговско-индистриална камара. Страната ни привлича инвестиции от Германия и с евтината работна ръка, въпреки че голяма част от германските компании плащат над средната за страната заплата на служителите си. И при тях, както и при българските компании, на дневен ред стои проблемът с намирането на висококвалифицирани кадри. Точно този проблем у нас дава предимство на съседката ни Турция в надпреварата къде да бъде изграден нов завод на “Фолксваген” в Източна Европа. Заради ръста на безработицата в Турция там могат да се намерят достатъчно добре обучени хора за работа в завода. Ако “Фолксваген” вземе решение да вложи 1,3 млрд. евро в завод за цели коли у нас, ще сме 12-ти в света по производство в автомобили. Решението не е политическо, а зависи изцяло от концерна. Все още не се знае дали компанията ще избере Турция или България, коментираха от Германо-българската търговско-индистриална камара. Плановете на компанията са новият й заводът в Източна Европа да произвежда предимно автомобили “Шкода” и “Сеат”, като броят им да бъде около 350 хил. годишно. През 2018 г. сме отбелязали нов рекорд в стокообмена с Германия, който нараства с 10% до 8,2 млрд. евро. България е изнесла с 12,3% повече стоки за Германия, докато вносът е нараснал с 8%. Това прави Германия търговски партньор номер едно на страната ни. 6,5 млрд. лв. са германските преки инвестиции в България, според Института за пазарна икономика. 94% от тях са в три сектора – промишленост, търговия и финансови услуги. Германските инвестиции в България са концентрирани предимно в София област, Русе и Варна, но присъстват в 16 области в страната.", "date": "2019.04.18", "title": " Инвеститорите доволни от ниските данъци и заплати\t"}
{"url": "https://trud.bg/%d0%bf%d1%80%d0%be%d1%84-%d0%bf%d0%bb%d0%b0%d0%bc%d0%b5%d0%bd-%d0%ba%d0%b8%d1%80%d0%be%d0%b2-%d0%bb%d0%be%d0%b7%d0%b0%d0%bd-%d0%bf%d0%b0%d0%bd%d0%be%d0%b2-%d1%89%d0%b5-%d0%b1%d1%8a%d0%b4%d0%b5/", "text": "Време е ВСС да се замисли дали едно такова лице може да изпълнява функциите си, коментира юристът пред  Ако се тръгне по пътищата в България и с просто око ще се види, че те са в състоянието, в което е пътят край Своге. Има нещо сбъркано, не в органите на съдебната власт. Има нещо сбъркано в модела, по който се управлява държавата. Справедливостта е постфактум, никой няма да върне тези хора, които загинаха при този инцидент. В обществото се създава едно недоверие към правозащитните органи. Това каза професорът по конституционно право Пламен Киров в коментар на новината за обвиненията, които днес бяха повдигнати от прокуратурата за трагедията в Своге „Звената като структури не работят, работят хората в тях. Ако някой си прави илюзии, че ако сменим Конституцията и редица закони, нещата ще се променят, много се заблуждава. Законът не работи автоматично. Струва ми се странен и този вопъл на съдиите. Това е един вопъл на безпомощни хора. Всеки орган говори чрез своите актове“, коментира той писмото на съдиите от Специализирания съд и Апелативния специализиран съд, в което те призоваха гражданите да не търсят доброта от съда, а да искат справедливост. Преподавателят по Конституционно право и бивш конституционен съдия коментира и отказа на председателя на ВКС да бъде разследван и дори да бъдат задавани въпроси за имота, придобит от фирмата на съпругата му, както и вчерашната му реч на конференция на НПО-ата със съмнителна репутация. „Това е крайна позиция на Лозан Панов, тя е от няколко години. Води се една пуническа война на едни висши магистрати срещу други висши магистрати. Тримата големи магистрати се назначават по един и същ начин, по предложение на пленума на ВСС и от Президента. Основанията за предсрочно прекратяване на мандата са: при оставка, при смърт, след присъда и действия, които уронват престижа на съдебната власт. Засега упреците са насочени към главния прокурор, защото, за да се проведе разследване, трябва акт на главния прокурор. Главният прокурор обаче не е недосегаем“, коментира още Пламен Киров. „Г-н Панов ще бъде удовлетворен, само ако той посочи новия главен прокурор. Не виждам как един магистрат в друга държава ще излезе и ще държи политическа реч. Той спокойно може да напусне и да се кандидатира от партията на Христо Иванов и да се яви на избори, да влезе в парламента и да прави закони. След като той иска да изпълнява политическа дейност, това е пътят“, заяви още Пламен Киров. Време е ВСС да се замисли дали следва едно такова лице можа да изпълнява функциите си. В тази ситуация уронва престижа на институцията, каза още той. Не са нужни промени в Конституцията. Необходимо е институциите да изпълнят онова, което конституцията ми повелява, заключи бившият съдия.", "date": "2019.04.18", "title": " Проф. Пламен Киров: Лозан Панов ще бъде удовлетворен, само ако той посочи главния прокурор"}
{"url": "https://trud.bg/%d0%ba%d1%83%d1%80%d0%b8%d0%b5%d1%80%d0%b8-%d0%b4%d0%be%d0%ba%d0%bb%d0%b0%d0%b4%d0%b2%d0%b0%d1%82-%d0%bd%d0%b0-%d0%bd%d0%b0%d0%bf-%d0%be%d0%bd%d0%bb%d0%b0%d0%b9%d0%bd-%d1%82%d1%8a%d1%80%d0%b3%d0%be/", "text": "Куриерските фирми и пощите ще трябва да събират данни за всички изплатени суми на онлайн търговците чрез т. нар. наложен платеж или пощенски превод и да ги предават на НАП или друг държавен орган, поискал информацията. Това гласят промени в Закона за пощенските услуги, които вчера бяха обсъдени от бюджетната комисия към парламента. Ако куриерите откажат да дадат данни или предоставят грешни, ги грози санкция от 500 лв. до 2500 лв. Това е стимул за куриерските компании да подават коректна информация за оборота на онлайн търговците, реализиран чрез наложен плаж при доставка на стоката. Онлайн търговците, които оперират на пазара като физически лица, трябва да обявят доходите си от продажби чрез куриерски пратки в своята годишна данъчна декларация, която се подава до края на април, и да платят съответно данък върху сумата. Много от търговците в сивия сектор обаче, не го правят.", "date": "2019.04.18", "title": " Куриери докладват на НАП онлайн търговците"}
{"url": "https://trud.bg/%d1%81%d1%83%d0%bb%d1%82%d0%b0%d0%bd%d0%b0%d1%82%d1%8a%d1%82-%d0%bd%d0%b0-%d0%be%d0%bc%d0%b0%d0%bd-%d1%81%d0%b5-%d0%be%d1%82%d0%ba%d0%b0%d0%b7%d0%b0-%d0%be%d1%82-%d0%b8%d1%81%d0%ba%d0%be%d0%b2%d0%b5/", "text": "Султанатът Оман се отказа от исковете си срещу България заради КТБ. С това всички претенции на Държавния резервен фонд на Султаната Оман могат да се считат за окончателно отпаднали, съобщава Министерство на финансите. На 22.10.2015 г. Държавният резервен фонд на Султаната Оман, в качеството си на акционер в „КТБ“ АД, заведе международно арбитражно дело срещу Република България в Международния център за разрешаване на инвестиционни спорове (дело № ARB/15/43). Държавният резервен фонд на Султаната Оман твърдеше по време на делото, че България е нарушила стандартите за третиране на чуждестранни инвеститори, установени в Договора за взаимно насърчаване и защита на инвестициите между България и Султанат Оман чрез действията на органите на Република България (българското правителство, Българската народна банка и българския съд), свързани с поставянето под специален надзор на „КТБ“ АД и последващото отнемане на нейния лиценз. Държавният резервен фонд претендираше обезщетение в размер на 80 милиона евро. След два тура от писмени защити, през месец декември 2018 г. Държавният резервен фонд на Султаната Оман направи отказ от исковете си срещу България без възможност да ги предяви отново пред този или друг международен трибунал. С това всички претенции на Държавния резервен фонд на Султаната Оман могат да се считат за окончателно отпаднали, а делото – приключило в полза на България. Арбитражното дело, което EVN водеше срещу България в Международния център за уреждане на инвестиционни спорове (ICSID) към Световната банка във Вашингтон, приключи. Делото беше заведено на 25 юни 2013 година. В него „ЕВН“ АГ (EVN AG) твърдеше, че България е нарушила стандартите за третиране на чуждестранни инвеститори, установени в Договора за енергийната харта и Договора за взаимно насърчаване и защита на инвестициите между България и Австрия, като е нарушила обещанията дадени, при приватизацията на електроразпределителните дружества през 2004 г., и като е постановявала икономически необосновани решения при регулирането на цените на „ЕВН Електроснабдяване България“ АД и „ЕВН Електроразпределение България“ АД (сега „Електроснабдяване Юг“ АД). „ЕВН“ АГ претендираше обезщетение в размер на 850 милиона евро. На 10.04.2019 г. арбитражният трибунал постанови решение по делото. С решението си арбитражният трибунал отхвърли напълно всички искове на „ЕВН“ АГ като неоснователни и не му присъди никакво обезщетение. Решението не подлежи на обжалване пред друг трибунал в Международния център за разрешаване на инвестиционни спорове, но в срок от 120 дни може да бъде поискана неговата отмяна на много ограничени основания, като например липса на юрисдикция на трибунала или неспазване на изискванията за справедлив процес. Както е видно от публично достъпни източници на информация, като прессъобщението на „ЕВН“ АГ и съобщението на сайта на Международния център за разрешаване на инвестиционни спорове, информацията, публикувана в някои медии за сключено споразумение по делото, не отговаря на истината. Република България приключва поредното международно арбитражно дело с пълен успех. До настоящия момент  Република България, представлявана от Министерството на финансите, спечели седем арбитражни дела със значим обществен  и материален интерес, последното от които беше заведено от „ЕВН“ АГ. Общият размер на претенциите в приключилите арбитражни дела възлиза на над 1,5 милиарда евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Султанатът на Оман се отказа от исковете си срещу България заради КТБ"}
{"url": "https://trud.bg/%d1%80%d0%be%d0%bc%d0%b0%d0%bd%d1%82%d0%b8%d0%ba%d0%b0-%d0%b8-%d0%be%d1%81%d0%bf%d0%be%d1%80%d0%b2%d0%b0%d0%bd%d0%be-%d1%81%d1%8a%d1%81%d1%82%d0%b5%d0%b7%d0%b0%d0%bd%d0%b8%d0%b5-%d1%82%d0%b0%d0%b7/", "text": "Тази вечер от 21:00 часа зрителите на NOVA ще видят едно истински оспорвано състезание за оставане в Hell’s Kitchen. Варта и Петко ще се борят до последно, за да докажат кой е по-добрият, а отборите им ще дадат всичко от себе си, за да подкрепят капитана си. С кого ще се раздели обаче шеф Виктор Ангелов и защо, предстои да разберем. Допълнително напрежение в Кухнята на Ада ще предизвика една изненадваща експресна резервация, а присъствието на ВИП гостите в лицето на красавицата Николета Лозанова, футболиста Николай Михайлов и журналиста и водещ Ники Кънчев със своята дъщеря ще внесат допълнителен трепет в готварските сърца. Една поръчка за чипс „ала Гичка“ ще напрегне доста единия отбор и така до последно няма да е ясно дали професионалистите ще успеят да се справят и да приготвят заветното лакомство. Ще има обаче мечти за бъдещото, романтика и безпрогрешни отговори, емоционална подкрепа на съотборници, но и адска вечерна резервация, нахъсани за победа отбори и командири, решени да заявоюват оставането си в Hell’s Kitchen до финала. Какво ли е приготвил шеф Виктор Ангелов, за да изпита кулинарните умения на своите готвачи така че Варта и Петко да покажат на какво са способни и да извоюват заслужено титлата „топ готвач“? Ще разберем след малко в решаващия за тази седмица епизод на Адската кухня, но със сигурност ще има предизвикателство, на което и двамата няма да устоят и ще покажат изненадващи умения. Ще хвърчат искри, ще има сърца, които ще бият в синхрон и ще дават верни отговори, ще има полет на въображението и категорично предсказание кой ще грабне голямата награда в Hell’s Kitchen, но ще видим и едно истински оспорвано състезание между готвачи, решени докрай да спечелят сериозната схватка.", "date": "2019.04.18", "title": " Романтика и оспорвано състезание тази вечер в „Hell’s Kitchen“"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b0%d0%b4%d0%b2%d0%be%d0%ba%d0%b0%d1%82%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d0%bd%d0%b0-%d1%81%d0%b5%d1%80/", "text": "Смут предизвика сред гръцкото общество задържането на мастития топ-адвокат Александрос Ликурезос днес в Атина. Александрос Ликорезос е задържан във връзка с поети дела на затворническата мафия в затвора Коридалос. Издадена е заповед за задържане и на адвокат Теодорос Панагопулос. Припомня се, че Александрос Ликурезос е бил защитник на 65-годишния временно задържан адвокат Георгиос Антонопулос, който се предполага, че е замесен в престъпна организация, занимаваща се с изнудване за извличане на пари от предприемача Аристидис Флорос. По-специално, Александрос Ликурезос и негов помощник са поискали от Аристидис Флорос, който отговаря за делото Energa, 2 милиона евро, за да не се явят по гражданско дело в процес за убийство. Припомняме, че адвокат Александрос Ликорезос пое защитата и на българина Серафим Райчев, заподозрян за убийството на гръцкия бизнесмен от Сидни Янис Макрис. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Арестуваха адвоката на българина Серафим Райчев"}
{"url": "https://trud.bg/%d0%be%d1%82%d0%bd%d0%be%d0%b2%d0%be-%d0%bc%d1%80%d1%8a%d1%81%d0%bd%d0%b0-%d0%ba%d0%bb%d0%b5%d0%b2%d0%b5%d1%82%d0%b0-%d1%81%d1%80%d0%b5%d1%89%d1%83-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Европейски и западни анализатори обвиняват организацията в прикрити геополитически цели Поредната мръсна клевета срещу България нареди страната ни на дъното на ежегодната класация на международната организация “Репортери без граници”, финансирана от американския милиардер Джордж Сорос. Истината е, че “Репортери без граници” калят за пореден път страната ни под диктовката на българските соросоиди, които от години са на хранилка чрез апетитни проекти пред благодетелите си отвъд океана. Още през октомври миналата година в “Труд” съобщихме, как организацията се финансира основно от фондация “Отворено общество”, подопечна на финансовия спекулант, милиардерът мизантроп Джордж Сорос, от USAID – американската агенция за международно развитие и други. Те, по думите на бившия генерален секретар и основател на “Репортери без граници” – Робер Менар, са американски организации, които са “тясно свързани с външната политика на САЩ”. Много европейски и западни анализатори обвиняват “Репортери без граници” в “прикрити геополитически цели” и “инструмент за прокарване на политиката на спонсорите си”. Практиката е организацията да изготвя и списък със “злодеи” и врагове, досущ като родните соросоиди и откровени грантаджии. “Репортери без граници” черпят информация за индекса на свободата на словото само от партньорски медийни организации, които обикновено се хранят от същото място откъдето и първите. В случая с България имаме няколко медии, на чиито уебстраници седи гордо логото на “Отворено Общество”, и които са пословични с безрезервното си плюене по родината. Имайки предвид, че финансирането, а и съществуването им е базирано на това, че се борят за “демократичните ценности в България”, обрисуването на клетата ни родина в най-тъмни краски е от изключителна важност. Въпреки доказателствата, че убийството на Виктория Маринова е чисто криминален случай, който не се отнася по никакъв начин към работата й, същите медии, както и “Репортери без граници” го описаха напоително като “убийство на разследващ журналист”. Нещо повече, внушиха, че то е подобно на убийствата на журналисти като Ян Куцияк в Словакия в началото на 2018 г., който разкри предполагаеми връзки на властта с италианската мафия и на малтийската разследваща журналистка Дафне Галисия, загинала при експлозията на кола бомба в Ла Валета през октомври 2017 г., След второ десетилетие блокирани от Парижката организация “Репортери без граници” във втория ешелон на света по отношение на свободата на словото, отвъд очевидното, назрява и един друг въпрос: В крайна сметка възможно ли е просто да са сбъркани критериите на РБГ, когато пише редовния си годишен индекс по отношение на България? Което да обяснява как Намибия, Кабо Верде и Ботсвана са над 80 места пред нас, без някога да е трябвало да покриват критериите за членство на ЕС. Или просто “научното” е сведено до “попълване на квадратчета” на общо основание, когато засяга държава, която не е близка до интересите на спонсора?   Орбан изгони Сорос от Будапеща  Централноевропейският университет (ЦЕУ), съоснован и финансиран от US милиардера от унгарски произход Джордж Сорос, напусна Будапеща в края на м.г., след приет в страната закон, който направи дейността му в Унгария невъзможна. Въпросният закон е част от пакета “Стоп Сорос”, иницииран от управляващата партия “Фидес” на премиера Виктор Орбан. Самият той нееднократно е обвинявал Сорос в опити да налага либерални идеи, в намеса в избори, в организиране на протести, в подкрепа на миграцията, във финансиране на журналисти. Законът, прогонил ЦЕУ, който от 25 години развиваше дейност в Будапеща, задължава чуждите университети да имат кампуси, както в Унгария, така и в собствената си страна (на което ЦЕУ не отговаря). ЦЕУ поиска помощ от властите в Ню Йорк, които договориха сделка с Будапеща, позволяваща оставането на ЦЕУ там. Орбан обаче отказа да я подпише.   Парични проблеми за пропагандата Докладът на “Репортери без граници” с фалшивата новина за България е само малка част от глобалното НПО-усилие да се представят медиите като мишена и невинна жертва на популизма и критиците на левия либерализъм. В този разказ американският президент Доналд Тръмп е основният двигател на омразата към “честните и свободни медии”. Тръмп е трън в очите на НПО-класата заради опита си да пресече паричния поток към техните пропагандни платформи. Неговата администрация предлага ново драстично орязване с 24% на бюджета на Държавния департамент и Американската агенция за международно развитие за 2020-а. Именно на тях разчитат мрежите от организации тип “Отворено общество” на спекуланти като Джордж Сорос. Сега те търсят нови пари през ЕС и печално известната “Истанбулска конвенция”. През това време все пак долната камара на Конгреса на САЩ, която вече е в ръцете на мразещата президента Демократическа партия, издържа анти-Тръмп организации. Такива в България са повечето либерални медии, включително и отново появилата се с грант от Конгреса “Свободна Европа”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Отново мръсна клевета срещу България\t"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%80%d0%b0%d0%b1%d0%be%d1%82%d0%b8%d0%bc-%d0%b7%d0%b0-%d0%be%d1%81%d0%b8%d0%b3%d1%83%d1%80/", "text": "Работим за осигуряване на качествени работни места, за да задържаме младите в града. Това посочи кметът на София Йорданка Фандъкова по време на граждански диалог на тема образование, който е част от платформата за граждански диалози „Европа в нашия дом“. „В системата на образованието изключително важно е професионалното ориентиране на децата. То е много важно, за да няма просто учене заради ученето и получаване на дипломата заради дипломата. Трябва да научим учениците да имат поглед за себе си, за развитие на своите възможности, да бъдат гъвкави и добре подготвени за реализация. А пък ние трябва да се грижим за качествените инвестиции. Защото когато има добре подготвени хора, трябва да привличаме инвеститори, които да откриват добре платени работни места“, заяви Фандъкова и посочи, че секторът на информационните технологии например връща млади хора в България и ги привлича да останат тук. „Ние в София вече преминаваме от привличане на аутсорсинг в привличане на високотехнологични компании – това е водещ наш приоритет. Искаме и добрите ученици да искат да станат учители, но това става с качествени работни места“, подчерта тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Йорданка Фандъкова: Работим за осигуряване на качествени работни места, за да задържаме младите в града"}
{"url": "https://trud.bg/%d0%be%d0%ba%d0%be%d0%bb%d0%be-200-000-%d0%bf%d1%87%d0%b5%d0%bb%d0%b8-%d0%bd%d0%b0-%d0%bd%d0%be%d1%82%d1%80-%d0%b4%d0%b0%d0%bc-%d0%be%d1%86%d0%b5%d0%bb%d0%b5%d0%bb%d0%b8-%d0%b2%d1%8a%d0%bf%d1%80%d0%b5/", "text": "Около 200 000 пчели, обитаващи кошери в катедралата Нотр Дам, оцелели въпреки огнения ад, който погълна историческата забележителност във френската столица. „Пчелите са живи. До тази сутрин нямах никакви новини“, каза пчеларят Никола Жан, който се грижи за кошерите, които се държат на върха на ризницата, която граничи с катедралата. „Първоначално мислех, че трите кошера са изгорели, но нямах информация“ след пожара в понеделник, каза Жан пред АФП. „Тогава видях от сателитни снимки, че това не е така и тогава говорителят на катедралата ми каза, че те влизат и излизат от кошерите.“ Той каза, че този вид пчела не изоставя кошера си, вместо това се гмурва в меда и не изоставя пчелата-майка. Всеки кошер в Нотр Дам произвежда средно около 25 кг мед всяка година, който се продава на персонала на катедралата. Във френската столица става все по-обичайно да се поставят пчелни кошери на привидно невероятни места, включително и в Парижката опера. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Около 200 000 пчели на Нотр Дам оцелели въпреки огнения ад"}
{"url": "https://trud.bg/%d0%bf%d0%b5%d1%82%d1%8f-%d0%b0%d0%b2%d1%80%d0%b0%d0%bc%d0%be%d0%b2%d0%b0-%d0%be%d1%82-15-%d0%bc%d0%b0%d0%b9-%d0%b7%d0%b0%d0%bf%d0%be%d1%87%d0%b2%d0%b0-%d1%82%d0%b5%d1%81%d1%82%d0%b2%d0%b0%d0%bd/", "text": "Изграждането на пътя между Ботевград и Видин е приоритет за правителството. Това заяви във Враца министърът на регионалното развитие и благоустройството Петя Аврамова, която взе участие в дискусията „Европа в нашия дом“, съобщиха от пресцентъра на МРРБ. Министърът посочи, че за изграждането на трасето от Ботевград до Мездра, което е разделено на два лота, са подадени съответно 9 оферти за първия лот и 6 оферти за строителството на втория участък. „В момента комисия към Агенция „Пътна инфраструктура“ разглежда подадените оферти, така че се надявам в най-скоро време да имат готовност да отворят и ценовите предложения, да имаме избран изпълнител и да стартираме строителните дейности“, коментира тя. Петя Аврамова напомни, че този път плащането ще е в края, когато бъдат построени обектите и имат акт 16, с което се очаква строителите да работят максимално бързо и качествено. Тя добави, че се работи активно и за магистралата от Видин до Враца. От Видин до Монтана има изготвени технически проекти за отсечките от Видин до Димово и от Димово до Ружинци, както и от Ружинци до Монтана. Процедира се парцеларният план за първия етап и се извършват отчуждителни процедури. До края на годината ще обявим тръжните процедури за отсечката от Видин до Ружинци, а в последствие и от Ружинци до Монтана, където технически проектът е напреднал, каза Аврамова. И допълни, че се предвижда и рехабилитация на съществуващото трасе по Е-79 от Враца до Мездра. Предстои да завърши и рехабилитацията на пътя до пещерата „Леденика“, който се финансира от ОП „Региони в растеж“. 43,2 млн. лв. без ДДС от Оперативна програма „Околна среда 2014 – 2020 г.“ ще бъдат инвестирани в модернизация на ВиК мрежата в област Враца, информира още регионалният министър. Средствата са предвидени в проектното предложение на ВиК – Враца за безвъзмездна финансова помощ по програмата, каза министърът и допълни, че предвидените инвестиции са за четири населени места в областта: Бяла Слатина, Враца, Козлодуй и Мездра, разпределени по 3 компонента за реконструкция, рехабилитация и частично доизграждане на вътрешна водопроводна мрежа и на довеждащ водопровод за гр. Враца, както и реконструкция, рехабилитация и частично доизграждане на вътрешна водопроводна мрежа на Мездра, Козлодуй и Бяла Слатина. В резултат ще бъде реконструирана и доизградена водоснабдителна мрежа с дължина близо 54 километра, както и реконструиран близо 800 метра довеждащ водопровод. На форума регионалният министър подчерта, че МРРБ има сключени споразумения с няколко общини от областта за финансиране на ВиК обекти. По Оперативна програма „Региони в растеж“ 2014 – 2020 в област Враца се инвестират 64,4 млн. лв., стана ясно още по време на форума. Средствата са за изпълнението на 33 проекта за подобряване на градската среда, образователната, пътната, социалната и здравна инфраструктури. 24 млн. лв. са вложени по Националната програма за енергийна ефективност за изпълнението на мерки за енергийна ефективност на 36 жилищни сгради в областта, съобщи министър Аврамова и допълни, че правителството обсъжда варианти за продължаване на програмата, така че да бъде изготвен нов модел за повишаване на енергийната ефективност на жилищата в България. Техническото изграждане на тол системата върви в график и към 16 август ще имаме готовност за пускането й, коментира Аврамова пред медии. Тя обясни, че от 15 май започват тестове на отделните елементите на системата. „Стартирали сме диалог с браншовите организации, с превозваческите фирми, представили сме един вариант на тарифа, който е обект на обсъждане. В скоро време ще представим и карта на пътищата, които ще обхваща тол системата. От 20 хил. км републиканска пътна мрежа, в нея ще бъдат включени 10 800 км, като част от тях, въпреки че са в обхвата, ще имат нулева ставка поради лошо експлоатационно състояние“, каза Аврамова. Регионалният министър каза още, че магистралите са само 4% от републиканската пътна мрежа. „Много сме закъснели с въвеждането на тол системата, а средствата, които ще се генерират от нея, са необходими за рехабилитация и изграждане на нови пътища, както и на магистрали. Продължаваме диалога, аз се надявам той да е конструктивен. В рамките на този диалог ще коментираме обхвата и размера на тарифите“, каза Аврамова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Петя Аврамова: От 15 май започва тестването на тол системата"}
{"url": "https://trud.bg/%d0%bf%d0%b0%d1%82%d1%80%d0%b8%d0%b0%d1%80%d1%85-%d0%bd%d0%b5%d0%be%d1%84%d0%b8%d1%82-%d1%81-%d0%bf%d0%be%d0%b6%d0%b0%d1%80%d0%b0-%d0%b2-%d0%bd%d0%be%d1%82%d1%80-%d0%b4%d0%b0%d0%bc-%d0%b1%d0%b5/", "text": "Светият Синод разпространи обръщение на Българския патриарх Неофит по повод пожара в катедралата „Нотр Дам“ в Париж. „Със съкрушено сърце научихме за трагичния инцидент в парижката катедрала Нотр Дам, която на 15 април бе опожарена, като по този начин бе нанесен огромен удар върху световното културно наследство, а катедралата, преживяла превратностите на времето и историята, бе сериозно засегната.“ Това се казва в обръщение на Българския патриарх Неофит по повод пожара в катедралата Нотр Дам, Париж, пише в изявлението. „Изразяваме най-дълбоката си подкрепа към френския народ, като желаем емблемата на тяхната страна да бъде възстановена в скоро време, а предстоящите Пасхални и Великденски празници да не бъдат помрачени, но напротив „Светлината, която в мрака свети и мракът я не обзе” (Йоан. 1:5), да възсияе отново в душите на всички ни“, заявява още Патриарх Неофит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Патриарх Неофит: С пожара в „Нотр Дам“ бе нанесен огромен удар върху световното културно наследство"}
{"url": "https://trud.bg/%d0%b1%d0%bd%d1%81-%d0%ba%d0%b0%d0%bd%d0%b8-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b8%d1%81%d1%82%d0%b8-%d0%bd%d0%b0-%d1%81%d0%b1%d0%be%d1%80%d0%b8%d1%89%d0%b5-%d0%b2-%d1%81%d0%be%d1%84/", "text": "Организаторите на неонацисткия Луковмарш събират крайнодесни елементи в София на 20-и април – рождения ден на любимия на българските неонацисти „вожд“ Адолф Хитлер. Тази среща не е обявена публично от българските националисти, но за нея са разбрали от „Антифа – България“ посредством информация, която е публикувана на сайта на френските съмишленици на Българския национален съюз (БНС). Датата за подобно общоевропейско фашистко сборище съвпада с рождения ден на Фюрера. На следващия ден от БНС организират и публична конференция, на която ще пропагандират „идеите“ си, както и тези на европейските им съмишленици. Сред организациите, които ще бъдат представени, са някои от най-крайните неонацистки групи от Германия, Франция, Полша, Унгария и Чехия, а е възможно да се включат и представители на крайно десни, националистични и неонацистки групировки от други страни. Да не забравяме, че през февруари подобни типове дойдоха и безпрепятствено маршируваха из улиците на София в рамките на т.нар. Луковмарш – неонацистка манифестация по тъмните часове на денонощието и с факли (типични за нацизма похвати), прикрита като „отдаване почит на героя от Първата световна война ген. Луков“. Списъкът с националистическите организации, които ще участват в публичната конференция, е публикуван на сайта на БНС. Сред тях са (с обяснения и снимки от „Антифа“): Германците Die Rechte (“Десните“) – отцепили се от по-старата неонацистка партия NPD. Това са същите хора, които отправиха препратки към нацизма на Die Rechte в тяхното видеообръщение за Луковмарш. Във видеото техен член разпалено обяснява как „Идеологията, срещу която се води война, не загина на 8 май 1945 година. Тезите на националното и социалното продължават да живеят в сърцата на европейските националисти.“ 8 май е датата, на която хитлеристка Германия подписва безусловната си капитулация. Друг член на Die Rechte се изказва на фона на красноречиви графити „NAZI“ („наци“, съкратено от нацист). На стената им е знамето на Германската империя (използвано и от Нацистката партия), което участници в т.нар. Луковмарш – спокойни и пред очите на полицията – разнасят по улиците на София. Страницата на гостите от Франция Les Nationalistes използва широкоразпространения – и на места забранен! – неонацистки символ келтски кръст (винаги пикселизиран, за да бъде прикрит), а сайтът Jeune Nation, който обявява събитието в България, открито пропагандира фашизъм. Основателите на Jeune Nation са известните с крайнодесните си убеждения Александър Габриак (Alexandre Gabriac)и Иван Бенедети (Yvan Benedetti), чиито снимки от периода им на участие във вече забранените неонацистки организации Oeuvre Francaise и Jeunesse Nationliste, с вдигнати десни ръце за нацистки поздрав, изобилстват навсякъде в интернет. За разлика от французите, унгарците от Legio Hungaria („Легион – Унгария“) открито използват келтски кръст на логото си, особено докато честват хитлеровите Waffen-SS в Будапеща. Полските Szturmowcy („Щурмоваци“) са участници в най-екстремисткото крайнодясно крило на т.нар. „Марш на независимостта“ във Варшава и агресивното прекъсване на студентски ЛГБТ+ прожекции. Чехите от Narodni a socialni fronta („Народен и социален фронт“) демонстрират кой е големият им проблем – антифашистите.  Според сайта на БНС, на срещата на 21-ви април „всяка от организациите ще направи презентация на своите идеи, както и на дейността, която развива. Ще говорим за общи инициативи, които сме провеждали и ще разкрием интересни подробности за бъдещите планове, които имаме. Всяка от организациите ще има и информационен щанд, на който ще бъдат представени различни материали. Ще има възможност и за въпроси към нашите гости. Който желае да се запознае с нашата обща борба, е добре дошъл!“ В продължение на два дни, в центъра на София, ще се провеждат националистически и неонацистки сборища и ще се популяризират античовешки и антиевропейски идеи. На ход са държавата и обществеността – дали ще направят нещо, или ще се преструват, че нищо не е станало?   В събота ще разберем има ли държава в България В събота ще стане ясно: има ли в България власт или няма? Ако националистическите организации от Европа отбележат рождения ден на Хитлер необезпокоявани, в центъра на София, то отговорът ще е ясен: не, няма. Обратното – ако си направят труда да се размърдат, ако покажат, че държавата не толерира и не допуска проповядването на фашистка идеология, тогава ще знаем, че има държава.", "date": "2019.04.18", "title": " БНС кани националисти на сборище в София\t"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%be-%d0%ba%d0%b8%d1%82%d0%b0%d0%b9%d1%81%d0%ba%d0%b0-%d1%82%d1%8a%d1%80%d0%b3%d0%be%d0%b2%d1%81%d0%ba%d0%be-%d0%bf/", "text": "Откриваме бизнес представителства в 22 града България участва в поредица от международни туристически изложения в Китай. Какви са шансовете на страната ни да привлече азиатски туристи, какво трябва да предприеме държавата това да се случи и защо бизнеса открива нови представителства в китайските провинции, специално за „Труд“ отговаря председателят на Българо-китайската търговска камара Лъчезар Динев.  – Г-н Динев, през декември организирахте среща на най-големите китайски онлайн туроператори с българския туристически бизнес. Има ли вече реални резултати от нея?  – След това наистина успешно събитие, което имаше за цел да обедини българския туристически бизнес и да надгради отношенията ни с китайските партньори, организирахме и разговори с институциите у нас. Получихме подкрепата на вицеприемира Марияна Николова. След което направихме среща във Външно министерство с г-жа Екатерина Захариева. От тях също имаме пълна подкрепа. Най-важно бе че българските представителства в Пекин и Шанхай начело с ръководителя на мисията Григор Порожанов, консула ни в китайската столица Даниела Николова и консулът ни в Шанхай – господин Димитър Пампулов заедно изградихме структура не само за реклама на българския туризъм, но и за развитието му по начин, по който да стане забележим. Благодарение на сътрудничеството ни ще бъдем представени на две много големи международни туристически изложения на 15 и 16 април, както и между 18 и 20 април в Пекин. С тяхната подкрепа ще имаме българския щанд. Освен това ще поканим и максимален брой местни туроператори на едни прием в посолството, на който ще бъдат представени възможностите за туризъм у нас и по-детайлно да ги запознаем с българския туристически продукт. Защото те не ни познават достатъчно. Например при разговори с представителите на най-големият онлайн туроператор в Китай Ctrip, който държи над 60 на сто от този пазар в азиатската страна, те бяха изненадани, че с българска виза могат да се посетят и страни като Румъния, Хърватия, Кипър и да пътуват почти навсякъде на Балканския полуостров. И това дава допълнителни възможности за организиране на пътувания и обиколни турове. – Как обаче ще провокирате интереса към България у самите туристи?  – Благодарение отново на помощта на посолството ни в Пекин организираме състезания за разговори по български език, в което ще вземат участие над 100 китайски студенти, които учат нашия език. Български се преподава в момента в три университета в Пекин, както и в Тиендзин. Идеята е тези студенти не само те да учат български, но и да създават съдържание на китайски език за България, с което ще се подпомогне и развитието на туризма. Защото в момента липсва достатъчно информация на китайски за страната ни и това, което предлагаме като дестинация. На всички участници ще бъдат раздадени рекламни материали и сувенири. Първа награда за този, който е усвоил най-добре тънкостите на българския език, ще бъде посещение в България за седмица. Пътуването ще е организирано от Българо-китайската търговско промишлена палата и ние ще поемем всички разходи. Идеята е когато се върне победителят да може да разкаже на своите състуденти, приятели и роднини за страната ни. Децата, които изучават български език, колкото и странно да е това, съвсем не са случайни. Те са с изключително богати родители. И за изборът им си има причина. Българският е много труден език, но при овладяването му дава възможност да се разбират и научат значително по-лесно редица славянски и балкански езици. А това от своя страна дава почти сигурна възможност за успешна дипломатическа кариера в тези държави. Така или иначе тези деца ще научат повече за България, а след това тази информация ще бъде споделена с техните приятели и семействна. И това е една много евтина и добра възможност за успешна реклама на страната ни. Ние планираме и участие в други форуми. Например от 30 май до 2 юни в друго туристическо изложение в Пекин. И последващо между 18 и 20 юни. На всички от тях ще пледлагаме и дегустации на българско вино. Ние наситина трябва да инвестираме в образование, защото след това хората, които знаят и двата езика са готови преводачи за туристически групи. След развитието на туризма веднага се поражда и интереса към инвестиции. След като има бизнес, може да се мисли и за голям бизнес. – Държава открива визови центрове в 15 китайски града. Как обаче бизнесът ще бъде представен в градските центрове на Китай?  – От Българо-китайската търговско промишлена палата планираме да открием офиси в 22 китайски провинции с помощта на наши местни партньори, които са на място. Правим това именно с цел да можем да рекламираме възможностите за инвестиции у нас и туризма на местно ниво. Предвиди ли сме да организираме и поредица за обучения за това какви са възможностите България да се превърне във входна врата за китайския бизнес към Европа. При нашите условия като ниски данъци и свободни площи за развитие на бизнес, имаме възможност да ги привлечем. Освен това ще промотираме България и като дестинация за образователен туризъм. Този сектор в момента е хит в Китай. Може би звучи малко странно, но в момента е много популярно да се пращат за по 10-15 дни деца на лагери, за да учат на английски, да карат ски, да се учат да свирят на цигулка или пиано в чужбина. В момента те основно посещават Швейцария, Франция, Италия, Германия. Ние се опитваме да ги приобщим да дойдат тук не само защото е малко по-евтино, но защото можем да предложим и малко по-добра услуга. У нас има достатъчно преподаватели с майчен език английски и това е голям плюс. Китай се готви да е домакин през 2022 година на зимна олимпиада и в момента инвестират много и в обучението на децата в зимни спортове. В тази насока също има какво да предложим. – Какви други туристически продукти можем да предложим в Китай и към тях да се генерира реален интерес?  – Можем да предложим атрактивни спа и голф пакети, които в момента се търсят в Китай. Голф туризмът там е тотален хит, а ние имаме добри игрища. Харесват пътувания, свързани с розите, киселото мляко, посещения на културни забележителности, но като част от друг вид туризъм, а не сами по себе си. Много от тях се интересуват от дива природа, от лов. Те се радват като малки деца дори на отстрелването на един заек. Ние наистина можем да предложим уникални ловни пакети и има перспектива за развитие на този сегмент. – Как предпочитат да пътуват китайците – на групи или индивидуално?  – За разлика отпреди, когато пътуваха на големи групи, сега 63 на сто от китайските туристи са индивидуални и предпочитат сами да организират ваканцията си. Много отдавна не носят със себе си тигани и продукти, за да си готвят китайска кухня. Много от тях се интересуват от гурме и винен туризъм. – Ние постоянно дискутираме колко голям туристическа пазар е Китай. Колко обаче са реално туристите от тази държава, които пътуват всяка година зад граница?  – Както в САЩ не всички американци имат паспорт, в Китай от около 1,4 милиарда население международни паспорти имат около 135 милиона души. През последните десет години те не нарастват със същия темп, с който се увеличават самите пътувания. Тоест тези хора, които имат паспорти увеличават пътуванията си. И ако един китаец вече е ходил 17 пъти до Париж, той иска да открие и нови дестинации като Амазония например или страни от Африка. Структурата на китайските туристи също е много интересна. През 2018 г. има около 148 милиона пътувания в чужбина. От тях около 110-120 милиона са пътувания до Хонг Конг и Макао. Останалите реално пътуват извън континентален Китай и териториите на страната. Основни дестинации са Южна Корея, Япония, Филипините, Индонезия. Извън Азия сред най-посещаваните дестинации са Америка, Австралия и Нова Зеландия. Така че ние се борим за 6-8 милиона пътувания в Европа. Тази цифра не е малка, но ние трябва да работим много сериозно, за да доведем повече китайски туристи у нас. Чехия например посреща 600 000 гости от Китай, Финландия – 320 000, Гърция – 250 000. – Колко са китайските туристи в България?  – Има издадени 5117 визи за 2018 г. Имаме около 29 000 влизания у нас, но голяма част от тях не са туристи. Според данни на НСИ с голяма забележка китайските туристи са около 20 000 души, но в тях влизат хора, които имат бизнес у нас или се занимават с търговия. Затова се предполага, че реалните китайски туристи са около 12 000 -13 000. Което е изключително малко. Очакваме с новите визове центрове и офисите в големите градове това да се промени. – Какво още трябва да направи държавата, за да подпомогне бизнес контактите между двете страни?  – Може би трябва да се увеличи интензитетът на посещения на високо ниво. Което би било показателно. Китайски делигации пристигат у нас почти ежедневно, но трябва да има и посещения в обратната посока. Защото когато те идват у нас те искат да продават своите стоки и услуги. В момента има много огромен търговски дисбаланс, китайците го разбират много добре и са склонни да ни помогнат да правим и ние бизнес в азиатската страна. Въпреки че наистина е много трудно за български компании да пробият и да работят там. Но това зависи и от родните фирми. Защото имаме и успешни примери. А този пазар е сравнително стабилен и трудно се влияе от външни събития. И това дава определен комфорт на инвеститорите. Нашият гост  Лъчезар Динев има магистърска степен по бизнес информатика и комуникации от Университета за национално и световно стопанство (УНСС) в София. Член е на Гражданската координационна група за осъществяване на интегриран икономически проект в рамките на „Един пояс, Един път”. От 2008 г. започва да работи за взаимно изгодното развитие на българо-китайското сътрудничество и като председател на Българо-китайската търговско промишлена палата подпомага икономическо сътрудничество и приятелския обмен между правителствата на двете страни. Динев е женен и има три деца.", "date": "2019.04.18", "title": " Шефът на Българо-китайска търговско промишлена палата Лъчезар Динев пред „Труд“: Каним китайски деца на образователни лагери у нас"}
{"url": "https://trud.bg/%d1%83%d0%ba%d1%80%d0%b0%d0%b9%d0%bd%d0%b0-%d0%b2-%d1%80%d0%be%d0%bb%d1%8f%d1%82%d0%b0-%d0%bd%d0%b0-%d0%b6%d0%b5%d1%80%d1%82%d0%b2%d0%b0-%d0%bd%d0%b0-%d1%87%d1%83%d0%b6%d0%b4%d0%b8-%d0%b2%d0%be%d0%b9/", "text": "Изоставиха в беда братския народ, при това в период на национална катастрофа В Украйна избират следващия президент. Преди първия тур кандидатите за славата бяха 39, за втория останаха двама – актьорът-комик Владимир Зеленский с малко над 30% и сега действащият президент Петро Порошенко с около 16%. Впечатляваща разлика в полза на шоумена. Дни преди втория тур той изглежда недостижим, но „Не казвай „Хоп!“ преди да си прескочил“, казват и украинците. Порошенко все пак е напълно изхарчен, масово отричан навсякъде в Украйна и наоколо, предизборно имаше почти 80% отрицателен рейтинг. Тъй като по време на мандата рязко увеличи капиталите си, но Украйна е в гражданска война, хаос и разруха. Секретарят на Съвета за национална сигурност и отбрана Александър Турчинов признанава: „Намаляването на населението става за Украйна един от факторите, които заплашват не само националната сигурност, но и самото съществуване на нашата нация“. И какво от това, заявява Игор Гекко, водач на партия „Велика Украйна“! Забелижетелното е, че открито говори за плана. Целта на реформите е „да се намаляват украинците с 1, 5-2 млн годишно, старите и болните да измрат, младите да вървят зад граница, за да пращат валута.“ Напомня на нашия хал! Изпълни ли се планът, оцелелите до броя на швейцарците 8-10 млн. имотни и богати украинци ще заживеят като в Швейцария. Създадена за целта е реформаторска група, получила е пари от МВФ, от особено активния там Сорос и от регистриран в Швейцария фонд „F4“. С много показателен състав – Фридман, Фельдман, Фишман, Фирташ – групата би помогнала на досегашния президент. Доналд Тръмп не е забравил, че Порошенко открито подкрепяше Клинтън. Вашингтон управлява в тази страна, може да го предпочете като доказан русофоб. Чрез груби фалшификации и остри провокации – вече спретна такава през ноември в Керченския пролив. Обаче все още разполага с огромен финансов и административен ресурс. Той е решен на всичко, твърде много врагове си е създал, малък одобрителен знак от Щатите му е нужен. Има малко време за някакъв въоръжен сблъсък, за да подчертае, че в тази роля комикът Зеленский би бил несъстоятелен. Вашингтон все пак може да предпочете шоумена, той също е контактуван с лица в Държавния департамент, свързани с демократическата партия. Битката в Щатите срещу Тръмп не спира. Като актьор Зеленский е способен да влиза във всякакви роли и в политиката, партията му примамливо се нарича „Слуга на народа“. Него самия с много факти почти от всички страни в Украйна сочат като „слуга, клоун или джобен политик“ на милиардера олигарх Игор (Беня сред евреите) Коломойский, гражданин и на Израел. Когото пък също почти единодушно описват като забъркан в множество криминално-корупционни схеми субект, манипулиращ общественото съзнание и съзнателно дестабилизиращ обществено-политическия живот. Киевските власти официално го обвиняват в това, но спират дотук. Републиките в Донбас и Луганск го сочат като виновник за организирането на терор на тяхна земя, финансиране на военизирани фашизоидни структури, убийства на мирни жители и служители на вътрешния ред, обявяване на награда от $10 хиляди за подбрани глави. Колоритна фигура. Открито поддържащ фашизирани структури, състоящи се от потомци на украински фашисти, избили през войната стотици хиляди евреи. Украинският политолог Погребинский нарича Коломойский „много опитен интригант, способен не само на двойна, но на тройна и четворна игра“. Преди пет години Зеленский по негова поръчка и в неговия тв канал „1+1“ много пъти в шоуто си „Вечерен квартал“ се е подигравал с хората в сепаратистките републики, наричал ги е „ватенки, дебили, сепаратци, пияндури“. Москва няма никакви основания да се радва на успеха му. В навечерието на изборите Зеленский подхвърли поредица приятни за голяма част от избирателите изявления: че не е привърженик на войната, а бъдещето на непризнатите републики следва да се решава чрез преговори с Москва и евентуално чрез всеукраински референдум. След първия тур, за да конкурира Порошенко в антируската му риторика, зае обратната позиция: с Путин щял да общува „едва след като върне Донбас, Луганск и Крим и плати компенсации за окупацията им“. Повечето украински избиратели са като нашите и някои други страни в Европа –инатливо си падат по шоумени, вълшебници и борци с демони, но не и по истински водачи или управленци. Минат година-две и започват да недоволстват и псуват избраниците вместо себе си. Не че имат богат избор, но все пак не би трябвало постоянно да кълват на голи куки. С какво явното протеже на олигарха Коломойский е за предпочитане пред олигарха Порошенко? Който с каквото си навъобразява, но не и с някакви факти за подходящи за властта достойнства, знания и умения. Проруският кандидат Юрий Бойко, бивш вицепремиер по енергетиката, герой на Украйна, зае едва четвърто място на първия тур. Политиката на Кремъл по отношение на тази страна с братско по много линии в мнозинството си население е пълен провал. Носещ разнообразни, трайни и значителни по обем и стойност щети за самата Русия, но много по-големи за украинците, повечето рускоезични. Въпреки тези очевидни факти, населението на Украйна, елитите на тази страна се дърпат от днешната Руска федерация. А САЩ и колективният Запад просто се възползват богато. Причините са комплексни, имат исторически корени, най-дебелите от тях са в комунистическото минало след Октомврийската революция. Дотогава такава държава въобще не е имало, а само територия с това название, дадено от поляците. Киевска Русь възниква там в края на IX в. с решаващото съдействие на България – носим в Киев Православието, езика, писмеността и културата. Върху част от земите на някогашната Кубратова България, повечето тогавашни хора са говорели на близки до нашето наречия. Исторически днешна Русия е дъщеря на Киевска Русь. По различни времена части от днешна Украйна са владени от Златната Орда, Кримското ханство, Османската империя, Полша, Литва, Австро-Унгария. Велика Русия в продължение на четири века отвоюва части от тези територии от предишните им завоеватели, най-много от поляците. Девет области империята прилепва към украинските. Вече в състава на СССР към Украинската ССР болшевиките Троцки и Ленин придават още осем на изток и юг и тя излиза на Черно море. След 1945-а Сталин им дава още пет области, през 1954-а Хрушчов дава и Крим. От такива парчета се състои днешна Украйна, наследила разноезичие, разнопосочие, противоречия и люти вражди както на запада с юга и изтока, така и вътре в тях. Кръв е проливана в миналото, пролива се и сега. Украйна е жертва на чужди войни, наследство от войните на съседни страни помежду им. Както и на днешния геополитически сблъсък на колективния Запад с Русия. Щом тя отслабне, тутакси Западът тръгва да й отнема украинските земи. Още през 1917 г. Франция предлага на Централната Рада на Украйна 180 млн. франка, за да се отдели и поведе борба със Съветска Русия. Следващата година тръгва англо-американската интервенция. Век по-късно по признание на Държавния департамент САЩ хвърлят пет милиарда за майдана през 2014-а, Украйна поема антируски курс. Към Киев тичат полски, турски, британски и прочие съветници, военни и цивилни спецове по борба с вековния им враг – северния „мечок“. А той все още се събужда от летаргията на Горбачовата перестройка и реформите на Елцин. През март 1991 г. 76,43% от гражданите на СССР са гласуват за запазването му. В Украйна за оставане в състава на СССР гласуват тогава 70,2%. Обаче Кремъл пренебрегна тези резултати, разпадна СССР, разгони и съюзниците си от соцлагера. Срещу приятни обещания от Запад. Днес Москва се муси на бившите републики и съюзници, цупи се на народите им. С ум не можеш да разбереш Русия, в нея може само да вярваш, пише поетът Тютчев. Не са много вярващите днес. За да другаруваш с някого, трябва да го разбереш и едва след това да му вярваш. Щом Украйна беше отделена от Русия, се наложи да става независима. От нея преди всичко. Когато нейният президент Кучма написа книгата „Украйна не е Русия“, Елцин през 1993 г. разстреля руския парламент и извърши държавен преврат. В Киев това се случи през 2014 г. Отношенията между двете страни целенасочено се поддържаха почти изцяло между олигарсите в двете страни, политическите бяха сведени до минимум. Дори хората с руско самосъзнание не проумяват това. Пръст не мръднаха в Кремъл, когато в Украйна се пръкнаха и бурно увеличиха национал-фашистките групировки, тероризиращи населението за всяка съпротива и дори самозащита. Помагат само частично на обявилите се за независими Донецка и Луганска републики. Безхаберни, недалновидни в своето самовлюбено равнодушие към украинците се оказаха политическият и другите елити в Русия след 1991 г. Изоставиха в беда братския народ, при това в перод на национална катастрофа. Тежък грях. Затова отново се налага да воюват за Украйна.", "date": "2019.04.18", "title": " Украйна в ролята на жертва на чужди войни\t"}
{"url": "https://trud.bg/%d1%81%d1%8a%d0%b2%d0%b5%d1%82%d0%bd%d0%b8%d1%86%d0%b8%d1%82%d0%b5-%d1%80%d0%b5%d1%88%d0%b8%d1%85%d0%b0-%d1%80%d0%b0%d0%b4%d0%be%d1%81%d0%bb%d0%b0%d0%b2%d0%b0-%d0%bc%d0%b0%d0%b2%d1%80%d0%be%d0%b4/", "text": "Радослава Мавродиева за бъде удостоена със званието „Почетен гражданин на Сливен“ за изключителния си принос в популяризирането на града и общината, решиха общинските съветници на заседанието си на 18 април. Европейската шампионка от първенството в Шотландия спечели златото в тласкането на гюлле с 19,12 метра резултат. По случайно съвпадение на обстоятелствата, тя направи постижението си навръх националния празник Трети март. Предложението за удостояването й с голямото общинско отличие бе внесено от председателя на Комисия по символика в местния парламент Мария Григорова. Очаква се и Божидар Андреев, европейски шампион по вдигане на тежести от първенството в Грузия, да бъде предложен за почетното звание. След победите си двамата спортисти бяха поканени от кмета Стефан Радев в общината. На срещите си с тях кметът ги поздрави за големите успехи и им връчи парични премии по 5 хил.лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Съветниците решиха: Радослава Мавродиева да стане Почетен гражданин на Сливен"}
{"url": "https://trud.bg/%d1%81%d0%be%d0%bd-%d1%80%d0%b0%d0%b7%d0%b1%d1%80%d0%b0-%d0%be%d1%82-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82-%d1%87%d0%b5-%d0%b5-%d0%bd%d0%b0%d0%ba%d0%b0%d0%b7%d0%b0%d0%bd/", "text": "Хьон-Мин Сон от „Тотнъм“ разбра по време на интервю след мача с „Манчестър Сити“, че е наказан за първия полуфинален сблъсък с „Аякс“. Нападателят на „шпорите“ има натрупани жълти картони, но ще бъде на разположение за реванша в Амстердам. „Наказан съм? Така ли? Не знаех“, каза Сон на въпрос на немски журналист, който го попита дали съжалява, че няма да може да помогне в първия сблъсък на своите съотборници.  Южнокорейският футболист вкара две от попаденията при загубата от „Сити“ с 3:4, но те бяха достатъчни да класират „Тотнъм“ на полуфиналите.  „Никога през живота си не съм виждал подобно нещо – добави Сон. – Беше тежко и лудо, но съм много горд от всичките си съотборници. Беше лудница! Понякога ВАР може да те вбеси, но днес мога да кажа само едно – благодаря“.", "date": "2019.04.18", "title": " Сон разбра от журналист, че е наказан"}
{"url": "https://trud.bg/%d0%ba%d0%b0%d0%bb%d0%b5%d0%bd%d0%b4%d0%b0%d1%80%d1%8a%d1%82-%d0%bf%d0%be-%d1%82%d0%b5%d0%b6%d1%8a%d0%ba-%d0%b7%d0%b0-%d0%bb%d0%b8%d0%b2%d1%8a%d1%80%d0%bf%d1%83%d0%bb/", "text": "„Ливърпул“ с по-тежък календар от „Барселона“ преди битките между двата тима на полуфиналите в Шампионската лига. Първия мач е на „Камп Ноу“ на 30 април, а реваншът на „Анфийлд“ е на 7 май. Преди това обаче отборите имат двубои в първенствата на своите страни. Каталунският колос води с 9 точки пред втория в класирането „Атлетико“. А до края на шампионата остават 6 кръга. Лионел Меси и компания се нуждаят от 3 победи, за да узаконят титлата си. Авансът означава, че отборът на Ернесто Валверде може да си позволи да сбърка в някоя от предстоящите срещи, за да запази ключовите си играчи свежи за двубоите с „мърсисайдци“. „Барселона“ има 3 мача до първия сблъсък с „Ливърпул“. Домакинства на „Реал Сосиедад“ и „Леванте“, както с гостуване на „Алавес“. Преди реванша на „Анфийлд“ каталунците срещат „Селта“ далеч от дома.  Ситуацията за тима на Юрген Клоп е по-различна, въпреки че ще играе среща по-малко преди първия двубой с „Барселона“. „Ливърпул“ води във Висшата лига с 2 точки пред „Манчестър Сити“, но има и мач повече. „Мърсисайдци“ могат да станат шампиони, само ако спечелят всички срещи до края, но и да чакат грешка на „гражданите“. Това означава, че не може и да става дума за отпускане, ако на „Анфийлд“ искат да спечелят първа титла от 1990 година насам. На отбора предстои гостуване на „Кардиф“ и домакинство на „Хъдърсфийлд“ преди първия полуфинал с „Барселона“. След това тимът на Клоп среща далеч от дома „Нюкасъл“ преди да приеме каталунския гранд на своя стадион в мач реванш. Мениджърът на „Ливърпул“ Юрген Клоп не скри радостта си от класирането на водения от него тим за полуфиналите в Шампионската лига. Следващият съперник на „мърсисайдци“ ще е „Барселона“ – отбор, срещу който наставникът никога не се е изправял в треньорската си кариера.  „Ако не броим контролите за първи път ще се срещна с тях – каза Клоп. – С нетърпение чакам двата мача“.", "date": "2019.04.18", "title": " Календарът по-тежък за „Ливърпул“"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d1%82%d1%83%d1%80%d0%b8%d0%b7%d0%bc%d0%b0-%d0%be%d1%87%d0%b0%d0%ba%d0%b2%d0%b0-2-%d1%81%d0%bf%d0%b0/", "text": "Над 2% спад на туристи от ключови за България пазари като Русия и Германия отчита Министерството на туризма, следейки ранните записвания на туроператорите. Това заяви в четвъртък във Велико Търново министър Николина Ангелова. Тя обясни, че страната е заложила 12,5 млн. лв. за реклама тази година. Заради спада с 2% през настоящия сезон, Министерството извършва анализ, а през септември ще бъдат обявени и мерките, които ще се предприемат, за да преборим конкуренцията. Тя е основно в лицето на страни като Турция, Египет, Тунис, Хърватска, Събрия, Гърция и Испания, където държава сериозно субсидира сектора, подчерта Ангелкова. „Причината е сериозното субсидиране, което тези държави правят в сектора. Нашите преки конкуренти субсидират, както седалките в чартърните полети, така и самите туроператори и хотелиери. Някои държави дават по 15 евро на туроператорите за турист, за да пренощува тай в дадена дестинация. При такова сериозно подпомагане конкуренцията става изключително трудна. Да не забравяме и стабилния курс на рублата спрямо турския пазар, което касаеше отминаващия вече зимен сезон.” – анализира министър Ангелкова. Днес в старата столица пред министри, кметове и туроператори от 23 руски региона министърът на туризма ще представи водещи дестинации у нас.", "date": "2019.04.18", "title": " Министерството на туризма очаква 2% спад на туристите от Русия и Германия\t"}
{"url": "https://trud.bg/%d1%81%d1%8a%d0%b4%d1%8f%d1%82-%d0%bc%d1%8a%d0%b6-%d0%b7%d0%b0%d0%bf%d0%b0%d0%bb%d0%b8%d0%bb-%d1%83%d0%bc%d0%b8%d1%88%d0%bb%d0%b5%d0%bd%d0%be-%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd/", "text": "Районна прокуратура – Велико Търново внесе в съда обвинителен акт срещу мъж за палеж на чужд апартамент. Обвинението срещу Г. С. е за това, че на 30 март миналата година е запалил апартамент, собственост на В. П. и К. Х., и намиращите се в него вещи– имущество на обща стойност 40 565,00 лева. Нанесените вреди на обща стойност 2070,94 лева от опушени стени, таван и под, както и изгорял паркет, унищожени стъкла на прозорец и балконска врата, обгоряла дограма на прозорец, обгоряла, напукана и нападала мазилка по стени и таван. Обвиняемият е осъждан. Г.С. бил във влошени отношения с бившия  съпруг на Д.Х. В злополучния ден обвиняемият бил във Велико Търново и употребил алкохол. Около 18,00 часа тръгнал да се прибира и минал покрай дома на пострадалите. Решил да влезе вътре и да набие Д. Х. Качил се на първия етаж в блока и безпроблемно влязъл в жилището на пострадалите през входната врата, която не се заключвала. След като обиколил всички помещения и не открил никой, се ядосал. Взел решение да запали апартамента и по този начин да отмъсти на Д.Х., за който знаел, че живее там. Влязъл в едната спалня и със запалка запалил юрган, който започнал да гори. По същия начин подпалил в хола дамаската на фотьойла и  в кухнята – дивана. След това си тръгнал. Възникналият пожар бил забелязан от съседи, които позвънили на телефон 112. Единствено благодарение на своевременните действия на пожарникарите било спряно разпространението на пожара. Предстои насрочване на делото за разглеждане от съда.", "date": "2019.04.18", "title": " Съдят мъж, запалил умишлено апартамент във Велико Търново"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d1%81%d0%b2%d0%b5%d1%82%d0%ba%d0%b0/", "text": "Четирима души пострадаха, след като светкавица падна върху Акропола в Атина в сряда. Историческият обект, край който има постоянен поток от туристи, не е засегнат, съобщиха от гръцкото културно министерство. От ведомството уточниха, че светкавицата е ударила един от гръмоотводите в комплекса. Звуковата вълна е пръснала стъклата на две разположени на близо бутки, използвани от охраната. В резултат са пострадали двама служители по сигурността и две туристки – корейка и скандинавка, които са откарани в болница. Жените са с по-леки наранявания от счупените стъкла и са изписани след няколко часа, но охранителите остават под лекарско наблюдение. През последните дни голяма част от Гърция е подложена на необичайно интензивни валежи, придружени с гръмотевици и градушки. Акрополът е разположен на една от най-високите точки в центъра на гръцката столица и често е удрян от светкавици.", "date": "2019.04.18", "title": " Четирима пострадаха, след като светкавица падна върху Акропола"}
{"url": "https://trud.bg/%d0%bc%d0%b0%d0%b3%d0%b8%d1%81%d1%82%d1%8a%d1%80-%d0%bf%d0%be-%d0%b1%d0%b0%d0%bb%d0%ba%d0%b0%d0%bd%d0%b8%d1%81%d1%82%d0%b8%d0%ba%d0%b0-%d1%80%d0%b0%d0%b7%d0%ba%d0%b0%d0%b7%d0%b2%d0%b0-%d0%b7%d0%b0/", "text": "„Щурмовите команди в българската армия през Първата световна война. Въоръжение снаряжение” се казва книгата на Симеон Цветков, която привлича най-голямо внимание на Фоайето на книгата във Велико Търново. То бе открито в четвъртък  в Двореца на културата и спорта „Васил Левски“ в старата столица. Цветков е уредник в Регионалния исторически музей в болярския град, магистър е по балканистика, книгата му се базира на документи, издирени от автора в Държавния военно-исторически архив. Те се публикуват за първи път. Самият Симеон днес представи творбата си, облечен с униформата на български войник от началото на 20 век, а на щанда му посетителите можеха да се докоснат до пушка „Манлихер”, ръчна нападателна граната, ножици за рязане на тел и раница с лични вещи на войниците от родната армия през Първата световна война.  Симеон Цветков има редица публикации, свързани с интересите му към военната авиация от периода от Балканската до края на Втората световна война.", "date": "2019.04.18", "title": " Магистър по балканистика разказва за снаряжението на българите през Първата световна война\t"}
{"url": "https://trud.bg/%d0%b8%d0%bd%d1%81%d1%82%d0%b0%d0%bb%d0%b8%d1%80%d0%b0%d1%85%d0%b0-17-%d0%bd%d0%be%d0%b2%d0%b8-%d0%ba%d0%b0%d0%bc%d0%b5%d1%80%d0%b8-%d0%b7%d0%b0-%d0%b2%d0%b8%d0%b4%d0%b5%d0%be%d0%bd%d0%b0%d0%b1%d0%bb/", "text": "Инсталираха 17 нови камери за видеонаблюдение  в община Свищов. Зачестилите набези над общинско имущество-пейки, кошчета за боклук, табели, огради, детски съоръжения и др. накара общинското ръководство да засили видеонаблюдението и да се съсредоточи върху тези участъци, където до сега липсваше такова. Нови камери са поставени на няколко ключови места в Градската градина, на новата детска площадка, намираща се в центъра на града, на площад „Алеко“ и площад „Свобода“, в района на площад „Велешана“ и паметника на „33-ти Свищовски полк“, градинката с паметника на Дарителите, надлеза към брега на Дунав, местността „Паметниците“ и др. С новите инсталирани камери общият брой на за видеонаблюдателните съоръжения територията на града стават 50. „Крайната ни цел е поставяне на видеокамери във всички квартали на град Свищов, за да запазим имуществото и най-вече сигурността на нашите съграждани.“, категоричен е кметът на Свищов Генчо Генчев.", "date": "2019.04.18", "title": " Инсталираха 17 нови камери за видеонаблюдение в Свищов"}
{"url": "https://trud.bg/%d0%bf%d1%80%d0%be%d0%b2%d0%b5%d0%b6%d0%b4%d0%b0%d1%82-%d1%82%d1%80%d0%b8-%d0%b4%d0%bd%d0%b8-%d0%bd%d0%b0%d0%b4%d0%b8%d0%b3%d1%80%d0%b0%d0%b2%d0%b0%d0%bd%d0%b5-%d0%b8-%d0%bd%d0%b0%d0%b4%d0%bf%d1%8f/", "text": "Над 500 танцьори и певци от различни краища на страната пристигат в балканското градче за фолклорния фестивал „Веселие в Елена“. Той се организира за трета поредна година от Народно читалище „Напредък-Елена-1863“ и е под патронажа на кмета на общината инж. Дилян Млъзев. Надиграването и надпяването ще бъде три дни – от 19 до 21 април на сцената на централния площад. Тази година фестивалът ще даде възможност на певци, танцьори, изпълнители, гости и зрители да се потопят в един необятен и красив свят на багри, настроения и емоции, изпълнен с древни символи и съвременни послания, свят на българския фолклор. „Веселие в Елена“ ще започне от 18 ч. на 19 април с голямо хоро на мегдана и концерт на Сава Матеев и танцова формация „Балканджийче“. Вторият и третият ден на фестивала са състезателни. Индивидуалните изпълнения и на групите по ред, определен чрез жребий, започват след дефилето на участниците от Даскалоливницата до сцената в центъра на града и официалното откриване на фестивала от 10.30 часа. След приключване на изпълненията, организаторите дават възможност на всички участници да се включат в половинчасов заключителен концерт за деня  от 18 часа. Веднага след него започва хоротека под звездите с лектор Антоанета Асенова-Данова. В неделния ден програмата продължава от 10 часа. Победителите във фестивала „Веселие в Елена“ ще бъдат обявени и наградени от 13 часа. За всички изпълнители, малки и големи, организаторите са подготвили приятни изненади. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Провеждат три дни надиграване и надпяване в Елена"}
{"url": "https://trud.bg/%d1%82%d0%be%d0%bf-%d0%b1%d0%be%d0%b9%d1%86%d0%b8-%d0%bc%d0%b5%d1%80%d1%8f%d1%82-%d1%81%d0%b8%d0%bb%d0%b8-%d0%b2-%d0%b0%d1%80%d0%b5%d0%bd%d0%b0-%d0%b0%d1%80%d0%bc%d0%b5%d0%b5%d1%86/", "text": "Броени дни остават до второто издание на най-голямата българска бойна гала вечер по кикбокс, муай тай и карате киокушин SENSHI. Тя ще се проведе на 20 април от 19 часа в зала „Арена Армеец“ и ще изправи на ринга състезатели от България, Холандия, Босна и Херцеговина, Беларус и Япония в стил К-1. Двубоите ще са общо 12, като четири от тях ще бъдат по карате киокушин, а един – по муай тай. Останалите срещи ще се играят по правилата на стил К-1, като двете най-важни битки за вечерта ще са за Световна и Европейска титла на WAKO PRO. И двете ще има българско участие. За Европейския пояс на ринга ще излязат известният български ММА боец Деян Топалски и Ахмед Крънич от Босна и Херцеговина. Опонентът на Топалски е сред най-изявeните бойци на Босна Херцеговина, носител е и на Европейска титла. Има зад гърба си десетки медали, като през 2017 година става втори на Световното WAKO първенство, а през 2018 година печели сребро от Континенталното WAKO първенство. Топалски обаче е категоричен, че е добре подготвен. „Чудесно се чувствам. 100 процента съм готов за срещата и вече нямам търпение. Крънич има доста мачове в интернет, които успях да изгледам. Почти всички са от световни и европейски първенства. Смея да кажа, че съм го разучил“, заяви той на първата официална пресконференция на SENSHI. В спор за Световния пояс на WAKO PRO ще излязат капитанът на националния отбор по кикбокс на България Атанас Божилов и един от най-известните кикбоксьори на Беларус Макс Сподаренко (кат. до 71,800 кг). “Можи би на SENSHI ще се бия срещу най-сериозният ми противник досега”, категоричен е Божилов. Сподаренко е участвал редица пъти в големите професионални кикбокс турнири W5. Има десетки титли на аматьорския ринг. Многократен шампион на Република Беларус, победител в Световната купа на WAKO и сребърен медалист на световното първенство WAKO. Професионалният му рекорд е 22 боя – 13 победи, 9 загуби. Специално за SENSHI в България пристига холандската легенда и един от най-добрите кикбосьори в света за всички времена Петер Аертс. Той ще доведе със себе си четирима от своите бойци, които ще се бият с трима родни състезатели. Срещу холандец от тима на Аертс ще се изправи големия талант на страната ни Богдан Шумаров. Неговият противник в категория 72,500 кг е Иляс Букаюа. „Всички сме гледали Петер Аертс, като съм бил малък не съм очаквал, че ще се изправя срещу негово момче. Това е чест за мен“, обясни Шумаров. Двубоят му на SENSHI ще е четвъртият, в който се включва, за последните два месеца. Въпреки това състезателят на варненския клуб „БОИЛ е категоричен: „Чувствам се свеж и в отлична форма“. Срещу сериозен боец от школата на Аертс ще трябва да се изправи и Николай Йоргов. Той ще се бие с холандеца Томас Дуве в категория 80 кг. Състезателят на столичния клуб „Армеец“ заяви, че се чувства по-добре подготвен физически от съперника си и ще се стреми към нокуат. Това беше стратегията му и на първото SENSHI, когато пречупи опонента си за по-малко от 30 секунди. Единствената битка по муай тай на SENSHI ще е между Антон Петров и гръка Танасис Кукуфикис. На 20 април в „Арена Армеец“ двамата ще се срещнат на ринга за втори път, след като през 2014 година българинът извоюва победата. Сега Петров обясни, че е наблюдавал играта на Кукуфикис и за послледните години гръкът е променил нивото си много. За пръв път на професионална бойна гала вечер по кикбокс и муай тай ще има и четири много атрактивни двубоя по карате киокушин. Те ще се играят по правилата на KWU International Professional League в 3 рунда по 3 минути (фул контакт карате киокушин с удари в главата). В една от тях Петър Стойков ще се изправи срещу руснака Омар Магомедов в категория до 70 кг. „Наблюдавах му няколко срещи. Знам, че е тренирал в много добра руска школа. Но и аз се готвя много сериозно и ще стане интересна битка“, посочи Стойков. По време на гала вечерта ще има и двубой по кикбокс между Христо Йорданов и Андриян Димитров. За Христо двубоят ще е бенефис. Билетите за бойния спектакъл са на цени от 10 лв. и могат да бъдат закупени от Eventim.bg и EasyPay.", "date": "2019.04.18", "title": " Топ бойци мерят сили в Арена Армеец"}
{"url": "https://trud.bg/%d0%bf%d1%80%d0%be%d0%ba%d0%bb%d1%8f%d1%82%d0%b8%d0%b5%d1%82%d0%be-%d0%bd%d0%b0-%d0%bc%d0%b8%d0%bb%d0%b8%d0%be%d0%bd%d0%b5%d1%80%d0%b8%d1%82%d0%b5-2/", "text": "Два са клубовете, които генерират най-голяма омраза по света. „Пари Сен Жермен“ и „Манчестър Сити“ са собственост на шейхове, които хвърлят не милиони, а милиарди за съставите си. Останалите грандове злобеят силно и постоянно притискат УЕФА да разследва богаташките клубове за финансов феърплей. Има ли нарушение? УЕФА казва: „Почваме ги!“ И после тихомълком делата остават в някое швейцарско чекмедже.  Само милионите в Шампионска лига не печелят мачове. В годините съдиите редовно са узаконявали предимство на големите. Днес ВАР е големият герой. Първо спря ПСЖ срещу „Манчестър Юнайтед“ с дузпа в последната минута. Сега отмени гол на „Манчестър Сити“ срещу „Тотнъм“ заради засада. Толкова тънки положения, но…  ПСЖ и „Сити“ хвърлят милиони, но не могат да стигнат дори до финала на Шампионската лига. Превърнаха се в „рицарите на владеенето на топката“. Какво им пукаше на „Манчестър Юнайтед“ и „Тотнъм“, че повече тичаха без нея? Накрая се гледат резултатите. А за баровците от Персийския залив купата с големите уши остава мираж. Единствено Роман Абрамович като едноличен собственик и властелин триумфира през 2012 година с „Челси“ в най-комерсиалния турнир в света.  „Сити“ и „Тотнъм“ направиха мач, за който с години ще се говори. Победата с 4:3 вгорчи химна „Синята луна“ над стадион „Итихад“. А драмата? О, тази драма. Игра ли с ръка Фернандо Йоренте при третия гол за „шпорите“? Никой не може да каже с точност. Дълго съдията Джунейт Чакър плъзгаше пръст по екрана на ВАР и накрая посочи центъра. Гол! На финала на драмата в добавеното време Пеп Гуардиола летеше в облаците от радост при петия гол на Рахим Стърлинг и крайна победа. След точно 68 секунди еуфория стадиона сякаш се срути върху него. Попадението се отмени заради засада. Каква болка, но и каква справедливост!  Гуардиола не си научи урока. През 2016 година като треньор на „Байерн“ доминира като гост на „Атлетико“ и падна с 0:1. На реванша баварците владееха 80 процента топката и победиха с… 2:1. Дежа вю, Пеп! Без да се стреля по вратата особено във финален щурм, голове трудно се вкарват.  Явно когато Гуардиола е далеч от своя роден „Барселона“, дори финалът на Шампионската лига е недостижим за него. Два пъти триумфира в турнира с каталунците. През 2009-а донесе първия требъл на „Барса“. След два сезона превзе „Уембли“ и за втори път подчини „Манчестър Юнайтед“.  „Байерн“ привлече Гуардиола не за титли в Бундеслигата, а за триумф в Шампионската лига. Пеп наследи Юп Хайнкес веднага след требъла. Но… нищо повече от шампион на Германия. „Манчестър Сити“ го взе за Шампионската лига, но… нищо повече от шампион на Англия. Факт е, че отборите на Гуардиола играят прекрасен футбол в стил „тики така“. Дойде ли тежкият момент обаче, дойде ли време за бой последен в стил „щик в щик“, водените от него отбори губят. Преди година „Сити“ се срина срещу „Ливърпул“ на четвъртфинал, сега срещу „Тотнъм“ на същата фаза. Дори „гражданите“ да направят требъл в Англия, сезонът ще е горчив за шейх Мансур и скъпоплатените му легионери.  Шампионската лига обаче може да се радва. На полуфинал ще играят отбори, които никой не е слагал в сметките. Без селекция през сезона „Тотнъм“ е във финалната четворка. Чакат го „лудите млади“ от „Аякс“. Който и да е на финал, ще е романтика. А на финала? Дотам ще се стигне в битката на петкратните еврошампиони – „Барселона“ и „Ливърпул“.", "date": "2019.04.18", "title": " Проклятието на милионерите"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-61-%d1%80%d0%b0%d0%b7%d1%82%d1%8a%d1%80%d1%81%d0%b8-%d0%b8%d0%b7%d1%82/", "text": "Земетресение с магнитуд 6,1 разтърси днес източната част на остров Тайван, наруши графика на транспорта и рани 17 души, предаде Франс прес, като се позова на Геофизическия институт на САЩ. Небостъргачите в центъра на столицата Тайпе се разлюляха и беше спряно движението на автомобили по големите улици. Изпаднали в паника ученици избягаха от класната си стая в източната област Илан. Земетресението в 5:01 по Гринуич беше усетено на целия остров. Движението по магистралата Илан – Хуалиен беше спряно. Тайванската метеорологична служба съобщи, че епицентърът на труса с магнитуд 6,1 е бил близо до крайбрежния град Хуалиен на дълбочина около 19 километра. Първоначално Геофизическият институт на САЩ съобщи за магнитуд от 6,0, преди да направи повторна оценка, която показа 6,1. Трусът е бил продължителен – 33 секунди. Представител на пожарната в Хуалиен съобщи за двама ранени, единият е малаец, приет в болница в критично състояние. Сърдечната му дейност е спряла и той е получил счупване на крака и рана на главата. В Тайпе са ранени 15 души. Японската метеорологична служба предупреди жителите на крайбрежните райони, че земетресението може да повлияе на равнището на морето, но не издаде предупреждение за цунами. През миналата година земетресение с магнитуд 6,4 причини смъртта на 17 души в Хуалиен, припомня АФП. През 1999 г. земетресение с магнитуд 7,6 причини смъртта на около 2400 души в Тайван. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Земетресение с магнитуд 6,1 разтърси източната част на Тайван"}
{"url": "https://trud.bg/%d1%82%d1%80%d0%b8-%d1%84%d0%b8%d1%80%d0%bc%d0%b8-%d0%b8%d1%81%d0%ba%d0%b0%d1%82-%d0%b4%d0%b0-%d0%b4%d0%be%d1%81%d1%82%d0%b0%d0%b2%d1%8f%d1%82-%d0%bc%d0%b0%d1%88%d0%b8%d0%bd%d0%b8-%d0%b7%d0%b0-%d0%b3/", "text": "До 25 април трябва да приключи изборът на фирмата, която ще достави 3000 машини за гласуване на евроизборите. Това каза на брифинг говорителят на Централната избирателна комисия (ЦИК) Александър Андреев. Андреев обясни, че три фирми са подали оферти за наемане на 3000 специализирани устройства, софтуер и всички логистични дейности, свързани с осигуряването на машинното гласуване. „До 25 април специално назначена комисия трябва да приключи своята работа и да докладва на ЦИК своето предложение за избор на някой от кандидатите“, обясни Андреев и посочи, че критерият за подбор, който е залегнал, е най-ниската цена.", "date": "2019.04.18", "title": " Три фирми искат да доставят машини за гласуване на евровота"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b8%d0%b7%d1%86%d1%8f%d0%bb%d0%be-%d0%be%d0%b1%d0%bd%d0%be%d0%b2%d0%b5%d0%bd%d0%b0-%d0%b4%d0%b5%d1%82%d1%81%d0%ba%d0%b0-%d0%bf%d0%bb%d0%be%d1%89%d0%b0/", "text": "Цялостен ремонт беше направен на детската площадка, намираща се на площад „Алеко“, непосредствено до сградата на община Свищов. Площадката е една от най-използваните за детски игри, а амортизиралото ѝ състояние наложи да бъде ремонтирана и пригодена за безопасно, и рационално използване от малчуганите. Изцяло е подменена настилката, подменени са всички уреди с много по-модерни и с по-голям интензитет на ползване, поради високата посещаемост е увеличен и броят на люлките. Подменено е осветлението, подновен е пясъчникът и е изградено видеонаблюдение, с което да се гарантира безопасността на децата.  „Поставени са нови кошчета за отпадъци с екологична насоченост в синьо, жълто и зелено, с което да можем да приобщаваме децата да знаят, какъв вид отпадък, в кой цвят кошче за боклук се изхвърля.“, подчерта кметът на града Генчо Генчев. „Малко се забави изработката на чешмата, но се надявам до края на месеца да пристигне и да можем да я монтираме на мястото на старата, която за съжаление беше счупена при вандалска проява.“, добави градоначалникът. Детската площадка в централната част на града е поредната обновена от община Свищов. Преди нея бяха обновени площадките за игра на ул. „Средна гора“ и ул. „Петко Р. Славейков“, на пл. „Велешана“, срещу сградата Районното управление, на местността „Паметниците“ и в някои населени места. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Откриха изцяло обновена детска площадка в центъра на Свищов"}
{"url": "https://trud.bg/%d0%b0%d0%ba%d1%82%d1%80%d0%b8%d1%81%d0%b0-%d0%be%d1%82-%d0%be%d0%b1%d0%bb%d0%b0%d0%ba%d1%8a%d1%82-%d0%b0%d1%82%d0%bb%d0%b0%d1%81-%d0%bf%d0%be%d1%87%d0%b8%d0%bd%d0%b0-%d0%bd%d0%b0-16-%d0%b3%d0%be/", "text": "Младата британска актриса и звезда от филма „Облакът Атлас“ Мая-Лиша Нейлър почина на 16-годишна възраст. Нейлър е починала още на 7 април, след като загубила съзнание, но вестта за смъртта й беше разпространена днес, съобщиха от БТА. Причините за ранната смърт не са известни. Английската актриса, певица и фотомодел прави своя дебют в киното през 2004 г. Най-голяма популярност получава със сериала на Си Би Би Си „Millie Inbetween“. Тя участва и във филмите „Облакът Атлас“ (2012), „Код червено“ (2013) и „Индекс нула“ (2014).", "date": "2019.04.18", "title": " Актриса от „Облакът Атлас“ почина на 16 години"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-84-%d0%bc%d0%bb%d1%80%d0%b4-%d0%bb%d0%b2/", "text": "Кметът на община Велико Търново Даниел Панов и министърът на туризма Николина Ангелова откриха в четвъртък 16-то издание на Международното изложение „Културен туризъм”. То се провежда в Двореца на културата и спорта „Васил Левски” в старата столица и събра общини и музеи от страната, посолствата на Азербайджан, Виетнам, Индонезия, Палестина, Република Южна Африка, Китайският културен център, туристическият информационен център от сръбския Димитровград, различни сдружения и туристически организации. На откриването присъстваха посланици, дипломати, министри от Русия, кметове и туроператори, а старт дадоха талантливите музиканти от оркестъра при СУ „Емилиян Станев”. „Надявам се тази година традициите, обичаите, културата и историята да бъдат в основата на партньорствата на всички вас, които ще изградите по време на изложението нови приятелства. Европейската общност ни дава възможност тази година да кандидатстваме по ОП „Региони в растеж” за национални паметници на културата от местно значение, които могат да бъдат обновени и да са в основата на създаването на нови продукти. Следващата година мотото на това изложение трябва да бъде „Обичаи, история, традиции и култура на българските общини”, защото това е нашата идентичност. И ние трябва да ги съхраним за поколенията напред“, заяви Даниел Панов. „Велико Търново не е само историческата и духовна, но и културната ни столица. Той е град с уникален дух, съхранил ценности история и традиции, за да можем ние да се учим от предците си и да градим бъдещето. Туризмът е този, който ще подпомогне усилията на правителството и общините да превърнем България в целогодишна дестинация. Не случайно тази година поставихме акцента върху вътрешния туризъм, защото и малките населени места у нас могат да ни изненадат с прекрасната си култура, с великолепните си обичаи и минерални извори – България е на второ място в Европа след Исландия на тези природни ресурси. Само за миналата година имаме 8,4 млрд. лв. приход от туризъм в страната и това е благодарение на вашите усилия”, подчерта министър Николина Ангелкова. Единственият специализиран форум за културен туризъм на Балканите се организира по инициатива на Община Велико Търново, Общинската туристическа агенция „Царевград Търнов“ и със съдействието на Министерството на туризма на Република България. Според Николина Ангелкова последните данни за туризма са оптимистични. Отчита се ръст на нощувките и приходите от тях в началото на годината. Приходите от международен туризъм възлизат на 425 млн. евро за периода декември 2018 г.–февруари 2019 г. и ръстът им е 4,3% в сравнение със същия период година по-рано, посочи още министър Ангелкова. Само за февруари 2019 г. има ръст от 8,3 на сто в приходите от международен туризъм, като сумата достига 127 млн. евро. Това означава, че дори да идват по-малко туристи, те се задържат повече у нас и харчат повече. Надявам се това да бъде тенденцията през годината, независимо от конкретното число на броя чуждестранни туристи. Заедно с бизнеса и местната власт трябва да гарантираме качествен продукт, който ще е наше конкурентно предимство в региона, добави министърът. Тя припомни, че миналата година за първи път преминахме границата от 9 млн. чужди туристи и посрещнахме над 9,2 млн. такива гости. Реализирани бяха 27 млн. нощувки в местата за настаняване с 10 и повече легла. С завеждането на ЕСТИ ще се отчитат нощувките и с по-малък брой легла и числото ще е много по-голямо, заключи министър Ангелкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Министър Николина Ангелкова: 8,4 млрд. лв. са приходите от туризъм у нас за 2018 г.\t"}
{"url": "https://trud.bg/%d1%81%d0%bf%d0%b5%d1%81%d1%8a%d0%b4%d1%8a%d1%82-%d1%81-%d0%bf%d0%be%d1%81%d0%bb%d0%b0%d0%bd%d0%b8%d0%b5-%d0%b4%d0%be-%d0%b3%d1%80%d0%b0%d0%b6%d0%b4%d0%b0%d0%bd%d0%b8%d1%82%d0%b5-%d0%bf%d1%80%d0%b0/", "text": "Специализираният наказателен съд публикува на сайта си послание „до българските граждани, в името на които правораздаваме“: Правосъдието е висша ценност, ако се стреми към най-висшата – справедливостта! Правосъдието се постига от Вас и нас ЗАЕДНО! Правосъдието не е пошло. Има хора, които го опошляват. Правосъдието не се произвежда в телевизията. То се ражда САМО в съдебната зала! И милион пъти да чувате една гледна точка, тя си остава една. Съдът чува всички! Не искайте от съда доброта. Искайте справедливост! Справедливостта е нашият труден път, който мнозина не са готови да последват. Не питайте: “Защо сега?” Никога не е късно да израстнем! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Спесъдът с послание до гражданите: Правосъдието не е пошло. Има хора, които го опошляват"}
{"url": "https://trud.bg/%d1%81%d0%b0%d1%89-%d1%81%d1%8a%d0%b7%d0%b4%d0%b0%d0%b2%d0%b0%d1%82-%d0%b1%d0%b5%d0%b7%d0%bf%d0%b8%d0%bb%d0%be%d1%82%d0%b5%d0%bd-%d1%84%d0%bb%d0%be%d1%82/", "text": "Американските военноморски сили планират да увеличат флота си за сметка на роботизирани кораби, предаде РИА Новости. В командването на ВМС на САЩ се опасяват, че големите съдове, на които служат стотици моряци, са уязвими за руски и китайски ракети. По информация на „Нешънъл интерест“ Вашингтон възнамерява да похарчи около 4 млрд. долара за десет големи безпилотни кораба и девет роботизирани подводници, информира   Тези разходи може значително да се увеличат след оценка на структурите на армията, която трябва да приключи тази година. Контраадмирал Ранди Крайтс заяви пред изданието, че новите роботизирани кораби ще имат и нападателни функции. Той отбелязва, че те ще бъдат по-малки по размери и по-автономни. Освен това САЩ разработват нова ракетна фрегата, която ще бъде център за управление на флотилията безпилотни кораби и подводници. За създаването на първата от 20 такива фрегати се предвижда отпускането на 1,3 млрд. долара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " САЩ създават безпилотен флот"}
{"url": "https://trud.bg/%d1%82%d1%80%d0%b8%d0%bc%d0%b0-%d0%bc%d1%8a%d0%b6%d0%b5-%d1%81%d0%b0-%d0%bf%d1%80%d0%b5%d0%b1%d0%b8%d0%bb%d0%b8-%d0%b3%d0%b0%d0%b1%d1%80%d0%be%d0%b2%d0%b5%d1%86-%d0%bd%d0%b0-%d0%b0%d0%b2%d1%82%d0%be/", "text": "44-годишен габровец е бил настанен в болница със счупен крак, след като е бил пребит на спирка на ул. „Стефан Караджа”, съобщават от местната дирекция на МВР. Инцидентът е станал на 16.04.2019 г. в 22.30 ч. Мъжът в бил пребит от три непознати лица, които се издирват. Полицията е направила оглед на мястото, където е станал инцидентът. Започнато е досъдебно производство.", "date": "2019.04.18", "title": " Трима мъже са пребили габровец на автобусна спирка, полицията ги издирва"}
{"url": "https://trud.bg/%d1%80%d1%83%d0%bc%d1%8f%d0%bd%d0%b0-%d0%b0%d1%80%d0%bd%d0%b0%d1%83%d0%b4%d0%be%d0%b2%d0%b0-%d0%b2%d0%be%d0%b4%d0%b0%d1%87%d1%8a%d1%82-%d0%bd%d0%b0-%d0%b0%d0%b2%d1%82%d0%be%d0%b1%d1%83%d1%81%d0%b0/", "text": "Водачът на автобуса и фирмата, ремонтирала пътя, са сред виновните за тежкия инцидент край Своге, при който починаха 20 души. Това каза на брифинг говорителят на главния прокурор Румяна Арнаудова. „8 месеца след тежкия инцидент край Своге две прокуратури продължават усилията си за разследване на причините за този инцидент и за установяване на виновните лица, които с действие или бездействие са причинили тези последици“, заяви Арнаудова и припомни, че тогава починаха 20 души, а други 8 бяха ранени. Тя обяви, че категорично е установен механизмът на настъпване на пътнотранспортното произшествие. За нас вина носи водачът на автобуса, който се е движил с превишена скорост. „Ако се е движил с допустимата скорост от 40 км/ч, е можел да вземе завоя. Считаме, че ако това беше така, нямаше да настъпи този тежък резултат, независимо от състоянието на пътната настилка и метеорологичните условия“, заяви говорителят на главния прокурор. Арнаудова обясни, че е налице и съпричиняване към настъпилия резултат. „Считаме, че собственикът на фирмата „Трейс“, която е спечелила обществената поръчка и е сключила договор за ремонта на този участък, строителният инженер, осъществявал строителния надзор, ръководителят на ремонта и началникът на асфалтовата база са нарушили свои служебни задължения. Неспазването им доведоха да смъртта на 20 души“, каза Арнаудова. Говорителят на главния прокурор посочи също, че асфалтовата смес, която е била полагана като последен слой, не отговаря на рецептата за това, какво трябва да бъде съдържанието на смесите в асфалта. Тя обясни, че е бил сложен варовик, а не трошен камък, като варовикът е много по-евтин. Това е довело до силно нарушена възможност на сцепление на гумите с пътната настилка, според Арнаудова. „Считаме, че всички тези лица умишлено са проявили безотговорно отношение към своите задължения и са си позволили да съставят документи с невярно съдържание, за да може да се позовават на тях в случай на проверка. Установено е, че нищо, описано от тях, не отговаря на обективната истина“, каза още Румяна Арнаудова. „В понеделник ще бъде предявено постановление за привличане като обвиняемо на още едно длъжностно лице – директор на дирекция в АПИ. Той е имал пряко задължение да следи и контролира ремонта на този участък от пътя“, заяви Арнаудова. Тя посочи, че са извършени и други престъпления от Дончо Атанасов и Светослав Глосов. „През 2017 г. са започнали да се случват на територията на Своге в района на местопроизшествието множество пътни инциденти. Те са 7 и за тях началникът на РУ – Своге е подавал сигнали до АПИ и Областно пътно управление“, заяви говорителят на главния прокурор. Тя обясни, че Глосов е трябвало да свика извънредно заседание на УС на АПИ, за да се разгледа тази информация и да предприеме действия по усвояване на предоставената банкова гаранция в полза на АПИ от страна на строителя „Трейс“. По думите ѝ гаранцията е била валидна и е била около 2 млн. евро. Вместо това да се случи обаче Глосов е изпратил писмо до „Трейс“ с молба да отстранят констатираните нередности. От страна на „Трейс“ има реакция – те се позовават на изготвени документи с невярно съдържание. Те са твърдели през цялото време, че с оглед на извършеното от тях добросъвестно строителство не би могло да настъпи износване на най-горния слой на асфалта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Румяна Арнаудова: Водачът на автобуса и фирмата, ремонтирала пътя, са сред виновните за инцидента край Своге"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%bd%d0%b8%d1%8f%d1%82-%d1%81%d0%bf%d0%b5%d1%86%d1%81%d1%8a%d0%b4-%d0%be%d1%81%d1%82%d0%b0%d0%b2%d0%b8-%d0%ba%d0%bc%d0%b5%d1%82%d0%b0-%d0%bd%d0%b0/", "text": "Апелативният специализиран наказателен съд потвърди определението на първоинстанционния съд, с , обвинен от Специализираната прокуратура  , съобщиха от пресцентъра на прокуратурата. Съдът потвърди тезата на прокуратурата за наличие на обосновано предположение за това, че Костин е извършил престъпленията, за които е привлечен към наказателна отговорност. Съдът прие също, че при по-лека мярка за неотклонение обвиняемият може да извърши друго престъпление или да повлияе на свидетели по делото. Определението на Апелативния специализиран наказателен съд е окончателно и не може да бъде обжалвано.", "date": "2019.04.18", "title": " Апелативният спецсъд остави кмета на Чупрене в ареста"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%b0%d0%b4%d0%b2%d0%be%d0%ba%d0%b0%d1%82%d0%ba%d0%b0-%d1%83%d1%81%d0%bb%d0%be%d0%b2%d0%bd%d0%be-%d0%bf%d1%80%d0%b8%d1%81%d0%b2%d0%be%d0%b8%d0%bb%d0%b0/", "text": "По внесен обвинителен акт на Районна прокуратура – Бургас, съдът наложи условно наказание от 3 години „лишаване от свобода“, изпълнението на което е отложено за изпитателен срок от 5 години спрямо длъжностно лице. Това е адвокатката Лилия А., обвинена че е присвоила сумата от 154 153 лева. Парите били собственост на търговското дружество, в което работела. Сумата била дадена от петима клиенти на дружеството, желаещи да си закупят имоти. Адвокатката обаче не изпълнила задължението си да отчете получените и плащани суми по сключени договори за покупко-продажба на недвижими имоти и по запис на заповед. Търговското дружество е собственост на канадския гражданин Григорий Б. Предметът му на дейност е свързан със строителството и продажба на имоти. За да реализира бизнес-намеренията си, собственикът на дружеството наел подсъдимата, тъй като е търсил човек с юридическо образование, който реално да ръководи дружеството. Така Лилия А. била назначена, въпреки че по трудов договор е заемала позиция – „експерт маркетинг“. Позицията й е позволявала да се разпорежда и с финансови средства. Присвоената сума от 154 153 лева е получавана от нея при пет отделни случая от клиенти или техни представители, които искали да си закупят имот от търговското дружество и един случай от представител на друго търговско дружество, дължащо пари на това управлявано от нея. Присъдата е постановена по реда на съкратеното производство. Лилия А. е лишена от право да заема държавна или обществена длъжност както и е лишена от право да упражнява търговска дейност, свързана с управление или пазене на чуждо имущество и материалната му отчетност за срок от 3 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Осъдиха адвокатка условно, присвоила от петима клиенти 154 153 лева"}
{"url": "https://trud.bg/12-%d0%bd%d0%be%d0%b2%d0%b8-%d0%b0%d0%bf%d0%b0%d1%80%d0%b0%d1%82%d0%b0-%d0%b7%d0%b0-%d1%85%d0%b5%d0%bc%d0%be%d0%b4%d0%b8%d0%b0%d0%bb%d0%b8%d0%b7%d0%b0-%d0%b2-%d0%b1%d1%83%d1%80%d0%b3%d0%b0%d1%81/", "text": "С 12 нови апарата вече работи Отделението по хемодиализа на УМБАЛ Бургас. Те са купени с целеви средства от Министерството на здравеопазването, като стойността на обществената поръчка е 249 000 лв. без ДДС. Това е добра новина за всички 120 пациенти на Отделението по хемодиализа, които търпяха неудобства заради старите и развалящи се апарати. Машините облекчават и работата на екипите, защото са съвременни и лесни за употреба. Сред пациентите има и деца – най-младият бургазлия на хемодиализа в момента е на 17 години. УМБАЛ Бургас приема пациенти от най-отдалечени населени места, като ги вози и връща обратно за всеки сеанс. През лятото отделението обслужва и чуждестранни туристи и летовници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " 12 нови апарата за хемодиализа в Бургас"}
{"url": "https://trud.bg/%d0%b2%d0%bb%d0%b0%d0%b4%d0%ba%d0%be-%d0%bf%d0%b0%d0%bd%d0%b0%d0%b9%d0%be%d1%82%d0%be%d0%b2-%d0%b8-%d0%bd%d0%b5%d0%b3%d0%be%d0%b2%d0%b8%d1%8f%d1%82-%d0%b1%d0%b5%d0%bd%d0%b4-%d0%b8%d0%b7%d0%bf%d1%80/", "text": "Световни поп и джаз хитове огласиха достолепната сграда на БАН в центъра на София. Ако има понятие „академично шоу”, то неговото лице беше видяно от публиката по време на премиерата на книгата на член-кор. проф. Владко Панайотов „Срещата на две хилядолетия през моя поглед” – част втора. Събитието се състоя в Големия салон на БАН на 16 април и привлече десетки академици, член-кореспонденти, професори, писатели, журналисти, музиканти, бивши депутати и министри. Авторът е известен с прозвищата „водородният професор” и „най-добрият саксофонист” в Европарламента, където е депутат два мандата (2007-2014). Преди две години излезе първата част на неговата меморна книга, но поради големия интерес към изданието, Владко Панайотов беше притиснат от издателя си Иван Гранитски да напише втора част. Тази негова белетристична изява получи адмирации не от кой да е, а от самия академик Антон Дончев, който не се поколеба да напише: „Тази книга сякаш не е писана, а изговорена на глас. Това е успял да създаде Владко Панайотов. Той е роден разказвач”. За акцентите и заложените послания в двете части говори акад. Георги Марков: „Владко Панайотов е преди всичко човек на науката и тъкмо поради нея навлиза в политиката. Интелектуалецът обаче не позволява на политиката да вземе надмощия при отстояването на осмисления с годините светоглед. От тази книга ние разбираме, че всяка система се нуждае от кадърни хора. Това е история на две епохи и авторът е успял да запази равновесието. Владко има чувство за историзъм – описва и съпреживява срещата на тримата големи в Ялта. Има качества на историк, давайки собствена преценка на знакови събития… Що се отнася до саксофона – да ме извинява Бил Клинтън, но той не може да се мери с Владко Панайотов”. „Втората книга е не само спомени – тя е един песимистичен поглед на един мислещ човек. С разума той е песимист, но волята му е оптимистична. Той е знаков евродепутат, който работи за България, а не за себе си… Той е виден саксофонист, свирил с десетки видни музиканти на европейските сцени” – каза Иван Гранитски. Поздравителни адреси до Владко Панайотов бяха изпратени от Ивелина Василева – председател на Комисията по околна среда и водите в 44-тото Народно събрание, и от Любомир Левчев и Дора Бонева, с които професорът е дългогодишен приятел. „Благодаря на екипа на издателство „Захарий Стоянов”, който превърна моите хаотични мисли в строен мемоарен текст. А думите на акад. Дончев и акад. Марков са златни, те наистина тежат и аз съм им безкрайно признателен. Нека бъдем един към друг по-добри. Никой в този широк свят няма да подкрепи един българин в тежък момент. Само друг българин ще му подаде ръка. Днес борбата е на интелектуално ниво – който владее технологиите, той управлява всички нас” – каза в заключение Владко Панайотов, след което сцената на БАН се разтресе от поп и джаз изпълнения от 60-те години: песни, изпълнявани от Чък Бери, Ний Седака, Тони Далара, Елвис Пресли, Васил Найденов, Емил Димитров и др. В края на концерта цялата зала беше на крака, аплодирайки златните хитове на 60-те и неуморния саксофонист Владко Панайотов. Да си призван да работиш в изследователското поле на химическата кибернетика и минното дело, а в същото време да се изявяваш професионално като саксофонист, това не е по-силите на който и да е евродепутат. „Владко Панайотов Бенд” е съставен от виртуозните музиканти Иво Иванов, Пепи Попов, Михаил Желев, Ники Томов, Гити Гитев, Борис Яначков. „За мен саксофонът не е само инструмент, с който можеш да утолиш вътрешната си жажда за красота, нежност и да зарадваш околните. Саксофонът е много повече – любовта и мъката, взети заедно. Благодаря на съдбата, че ме срещна с едни от най-добрите музиканти у нас и в Европа, с които изнесох концерти” – каза професорът.", "date": "2019.04.18", "title": " Владко Панайотов и неговият Бенд изправиха на крака мастити академици"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%b8%d1%81%d0%ba%d0%b0-%d0%bc%d0%b8%d0%bb%d0%b8%d0%b0%d1%80%d0%b4%d0%b8-%d0%b5%d0%b2%d1%80%d0%be-%d0%be%d1%82-%d0%b3%d0%b5%d1%80%d0%bc%d0%b0%d0%bd%d0%b8%d1%8f/", "text": "Щетите се изчисляват на над €300 млрд. Парламентът в Атина гласува да започне дипломатическа кампания Парламентът в Атина нареди на правителството да предприеме всички необходими дипломатически и правни действия за натиск върху Германия да плати репарации на Гърция за щетите при нацистката окупация по време на Втората световна война, предаде Ройтерс. Това се съдържа в предложение, внесено от председателя на парламента Никос Вуцис, което депутатите одобриха с голямо мнозинство късно в сряда вечерта. В самото предложение не се посочва на каква сума възлизат исканите репарации, но според оценки на експерти става въпрос за над 300 млрд. евро. Вотът – първото официално решение на гръцкия парламент по въпроса с репарациите, вероятно допълнително ще обтегне отношения с Германия, която мнозина гърци винят за тежките мерки за затягане на коланите, наложени срещу отпускането на многомилиардни спасителни заеми. „Това искане (за репарации) е наше историческо и морално задължение“, обяви премиерът Алексис Ципрас в края на близо 12-часовия дебат. „За да построим по-добро бъдеще, трябва да затворим откритите въпроси от миналото и Германия трябва да направи същото“, допълни Ципрас. В миналото Германия поднесе извинения за нацистките престъпления, но не е съгласна да отваря отново въпроса за репарациите. През 1960 г. тогавашната Западна Германия плати на Гърция 115 милиона германски марки като обезщетение за страданията през Втората световна война. „Въпросът с германските репарации бе решен, както юридически, така и политически“, коментира Щефен Зайберг, говорител на правителството в Берлин, след гласуването на парламента в Атина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Гърция иска милиарди евро от Германия"}
{"url": "https://trud.bg/%d0%b2-%d0%bb%d0%b5%d0%b2%d1%81%d0%ba%d0%b8-%d1%80%d0%b5%d0%b6%d0%b0%d1%82-%d0%b4%d0%be-%d0%ba%d0%be%d0%ba%d0%b0%d0%bb-%d1%81%d0%bb%d0%b5%d0%b4-%d0%ba%d1%80%d0%b0%d1%8f-%d0%bd%d0%b0/", "text": "В „Левски“ ще режат до кокал след края на сезона. Това разкри изпълнителният директор Павел Колев. Той заяви в предаването „Домът на футбола“, че на „Герена“ предстоят кардинални промени, но те ще започнат след последния мач от настоящия шампионат. „В момента паралелно с цялата всекидневна дейност, аз се занимавам да подготвям това, което ще се случи, а именно преструктурирането на администрацията – каза Колев. – Ще има и персонални промени. Очаквах да е трудно, но не е и това, което заварих“. Колев призна, че на „Герена“ е пълно с подводни камъни. Те са част от тежкото наследство от стари ръководители. „Общото взето почти всеки ден излиза нещо, което ни изненадва – добави той. – Не са толкова големи сумите. Особено обаче списъкът с агенти, към които се дължат плащания, е впечатляващ. Това са сделки, правени в последните 5 години. Особено в последните 32 месеца почти нищо не им е било платено. А те имат договори. Въпреки че не застрашават пряко лиценза на клуба, но удря по репутацията на „Левски“. Преди 2 седмици получихме документ, който не бяхме виждали тук в архива. От мениджъра на Давиде Мариани и Паулиньо. Според него на агента се дължат 1,5 млн. лв. комисионна, за това, че е довел швейцареца като свободен агент“.", "date": "2019.04.18", "title": " В „Левски“ режат до кокал след края на сезона"}
{"url": "https://trud.bg/%d0%b2-%d0%b8%d1%82%d0%b0%d0%bb%d0%b8%d1%8f-%d1%80%d0%be%d0%bd%d0%b0%d0%bb%d0%b4%d0%be-%d0%bd%d1%8f%d0%bc%d0%b0-%d0%b4%d0%b0-%d0%b8%d0%b7%d0%bf%d1%8a%d0%bb%d0%bd%d0%b8-%d0%b4%d0%be%d0%b3%d0%be%d0%b2/", "text": "Кристиано Роналдо не възнамерява да изпълни целия период от договора си с „Ювентус“, твърди “Ла Република”. Още вчера “Кориере дела Сера” писа, че португалецът може да си тръгне през лятото, докато според авторитетното издание това ще се случи след края на следващия сезон. “Много е трудно да изпълни договора си докрай. Следващата кампания би трябвало да е последната му в Италия”, пише “Ла Република”. Контрактът на португалеца е до юни 2022 г. Той вече спечели Суперкупата на Италия именно след свой гол за 1:0 срещу „Милан“, а още тази седмица може да си осигури официално и титлата в Серия “А” при успех в домакинството срещу „Фиорентина“. Роналдо обаче е крайно разочарован от отпадането от 1/4-финалите на Шампионската лига от „Аякс“, въпреки че в миналия кръг именно той беше в основата на обрата срещу „Атлетико“ (Мадрид) чрез хеттрика си във втория двубой. За първи път от сезон 2009/10 петкратният носителят на Златната топка няма да участва на полуфиналите на най-престижния клубен турнир.", "date": "2019.04.18", "title": " В Италия: Роналдо няма да изпълни договора си с „Ювентус“"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b8%d0%b7%d1%80%d0%b0%d0%b7%d0%b8-%d1%81%d1%8a%d0%b1%d0%be%d0%bb%d0%b5%d0%b7%d0%bd%d0%be%d0%b2-7/", "text": "Държавният глава Румен Радев изказва съболезнования на своя германски колега Франк-Валтер Щайнмайер по повод а  в Португалия, при която загинаха германски туристи, съобщават от президентството. Президентът изразява съпричастност и солидарност в трудния за всички германци момент. „Моята и на целия българския народ надежда е за бързо възстановяване на пострадалите в инцидента“, заявява Румен Радев в писмото си до Франк-Валтер Щайнмайер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Президентът Радев изрази съболезнования на германския си колега заради автобусната катастрофа на Мадейра"}
{"url": "https://trud.bg/%d1%82%d0%b0%d1%81%d0%b5%d0%b2%d0%b0-%d0%b8-%d0%ba%d0%b0%d0%bb%d0%b5%d0%b9%d0%bd-%d1%81-%d0%bf%d0%be-%d1%82%d1%80%d0%b8-%d1%83%d1%80%d0%b5%d0%b4%d0%b0-%d0%bd%d0%b0-%d0%b5%d0%b2%d1%80%d0%be%d0%bf%d0%b5/", "text": "Катрин Тасева ще играе на топка, бухалки и лента, а Боряна Калейн – обръч, топка и лента на европейското първенство по художествена гимнастика в Баку от 16 до 19 май. Невяна Владинова пък ще участва само на два уреда – обръч и бухалки. Надпреварата се провежда по особен формат – отборното класиране се формира от резултатите на индивидуалистките и ансамбъл за девойки. Тимът ще е в състав Яна Момчилова (капитан), Карина Димитрова, Жанина Георгиева, Александра Кьосева, Маргарита Василева и Моника Заркова с треньори Вяра Ваташка и Цветелина Найденова.", "date": "2019.04.18", "title": " Тасева и Калейн с по три уреда на европейското"}
{"url": "https://trud.bg/%d0%b3%d0%b0%d0%b4%d0%b7%d0%b5%d1%82%d0%b0-%d0%b4%d0%b5%d0%bb%d0%be-%d1%81%d0%bf%d0%be%d1%80%d1%82-%d1%82%d1%80%d1%8a%d0%b1%d0%b8-%d1%81%d0%be%d0%ba%d0%be%d0%bb%d0%be%d0%b2-%d0%be/", "text": "Цветан Соколов ще премине в руския гранд „Зенит“ (Казан) през следващия сезон, пише италианският ежедневник „Гадзета дело спорт“. Авториретният журналист Джанлука Пазини очаква българският диагонал да напусне сегашния си клуб „Кучине Лубе“ (Чивитанова). Заплатата му в „Зенит“ ще е 900 000 евро на сезон.  Според информацията трансферът ще бъде официално оповестен на 18 май. Соколов ще играе на титулярния си пост, на който в момента играе звездата Максим Михайлов. Капитанът на тима пък ще бъде преквалифициран на посрещач, за да замени напускащия Матю Андерсън.", "date": "2019.04.18", "title": " „Гадзета дело спорт“ тръби: Соколов отива в „Зенит“"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2-%d0%ba%d1%8a%d1%80%d0%b4%d0%b6%d0%b0%d0%bb%d0%b8-%d1%81%d0%bf%d0%b5%d1%88%d0%bd%d0%be-%d1%81%d1%8a%d0%b1%d0%b8/", "text": "Окръжната прокуратура в Кърджали спешно събира данни за имущественото състояние на председателя на ДОСТ Лютви Местан, съобщи говорителят на Главна прокуратура Румяна Арнаудова. По-рано Окръжният съд в Кърджали   на лидера на ДОСТ, която му беше наложена заради катастрофата, при която загина 6-месечно бебе. Арнаудова обаче е категорична, че Лютви Местан не може да остане без мярка за неотклонение. На въпрос колко време ще е необходимо, за да се съберат доказателства за имотното му състояние, тя каза, че може би най-късно в понеделник ще има резултат. Така в сила остават другите две мерки, наложени на лидера на ДОСТ – забрана да напуска страната и отнетата шофьорска книжка. Междувременно стана ясно, че пострадалото в катастрофата семейство все още е в болница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Прокуратурата в Кърджали спешно събира данни за имущественото състояние на Лютви Местан"}
{"url": "https://trud.bg/%d0%b0%d1%80%d1%8a%d0%bc-%d0%bb%d0%b8%d1%86%d0%b5%d0%bd%d0%b7%d1%8a%d1%82-%d1%81%d0%bf%d0%b8%d1%80%d0%b0-%d0%bf%d1%83%d0%bb%d0%b5%d0%b2-%d0%b7%d0%b0-%d0%b4%d0%b6%d0%be%d1%88%d1%83%d0%b0/", "text": "Кубрат Пулев не може да се бие със световния шампион в тежка категория Антъни Джошуа заради замразяването на лиценза му от спортната комисия на Калифорния. Това обясни Боб Аръм, промоутър на българския боксьор. Според него инцидентът с целувката на репортерката Джени Суши пречи на Кобрата да излезе срещу британеца.  Джошуа остана без съперник за галата в Ню Йорк на 1 юни, след като претендентът Джарел Милър-Голямото бебе бе хванат с допинг. Промоутърът Еди Хърн спешно търси заместник, тъй като има многомилионен договор с интернет платформата DAZN, а и вече е продал 17 000 билета за мача. Милър пък твърди, че не е взимал забранени вещества.  „Шокиран съм от пробата! – заяви американецът. – Никога в кариерата си не съм мамил и съм сигурен, че ще успея да изчистя името си.“", "date": "2019.04.18", "title": " Аръм: Лицензът спира Пулев за Джошуа"}
{"url": "https://trud.bg/%d0%b4%d0%b6%d0%b5%d0%b9%d1%81%d1%8a%d0%bd-%d0%bc%d0%be%d0%bc%d0%be%d0%b0-%d0%be%d1%82-%d0%b8%d0%b3%d1%80%d0%b0-%d0%bd%d0%b0-%d1%82%d1%80%d0%be%d0%bd%d0%be%d0%b2%d0%b5-%d1%81%d0%b5-%d0%be%d0%b1/", "text": "Актьорът от „Игра на тронове“ Джейсън Момоа шокира своите феновете, като обръсна брадата си, която пуска от 7 години. Сексапилният актьор изглежда доста различен от визията, с която сме свикнали да го виждаме, особено в поредицата „Игра на тронове“, където той е в ролята на Кхал Дрого. След края на снимките на сериала, а и заради благотворителна кауза за опазване на околната среда, актьорът реши да се „сбогува“ с екранните си образи и да промени коренно външния си вид. Тази му постъпка привлече още повече внимание към финалния сезон на „Игра на тронове“, стартирал преди броени дни. По случай премиерата на първия епизод от 8-ия сезон, в редица големи градове бяха организирани партита, на които феновете се събират, за да гледат заедно така чакания епизод. На 21-ви април ще излезе и вторият епизод от поредицата, като  за целия сезон са заснети общо 6 епизода, но последните няколко са по-дълги от предишните, приблизително час и половина. За всички настоящи (и бъдещи) любители на „Игра на тронове“, представяме уникална интерактивна инфографика, която представя всички домове и тяхното разположение на картата, както и връзките между героите.", "date": "2019.04.18", "title": " Джейсън Момоа от „Игра на тронове“ се обръсна за първи път след 7 години\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%be%d1%82-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc/", "text": "Двама от задържаните при мащабната спецоперация в Румъния, която се проведе и в Горна Оряховица и София, били обявени за издирване. Те са от Горна Оряховица и са с влезли в сила присъди. Заради това българските власти са изпратили европейски заповеди за екстрадирането им. Двамата незабавно ще бъдат изпратени в затвора за изтърпяване на наложените им от съда наказания. Припомняме, че в четвъртък при спецоперация бе разбита престъпна група за телефонни измами, като са задържани близо 40 лица на територията на България и Румъния. Сред тях има общо 10 мулета, 23 въртачи /б.а. ролята им е да набират телефони и да зарибяват жертви/, както и тарторът им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Двама от задържаните телефонни измамници в Румъния били обявени за издирване\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bd%d0%be%d0%b2-%d0%bc%d1%83%d0%b7%d0%b5%d0%b9-%d0%bd%d0%b0-%d1%88%d1%83%d0%bc%d0%b5%d0%bd%d1%81%d0%ba%d0%b0%d1%82%d0%b0-%d0%ba%d1%80%d0%b5%d0%bf%d0%be/", "text": "Нов музей беше открит в историко-археологическия резерват „Шуменска крепост“ над Шумен в четвъртък. Експозицията е от уникални находки, които разказват за живота на крепостта от древността до XV век. Витрините в двете експозиционни зали са пълни с артефакти от халколита, тракийския период, желязната епоха, античността, ранна Византия и най-вече от Средновековито, когато е най-силният перод от развитието на града, разказа уредникът гл.ас. д-р Гергана Илиева. 60% от това, което ще видят посетителите, е непоказвано до момента, било е във фондохранилища. До подреждането във витрините стои огромният труд на реставратора Нина Диянова, нумизматът доц.Женя Жекова и завеждащият „Средновековна археология“ Тихомир Тихов. 120 монети заемат централно място в експозицията. На крепостта е имало и шуменска монетарница по времето на Цар Иван Александър. Гостите на Шумен могат да се докоснат и до първия надпис от XIV век върху камък, където се споменава името Шумен – т.нар. Шишманов надпис на цар Иван Шишман, открит през 1966 г. от главния проучвател на крепостта Вера Антонова. „На нея дължим всичко, всички археологически доказателства за това колко значим обект е Шуменската крепост“, каза при откриването Тихов и припомни, че 30 г. от живота си тя отдава на проучването на крепостта. Шуменските историци са подредили и една витрина с нейни вещи – пишеща машина, очила, снимки, подарени от сина й проф. Антон Антонов. „От днес Шумен и България са по-богати. Огромни благодарности за почитта към моята майка“, каза професорът. В петък се навършват 102 г. от рождението й. Гост на откриването на музея беше кметът на Шумен Любомир Христов, който поздрави Регионалния исторически музей за предизвикателството да превърнат една стара сграда в нов музей. Постройката бивша хижа, после и заведение е трябвало да бъде ремонтирана със средства по проекта „Оттука започва България“, но след приключилия ремонт по време на бившето кметско ръководство, се наложило музеят да вложи още над 50 000 лв. Повече от 17 300 посетители е привлякла Шуменска крепост през м.г. Сега тя става единствената крепост с музей в Североизтока и се очаква още по-голям туристически интерес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Откриха нов музей на Шуменската крепост"}
{"url": "https://trud.bg/%d0%b4%d0%be%d0%b3%d0%be%d0%b2%d0%be%d1%80-%d0%b7%d0%b0-%d0%bf%d0%be%d0%b1%d1%80%d0%b0%d1%82%d0%b8%d0%bc%d1%8f%d0%b2%d0%b0%d0%bd%d0%b5-%d1%81%d0%ba%d0%bb%d1%8e%d1%87%d0%b8%d1%85%d0%b0-%d0%b2%d0%b5/", "text": "Договор за побратимяване между Велико Търново и Нахчъван подписаха днес кметът Даниел Панов и посланикът на Азербайджан – Н. Пр. Наргиз Гурбанова. Той е за взаимно сътрудничество в областта на образованието, културата, туризма и икономиката. Град Нахчъван е с 5 000 – годишна история и е известен с богатото си културно-историческо наследство. Той е един от водещите търговски, занаятчийски и културни центрове на Изтока, като е административен център на Нахчъванската автономна република в Азербайджан. Между Велико Търново и бившата съветска република се развиват активни отношения през последните 3 години. През 2016 г. с финансовата помощ на фондация „Гайдар Алиев” бе реализиран проектът за реставрация и консервация на хълма Трапезица, ръководен лично от първата дама на Азербайджан Мехрибан Алиева. Кметът благодари на Н. Пр. Гурбанова, че е била активен посланик на доброто сътрудничество и партньорство през последните три години. И припомни, че още през 2014 година е имало делегация у нас, с която се е обсъдила възможността за добро взаимодействие между България и Азербайджан. „През 2015 година пристигна и делегация начело с президента Гайдар Алиев. Презентация в Министерски съвет направих тогава на Велико Търново. И стана ясно, че можем да си сътрудничим в областта на културно-историческото наследство и паметници на културата. През 2016 година от фонда „Гайдар Алиев” получихме одобрение за финансиране на консервация и реставрация на крепостта „Трапезица”. След официалната част по подписването на партньорския договор днес, бе открита и изложба пред Факултета по изобразителни изкуства със снимки от основни туристически дестинации в държавата със 100-годишна история, както и в Нахчъван. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Договор за побратимяване сключиха Велико Търново и Нахчъван\t"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b8%d0%b7%d0%b4%d1%8a%d1%80%d0%b6%d0%b0-%d1%81%d0%b5%d1%82-%d1%81%d1%80%d0%b5%d1%89%d1%83-%d0%bd%d0%b0%d0%b4%d0%b0%d0%bb/", "text": "Григор Димитров успя да се противопостави само един сет на Краля на клея на любимата му настилка. Българинът отпадна от „Мастърс“-а в Монте Карло след загуба с 4:6, 1:6 от Рафаел Надал в третия кръг. Така той остана далеч от миналогодишното си постижение, когато стигна полуфинал в Княжеството. Испанецът натисна още в първите геймове и в типичния си стил връщаше топката със силно лифтиране, но Димитров беше готов за това. Дори бекхендът му с една ръка не беше уязвим и често пращаше Матадора в ъгъла на корта. Надал проби за 3:1, но малко по-късно Григор се върна в играта и изравни за 4:4. Опитът и класата на Рафа обаче се оказаха решаващи в 10-ия гейм, когато се възползва от грешка на българина, за да пробие отново и да спечели сета. Надал вдигна темпото в началото на втората част и набързо поведе с 3:0, което съкруши Димитров. Разочарованието личеше в движенията на Григор, който успя да вземе само почетен гейм преди да се предаде. Отпадането в третия кръг ще доведе до сериозен спад на българина в ранглистата. Той защити само 90 от 360 точки, които имаше от миналата година и ще отстъпи с 14 места до 42-ото в следващото издание на класацията в понеделник. Идната седмица Григор ще участва на турнира на клей в Барселона.", "date": "2019.04.18", "title": " Григор издържа сет срещу Надал"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%ba%d1%83%d0%bb%d1%82%d1%83%d1%80%d0%b0%d1%82%d0%b0-%d0%b1%d0%be%d0%b8%d0%bb-%d0%b1%d0%b0%d0%bd%d0%be%d0%b2-%d0%b2-%d0%b8/", "text": "12 наши автори представиха първата българска антология с къси разкази на турски език в Босфорския университет  Присъствието на българска литература в Турция и на турска литература в България е един много силен ключ към добрите взаимоотношения между двете държави. Това събитие е силно начало за още повече възможности за работа и издаване на нашите прекрасни писатели и поети в Турция. Министерството на културата ще оказва съдействие за подобни инициативи и занапред. Това каза министър Боил Банов по време на представянето на първата българска антология със съвременни къси разкази на турски език в Босфорския университет в Истанбул (Робърт колеж). Събитието бе организирано от посолството ни в Анкара с подкрепата на Министерството на културата. В изданието са включени 18 български автори и повечето от тях присъстваха на представянето му – Алек Попов, Александър Шпатов, Ангел Игов, Весела Ляхова, Владимир Зарев, Георги Господинов, Деян Енев, Елена Алексиева, Захари Карабашлиев, Калин Терзийски, Петър Делчев, Петър Чухов. „Разбираме, че в свят като днешния, ако нещо може да ни обясни какво се случва, е разказването на истории”, посочи Георги Господинов. Посланик Надежда Нейнски отбеляза, че антологията е протегната ръка към турския читател – да се запознае със съвременната литература на съседна България, която е близка до неговата собствена чувствителност.", "date": "2019.04.18", "title": " Министърът на културата Боил Банов в Истанбул: Литературата е ключ към добрите ни отношения с Турция"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8-%d0%bd/", "text": "Руската федерация е един от ключовите туристически партньори за България. И независимо от трудностите, вярвам, че стъпките, които предприемаме съвместно, ще насърчат туристическите пътувания между двете държави. Това заяви министърът на туризма Николина Ангелкова във Велико Търново. В залата на музея „Възраждане и Учредително събрание“ тя откри Българо-руска кръгла маса „Ролята на туризма за развитие на регионите. Културният туризъм – традиции и бъдеще“. Днес ще бъдат обсъдени нови съвместни инициативи, които да подпомогнат за насърчаването на посещенията на руски туристи у нас, заяви министърът и увери, че се работи активно и има още какво да направим, за да надграждаме постигнатото. Изключително ми е приятно, че много скоро след българо-руския форум в София, който бе открит от премиерите на България Бойко Борисов и на Руската федерация Дмитрий Медведев, имаме възможност да сме тук на тази кръгла маса. По този начин се създават трайни бизнес контакти, които ще подпомогнат за задълбочаване на икономическите отношения в туризма, отбеляза министър Ангелкова. Руската делегация, пристигнала за кръглата маса във Велико Търново, включва 23 високопоставени представители, сред които ръководители и членове на туристическите администрации на 12 руски региона, големи туроператори от Русия и др. Във форума участваха кметът на Велико Търново Даниел Панов, както и много представители на български общини и на туристическия бизнес. През последните години българският туризъм се развива изключително успешно. За 2018 г. за първи път чуждестранните туристически посещения в България надвишиха 9,2 млн., като се отчита нарастване от 4,4 на сто, заяви министър Ангелкова. През миналата година Русия е шести входящ туристически пазар за страната ни с 511 701 визити, като потенциалът за развитие е голям. Основно туристите от федерацията търсят у нас лятна и зимна почивка. Съвместно с бизнеса и местните власти работим активно, за да обогатяваме основните туристически продукти с нови възможности, за да подарим преживяване на гостите и да увеличим интереса им. В този смисъл културно-историческият туризъм заема много важно място в цялостния туристически продукт на дестинация България, отбеляза министърът. Развиваме и популяризираме също винено-кулинарния, СПА, медикъл и уелнес, както и приключенския туризъм. Велико Търново е илюстрация на възможностите на България да покаже богата култура и традиции, съчетани с невероятна природа, посочи тя. Туризмът е важна сфера за бизнеса и много перспективна област, заяви Андрей Громов, генерален консул на Руската федерация в град Русе. Той увери, че и в бъдеще ще продължи ползотворното сътрудничество между двете страни. Громов поздрави министър Ангелкова и участниците във форума от името на извънредния и пълномощен посланик на Руската федерация в България Н.Пр. Анатолий Макаров. Културно-историческият туризъм е изключително важен за Велико Търново и местната власт полага много усилия за неговото развитие и популяризиране, каза кметът на старата столица Даниел Панов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Министър Ангелкова и представители на 12 руски региона участваха в кръгла маса за туризма в Търново"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d0%bf%d0%be%d0%bb%d1%83%d1%87%d0%b8-%d1%81%d0%b5%d1%80%d1%82%d0%b8%d1%84%d0%b8%d0%ba%d0%b0%d1%82-%d0%b7%d0%b0/", "text": "Кметът на община Благоевград д-р Атанас Камбитов получи сертификат за особен принос в съхраняването на българското ДНК. Отличителният знак бе връчен от телевизионния водещ Андрей Арнаудов, председател на „Движение за национална кауза“. Сертификатът е за отлично водената политика от кмета д-р Атанас Камбитов по отношение на подпомагането на двойки с репродуктивни проблеми. Благодарение на действащия фонд в Община Благоевград всяка година се отпускат финансови средства за инвитро процедури, като тази година в Бюджет 2019 са предвидени 200 000 лева. „Движение за национална кауза“ подкрепя всички дейности, с които общините, бизнесът и неправителствения сектор подпомагат преодоляването на отрицателния прираст. „Направи го сега – ДНК“ е информационна и образователна кампания от ново поколение. Един от основните проблеми, свързан с раждаемостта, е късното решение за създаване на дете. Кампанията разширява своя обхват и освен да насърчава двойки и семейства да създават деца, стимулират всички мъже и жени във фертилна възраст, които по различни причини все още отлагат, да помислят кога ще е най-подходящия момент, за тях да направят тази крачка. През 2018 година, кметът на Благоевград д-р Атанас Камбитов бе награден и от Фондация „Искам бебе“ със статуетка  „Ангели на благодарността“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Кметът Камбитов получи сертификат за особен принос в съхраняването на българското ДНК"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b4%d0%b0-%d0%b8%d0%b7%d0%bf%d0%be%d0%bb%d0%b7%d0%b2%d0%b0-%d0%b2/", "text": "Прозовавам Йорданка Фандъкова, като кмет на София и заместик-председател на ГЕРБ, да използва цялото си влияние в партията и парламентарната група, за да се не допусне на второ четене да се приеме поправката в Закона за енергетиката за отпадане на „кафявата“ добавка за производство на електроенергия от когенерационни мощности. Този апел отправи лидерът на БСП – София и председател на групата на социалистите в СОС Калоян Паргов в началото на днешна сесия на Общинския съвет, съобщиха от партията. „Ако Народното събрание приеме предложението на Делян Добрев и Валентин Николов, това застрашава съществуването на “Топлофикация София“ и на останалите топлофикации в страната, а последствията ще бъдат много лоши“, категоричен е Паргов. Той посочи, че за да компенсира столичната топлофикация липсата на такава добавка за производството на електрическа енергия, ще трябва да се повишат драстично цените на топлинната енергия. „Това ще засегне пряко всички софиянци, ползватели на топлинната услуга“, заяви Калоян Паргов. „Предложението на господата Николов и Добрев не отговаря на директивите на ЕС, защото в идентична ситуация Полша е извоювала това да не се счита за държавна помощ, за каквото става дума в доклада на двамата депутати от ГЕРБ“, обясни председателят на БСП – София и допълни: „В тази ситуация се обезмисля функционирането на работната група в СОС, която от началото на годината търси най-добрия модел, който да извади „Топлофикация София“от кризата“. Една от идеите, за да се увеличат приходите на дружеството, е да бъдат изградени допълнителни мощности за производство на „кафява“ енергия, така че да бъде запазена социално поносимата цената на топлинната енергия. „Бъдещето на „Топлофикация София“ е в инвестиции в нови и по-ефективни когенерационни мощности, с оглед постигането на съотношение 1:1 на производството на топлинна и електрическа енерия. „Ето защо, ако се приемат окончателно промените в Закона за енергетиката, БСП ще изтегли своите представители от работната група, защото работата им се обезмисля“, предупреди Калоян Паргов. Заместник-председателят на СОС от БСП Милка Христова обясни, че в момента „кафявата енергия“, която произвежда „Топлофикация София“, чрез когенерация, се изкупува на по-висока цена от тази на стандартната електроенергия. „С тази разлика в цената донякъде се компенсира цената на топлоенегията. Ако в момента цената, на която се изкупува „кафявата енергия“ бъде намалена, „Топлофикация София“ ще загуби много сериозни приходи, които няма как да бъде компенсирана по друг начин“, каза Христова. „Неслучайно когенерационните системи се правят, за да се постигне поносима цена на услугите със социални функции. Законодателят, включително и европейският, е преценил, че определен тип енергия може да се изкупува на по-висока цена с оглед постигането екелогични параметри и социално поносими цени. Това трябва да се запази“, счита юристката от БСП. „С промените, които се предлага, ще бъдат обслужени интересите на едрия бизнес, който недоволства от високите цени на енергийната борса и такса „Задължение към обществото“, но на практика ще доведе до фактически фалит на „Топлофикация София“. За да не се случи това, единственият вариант е КЕВР да намали цените и държавата пряко да субсидира цената на топлинната енергия. Но това е нещо, което европейското законодателство категорично забранява“, обясни Христова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Калоян Паргов: Фандъкова да използва влиянието си, за да спре отпадането на „кафявата“ добавка. Това застрашава съществуването на Топлофикация София"}
{"url": "https://trud.bg/%d1%81-200-%d1%85%d0%b8%d0%bb-%d1%81%d0%b5-%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0%d1%82-%d1%85%d0%be%d1%81%d0%bf%d0%b8%d1%82%d0%b0%d0%bb%d0%b8%d0%b7%d0%b0%d1%86%d0%b8%d0%b8%d1%82/", "text": "Онкологични и сърдечни заболявания са водещите причини за смъртност Всяка година у нас с 200 хил. се увеличава броят на пациентите, хоспитализирани за лечение и по този показател страната ни е на първо място в Евросъюза. Данните изнесе Пламен Таушанов, председател на Българската асоциация за закрила на пациентите по повод Европейския ден на пациента, който беше отбелязан на 18 април. Високият процент на хоспитализации не е свързан със степента на смъртност, а самите причини за смъртност са същите като тези в останалите държави от ЕС. У нас обаче от тях най-голям е делът на сърдечно-съдовите заболявания и на онкологичните. В България е необходимо превенцията да се застъпи по-добре, заяви Таушанов. Разходите за нея представляват само 3% от нашите здравни бюджети, в сравнение с 80% при лечението на болести, поясни той. Повече от 1,2 милиона души умират преждевременно всяка година в страните от ЕС. В България например 52  000 души получават инсулт годишно, от тях 4000 умират. В здравната ни система се получават около 2000 жалби годишно срещу лекари, което е доста по-малко в сравнение с останалите европейски страни. Идеята за Европейския ден на пациента възниква през 2002 г., когато европейски граждански организации създават Харта на правата на пациента с 14 основни права. В дългосрочен план Европейската комисия работи за създаването на европейски формат за обмен на електронни здравни досиета, достъпен за всички граждани на ЕС. В отбелязването на Европейския ден на пациента в България участваха още Жени Начева, зам.-министър на здравеопазването и д-р Иван Маджаров, председател на БЛС.", "date": "2019.04.18", "title": " С 200 хил. се увеличават хоспитализациите годишно\t"}
{"url": "https://trud.bg/%d0%bb%d0%b5%d0%ba%d0%b0-%d0%ba%d0%be%d0%bb%d0%b0-%d0%bf%d0%bb%d0%b0%d0%bc%d0%bd%d0%b0-%d0%bd%d0%b0-%d1%87%d0%b5%d1%82%d0%b2%d1%8a%d1%80%d1%82%d0%b8-%d0%ba%d0%b8%d0%bb%d0%be%d0%bc%d0%b5%d1%82%d1%8a/", "text": "Лек автомобил пламна на натовареното кръгово кръстовище на Четвърти километър в София, предаде  . Инцидентът е станал около 17:30 часа, като все още не е ясно дали има пострадали. Кадри показват пламъци и гъст дим. Към 18 ч. все още на място нямаше огнеборци. Едва след това дойде екип на пожарната, който се справи с пламъците, разказват очевидци. Пожарът стана в час пик, което причини огромно задръстване. От МВР съобщиха за „Фокус“, че шофьорът на автомобила е с изгаряния и е откаран в болнично заведение след инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Кола пламна на Четвърти километър в София\t"}
{"url": "https://trud.bg/%d0%b1%d1%83%d1%80%d0%b3%d0%b0%d1%81-%d0%be%d1%82%d0%bd%d0%be%d0%b2%d0%be-%d0%b8%d0%bc%d0%b0-%d0%b7%d0%be%d0%be%d0%bf%d0%b0%d1%80%d0%ba-%d1%81-%d0%bb%d0%b5%d0%bc%d1%83%d1%80%d0%b8-%d0%b8-%d0%ba%d0%b0/", "text": "Бургас отново има зоопарк, след като години наред не е имал такава атракция. Старият зоопарк, който мнозина помнят от своето детство и бе на централно място в Морската градина, бе закрит. В Деня на детето – на 1- ви юни 1969- та година, преди половин век, бе открит зоопарк в Айтос. Години наред родителите трябваше да пътуват до съседния на Бургас град, за да видят децата им интересните обитатели и да се порадват на животните в живописния парк „Славеева река“. Сега „Зоопарк Бургас“ ще бъде официално открит в събота, 20 април, от 11.00 часа. През целия ден посетителите ще бъдат допускани без входна такса. Поводът е прекрасен – съвсем наскоро бургаският зоопарк стана един от десетте лицензирани зоопарка в България. Той съществува от няколко години насам, но бе със статут на зоокът. Негов създател е учителят по биология Кръстьо Дъбов. Той е любител на животните- албиноси, затова в зоопарка има бели вълци, кенгуро и дори камила- албинос. Тя се нарича Шейх, а освен нея има малко камилче, наречено от децата Бейби. С новия лиценз собственикът на „Зоопарк Бургас“ Кръстьо Дъбов получи правото да отглежда и примати. Първите вече пристигнаха – това са чифт мадагаскарски лемури и чифт маймунки от вида зелена морска котка. Бургазлии разказват, че едновремешният любимец на децата- маймуната Пешо е била пренесена от Бургас в Айтос, но преди повече от 12 години е починала. Сега е препарирана и е поставена като атракция в айтоско заведение „на сухо и проветриво място“, казаха местни жители. „Когато аз дойдох в зоопарка, той вече бе препариран. Не може със сигурност да се каже дали е същото животно, няма никакви документи, които да удостоверяват това“, каза шефката на зоопарка в Айтос Росица Златева. Пешо маймуната бе легендарна фигура, според бургазлии, на него е посветена и веселата детска песничка „Пешо маймуната, скача по трибуната, вика и крещи: Дайте ми пари“. В Айтос обаче сега има друга маймуна с името Пешо, който преди све години избяга от клетката си поради невнимание на един от работнииците в зоопарка. Отсъствието му не траяло дълго, тъй като Пешо бързо бил привлечен обратно с няколко банана. Според Кръстьо Дъбов, във всеки зоопарк има Пешо маймуната, тъй като децата обикновено така кръщават любимеца си. В новия зоопарк новите маймунки са Софи и Симеон /Мони/. Тъй като се очаква голям интерес към събитието, на 20 април към кварталите „Черно море“ и „Рудник“, в близост до които се намира новият зоопарк, ще пътуват големите съчленени автобуси от градския транспорт, по обслужващата линия №6. „Бургасбус“ ще пусне и два извънредни курса, съобщиха от общината, която е съорганизатор на празника по откриването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Бургас отново има зоопарк с лемури и камили\t"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%ba%d0%b5%d0%b2%d1%80-%d0%b8%d0%b2%d0%b0%d0%bd-%d0%b8%d0%b2%d0%b0%d0%bd%d0%be%d0%b2-%d1%83%d0%b2%d0%b5/", "text": "Поскъпването на електроенергията ще бъде в рамките на настоящата инфлация, т.е. между 3,5% и 3,6 на сто, съобщи председателят на Комисията за енергийно и водно регулиране Иван Иванов. Той повтори, че регулаторът няма да приеме драстично увеличаване на цените на тока, независимо от исканията на електроразпределителните дружества. “През последните 4 години КЕВР неизменно се стреми да намери баланс между интересите на производителите, за да не изпаднат във финансова несъстоятелност, и в същото време интересите на потребителите на електроенергия, които не трябва да бъдат подлагани на сериозни изменения на цените. В резултат на което ние винаги се стремим да достигнем до изменение на цените, които са около годишната инфлация”, подчерта Иванов. ЕРП-тата поискаха увеличение на цените от 0,5% до 67,7 на сто на дневната и нощната тарифа от юли.", "date": "2019.04.18", "title": " Председателят на КЕВР Иван Иванов: Увеличението на тока ще бъде с 3,6% от юли\t"}
{"url": "https://trud.bg/%d1%85%d0%b0%d1%80%d1%87%d0%b8%d0%bc-%d0%bf%d0%be%d0%b4-100-%d0%bb%d0%b5%d0%b2%d0%b0-%d0%b7%d0%b0-%d0%b2%d0%b5%d0%bb%d0%b8%d0%ba%d0%b4%d0%b5%d0%bd%d1%81%d0%ba%d0%b0%d1%82%d0%b0-%d1%82%d1%80%d0%b0/", "text": "Родната мръвка ще има син печат  Най-солено излиза празникът в Русе и София, а най-евтино – във Варна  Малко под 100 лева ще похарчи едно българско семейство за Великден, показват изчисленията на Системата за агропазарна информация. Експертите са пресметнали цените за примерна кошница, в която влизат традиционните храни за празника – агнешко месо, козунак, яйца, салати и безалкохолни, както и бутилка ракия, вино и 2 литра бира. Менюто стига за четиричленно семейство, като в него са и продуктите, нужни за приготвянето на дроб сърма – килограм дреболии, 500 грама ориз и масло, както и бутилка олио, оцет и дори килограм ябълки. Най-скъпо празникът излиза за жителите на Русе – средно по 99,53 лева и за софиянци – по 99,20 лева. Най-ниски са цените във Варна – 94,52 лева и в Пловдив – 95,43 лева. Над една трета от заделената сума за празника отива за агнешкото месо и дреболиите. Според САПИ 2 килограма агнешка плешка ще ни струват между 25,40 лв. и 29,85 лв. За агнешки дреболии трябва да заделим между 7 и 8 лева за килограм. За да сте сигурни в качеството на месото, което ще сложите на масата за празника, най-добре е да си го купите директно от фермата, съветват животновъди. Средно за страната, цената на едро на цяло агне е 13,63 лв./кг, като за седмица има леко повишение с 0,8%. От Националната овцевъдна и козевъдна асоциация гарантират, че и тази година ще има достатъчно българско агнешко за празниците. За да разпознаят потребителите българското месо, то ще има син печат. На вносното се поставя червена маркировка. Освен това, на щанда в магазина, където се продава агнешкото месо, задължително трябва да има табела с ясно упомената страна на произход, отглеждане и клане, обясни председателят й Симеон Караколев. Фермерите не изключват и тази година да има търговци, които се опитват да заблуждават потребителите. „В някои от веригите ще влизат много агнета с червен цвят. Това са животни, които влизат от Македония, и това са всички животни, които са върнати от гърците като брак“, посочи Симеон Караколев. Според него тази година няма да има промяна в цената на агнешкото месо спрямо миналогодишната.   Козунаци и бои за яйца пълни с Е-та  Боите за яйца и козунаците са пълни с Е-та и алергени, показват последните проверки на Асоциация “Активни потребители”. Според проучването в един козунак на пазара например средно се влагат по 6 Е-та. В 11 от 16 проверени козунака на пазара липсва поне една от основните съставки в традиционната рецепта. В козунаците яйцата почти навсякъде се заместват от яйчен меланж, млякото – или със суроватка, или с палмово пасло – това са доста по-евтини варианти и по този начин производителите изкуствено свалят цените”, каза Сергей Иванов от асоциацията. “Не сме установявали забранени Е-та – влагат се опредени добавки, които са допустими – като оцветители, подсладители – това не е опасно, не е забранено, не е нарушение – но всеки потребител трябва да чете какво купува, за да е убеден и да знае какво съдържа храната”, заяви д-р Александрина Борисова от Българската агенция по безопасност на храните. Най-подходящи били непакетираните козунаци – от малките пекарни – веднага след изпичането им – там рискът за такива добавки е по-малък. Изследване на РЗИ върху няколко бои за яйца показа, че има изкуствени оцветители в пробата – но те са разрешени от европейското законодателство. Основно 4 оцветителя намираме – сънсет жълто – Е-110; татразин – Е-102, азорубин – Е-122 и брилянт синьо – Е-133, добави тя.   Българската салата по-скъпа от вносната  Седмица преди празниците цените на зеленчуците се покачват, отчита Системата за агропазарна информация. С 2-3 на сто са поскъпнали краставиците и доматите, като по пазарите килограмът се продава съответно по 2,59 лв. и 3,28 лв. На най-голямата борса в София най-висока цена държат българските домати – 3-3,50 лв. за кг. Освен тях обаче се продават вносни от Гърция, Испания, Турция и дори Египет и Албания, чиято цена на едро пада до 1,50-2 лева за кг. При краставиците цените на родната стока са изравнени с тази от Гърция, Турция и Албания – 1,70-2 лв. за килограм. Нагоре са и цените на репичките, картофите и спанака – с от 1 до 5 на сто. Ранни картофи, освен български, има и от Египет, като нашите са двойно по-скъпи от вносните. По-скъпо се продават и цитрусовите плодове, като килограм портокали стига 2,07 лв., а грейпфрутите – 2,38 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Харчим под 100 лева за великденската трапеза\t"}
{"url": "https://trud.bg/%d0%bf%d0%b0%d1%80%d1%82%d0%b8%d1%8f%d1%82%d0%b0-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%b2%d0%be%d0%b4%d0%b8-%d0%b7%d0%b0-%d0%b5%d0%b2%d1%80%d0%be%d0%b2%d0%be/", "text": "Водената от Найджъл Фарадж британска “Партия за Брекзит” е първа сила за предстоящите през май избори за Европарламент, предаде Ройтерс, цитирайки проучване на YouGov. Резултатите от него показват, че за формацията на Фарадж ще гласуват 27%. Втора сила е Лейбъристката партия с 22%, а трети са консерваторите на премиерката Тереза Мей с 15% подкрепа. Проучването е проведено сред 1855 души във Великобритания на 15 и 16 април. На предишните избори за Европейски парламент през 2014 г. британската евроскептична партия ЮКИП, която тогава бе предвождана от Фарадж, стана първа сила, припомня Ройтерс.", "date": "2019.04.18", "title": " „Партията за Брекзит” води за евровота"}
{"url": "https://trud.bg/%d0%b7%d0%b0%d0%bf%d0%bb%d0%b0%d1%85%d0%b0-%d0%b7%d0%b0-%d1%80%d0%b5%d0%bc%d0%be%d0%bd%d1%82%d0%b0-%d0%bd%d0%b0-%d1%81%d1%82%d0%b0%d0%b4%d0%b8%d0%be%d0%bd-%d0%b1%d1%8a%d0%bb%d0%b3%d0%b0%d1%80/", "text": "„Георги Аспарухов” е евентуален домакин на световно първенство  15 млн. евро би донесла на София младежката зимна олимпиадата през 2024 г.  От забавяне е заплашен ремонтът на стадион “Българска армия”, заяви пред “Труд” общинският съветник от “Патриоти за София” (ВМРО-Атака) Карлос Контрера. Той припомни, че концесионерът на съоръжението – футболен клуб ЦСКА, предвижда мащабна реконструкция. Тя ще го превърне в едно от най-добрите на Балканите, което да отговаря на изискванията за световно първенство. Спортният министър Красен Кралев миналата седмица подписа договор с колегите си от Сърбия, Гърция и Румъния за съвместна кандидатура за домакинство на световно или европейско първенство. “Държавата ще строи и нов национален стадион в София. Необходимо е градът ни да може да предложи на финалистите по един стадион за база. На тези критерии отговаря само “Георги Аспарухов”, и то донякъде”, каза Контрера на заседанието на Столичния общински съвет. Според него друг обект с потенциал е стадион “Българска армия”, но забавянето на ремонта може да затрудни неговата модернизация. То може да стане заради новия Подробен устройствен план на Борисовата градина, който още не е готов, обясни общинският съветник. “Опасението ми е, че партийно и икономически заинтересовани организации или сдружения ще се опитат да блокират плана и проекта за реконструкция на “Българска армия”. Вероятно ще се спори за паркинга към стадиона и за строителните дейности. Без значение, че се ремонтира нещо съществуващо и старо. Така казусът с ремонта на “Българска армия” може да заприлича на този с лифтовете на “Витоша”, каза пред “Труд” Контрера. Той припомни, че наближават зимните олимпийски игри за младежи през 2024 г., за чието домакинство София се бори. Форумът няма как да се проведе без модернизация на ски зоната на Витоша. Тя не може да се случи без промяна в действащия План за управление на Природния парк. Според сметките на Контрера форумът би донесъл на столицата 15 млн. евро преки приходи от делегациите.", "date": "2019.04.18", "title": " Заплаха за ремонта на стадион „Българска армия”\t"}
{"url": "https://trud.bg/%d1%82%d1%80%d0%b5%d0%b9%d1%81-%d0%b3%d1%80%d1%83%d0%bf-%d1%85%d0%be%d0%bb%d0%b4-%d0%b0%d0%b4-%d0%b7%d0%b0-%d0%bf%d1%8a%d1%82%d1%8f-%d0%ba%d1%80%d0%b0%d0%b9-%d1%81%d0%b2%d0%be%d0%b3%d0%b5/", "text": "„Трейс Груп Холд” АД (респективно сдружение „Трейс Своге”) е изпълнило качествено и в срок своите ангажименти в целия проект и най-очевидното в потвърждение на това е, че работата му е приета без забележки от Възложител, Инженер и Надзор, заплатена е от Възложителя и всички гаранции по договора са освободени, както и факта, че години наред движението през този участък се е осъществявало безпроблемно, при спазване на правилата за движение. Това се посочва в становище на „Трейс Груп Холд“ АД във връзка с изпълнението на рехабилитацията на пътя Мездра-Своге-Нови Искър, информира Канал 3. “Заради широката общественост, която с право силно се вълнува от състоянието на инфраструктурата и – не на последно място, заради многото неистини, на които лекомислено беше дадена публичност, повлияна от една голяма човешка трагедия, ние сме длъжни да дадем обстоятелствен отговор на всички повдигнати въпроси“, заявяват от дружеството. Според „Трейс Груп Холд“ престижът и търговската им репутация са уронени, като са били включени в кампания с едно изцяло лишенo от професионализъм и експертност говорене. „При изпълнение на проектното задание Изпълнителят ДЗЗД „Трейс Своге” констатира несъответствие на проекта с реалното съществуващо положение“, става ясно от становището. „За 29 км от пътя, което включва и обсъждания участък в Своге, са „установени несъответствия между съществуващото положение и проектното, както по отношение на габарита на пътното платно, така и по отношение на съществуващата и проектната ос на пътя.” „В писмен отговор до нас Инженерът ни препраща към търсене “на решения в оперативен порядък” с Проектанта за такива участъци, вместо Възложителят да възложи съответното препроектиране, да синхронизира реалното положение с проекта и да го възложи за изпълнение на Изпълнителя“, коментират от дружеството. Според тях техническият проект от една страна съдържа несъответствия с реалните физически данни и ситуация на трасето, а от друга – несъответствия с нормативните изисквания за такъв тип път. „Към настоящия момент на целия 82-километров пътен участък, в положената от нас асфалтова настилка, няма пропадания, неравности, нарушаване на неговата цялост или наличие на пукнатини“, заявяват от „Трейс Груп Холд“. „Документацията по проекта, вкл. асфалтови дневници, проби и актове за изпълнение доказва, че положените асфалтови смеси на целия обект отговарят на зададените и одобрени от Възложителя типове“, изтъкват те и обръщат внимание, че участъкът не е установен като участък с концентрация на ПТП. „За изпълнението на обекта, в съответствие с установените правила, ДЗЗД „Трейс Своге“ използва няколко лаборатории, които правят изследвания на вложените скални материали, на асфалтови смеси и носимоспособност на асфалта“, се пояснява в становището. От дружеството обясняват, че варовиковите скали са материал, който се използва за почти всички видове асфалт и използването им е регламентирано в Стандартите за асфалтовите смеси. „Считаме, че непрофесионални изказвания, както и коментари за недопустимост на съдържание на „варовици”, води до налагане в публичното пространство на подвеждащи или неверни хипотези“, заявяват те. „Ще предприемем всички законови действия да защитим репутацията и интересите си срещу онези лица, физически и юридически, които си позволиха пряко или косвено да уронят доброто име, престижа и търговската репутация на компанията чрез разпространяване и внушаване на неверни и заблуждаващи твърдения“, подчертават от дружеството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " „Трейс Груп Холд” АД за пътя край Своге: Проектът е изпълнен качествено и в срок"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0%d0%bc%d0%b5-%d0%b7%d0%b0%d0%bf%d0%bb%d0%b0%d1%82%d0%b8/", "text": "Увеличаваме заплатите на педагогическия персонал, за да мотивираме най-добрите ученици да станат учители. Това каза министърът на образованието и науката Красимир Вълчев по време на граждански диалог на тема образование, който е част от платформата за граждански диалози „Европа в нашия дом“. „Предизвикателствата пред нас са големи. Увеличава се броят на децата от семейства с липса на отговорност към образованието, имаме очакван недостиг на специалисти, имаме очакван недостиг на кадри във всички сфери. В София тези неща не се усещат толкова, но ще се почувства и тук. Всички системи ще трябва да се пренастроят към това да бъдат с по-малко хора“, заяви Вълчев. Той посочи, че след 10-15 години ще станат още по-мащабни трансформации и голяма част от професиите ще изискват задълбочено взаимодействие с машини, базирани на изкуствен интелект. „За да отговорим на това, всички трябва да работим заедно“, коментира образователният министър. Вълчев посочи, че най-много се разчита на учителите. „Учителите са най-важни, защото ако имаме добри учители, ще имаме добри специалисти и в другите сфери. Затова е необходимо увеличение на заплатите – да мотивираме най-добрите ученици да бъдат учители. Средствата са заложени – 360 млн. лв. ще бъдат за следващата и по-следващата година за увеличение на заплатите на педагогическия персонал. Искаме да привлечем възможно най-много хора в системата“, обясни той. Вълчев посочи, че трябва да се запази разумната бюджетна политика в образованието, защото тя е предпоставка за по-нататъшното развитие на страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Министър Вълчев: Увеличаваме заплатите на педагогическия персонал, за да мотивираме най-добрите ученици да станат учители"}
{"url": "https://trud.bg/%d0%be%d1%82%d0%ba%d1%80%d0%b8%d0%b2%d0%b0%d1%82-%d0%bc%d0%bc%d1%84-%d0%be%d1%82%d0%ba%d1%80%d0%b8%d1%82%d0%b8%d0%b5-%d1%81-%d0%b0%d0%ba%d1%83%d1%81%d1%82%d0%b8%d1%87%d0%b5%d0%bd-%d1%80%d0%be/", "text": "На 9 май се открива 28-ото издание на  Международния музикален фестивал „Откритие“ за  млади звезди със специален акустичен рок концерт. Това е фестивалът, открил за световната сцена млади изпълнители и създатели на песни, който е станал емблематичен за Варна и страната. „Откритие“ се провежда от 1992 г. насам. Първите издания са посветени на млади български изпълнители. През 1994 г. фестивалът става международен. През 1998 г. се провежда първият международен конкурс за изпълнители, а година по-късно първият международен конкурс за песен. Двата конкурса през годините са дали успешен старт на редица български и чуждестранни изпълнители от всички континенти, станали по-късно лауреати на най-престижните световни музикални конкурси и фестивали и звезди в родината си, на много композитори, текстописци и аранжори. Сред лауреатите на „Откритие“ са били Миро, Галина Курдова, Деси Добрева, Ники Манолов, Михаела Филева, звездите на малтийския мюзикъл и на сцената на „Евровизия”- Джули  Зара, Лудвиг Галеа, Оливия Луис и румънците Михай Трайстариу, Луминита Ангел, италианските изпълнители от „Сан-Ремо” – Елза Лила,  Лука Сепе и още мн.други. Освен двата конкурса, друга запазена марка на фестивала са рециталите на специални гости, някои от които посещават за първи път България именно заради „Откритие“. Българската публика е имала възможност да види на сцената на „Откритие“ Филип Киркоров, Джон Лоутън, In-Grid, Лейди Лиша,  Силвия Медзаноте, Sun Stroke Project и др., както и повечето от известните  български изпълнители и групи. През 2018 г. сред гостите на фестивала беше и  джаз изпълнителката Александрина Симеон, която живее и работи в Германия, и пианистът Даниел Марк Еберхард. В началото на 2019 г. в Германия бе издаден лайв-албум с концертната им програма, представена през миналата година във Варна. Фестивалът има и съпътстваща програма, която включва изложби, прожекции на филми, представяне на специализирани музикални издания, дискусии и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Откриват ММФ „Откритие“ с акустичен рок концерт\t"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%be%d0%b4%d0%be%d0%b1%d1%80%d0%b8-%d0%b8%d0%b7%d0%b4%d0%b8%d0%b3%d0%b0%d0%bd%d0%b5%d1%82%d0%be-%d0%bd%d0%b0/", "text": "Правителството одобри намерението за издигане на кандидатурата на Република България за седалище на Европейския орган по труда, съобщават от МС. Обсъждането на предложението за регламент на Европейския парламент и на Съвета за създаване на новата структура започна през март 2018 г. в рамките на Българското председателство на Съвета на Европейския съюз. Органът ще подкрепя държавите-членки на ЕС в сътрудничеството, обмена на информация, съгласуваните и съвместните инспекции, медиацията, сътрудничеството в случай на трансгранични нарушения на функционирането на пазара на труда. Създаването на новата структура ще спомогне за гарантиране на правата на работниците и гражданите на равно третиране и равен достъп до възможности за заетост и социална закрила в трансгранични ситуации. С дейността си институцията ще осигури прозрачност за предприятията по отношение на местните трудови стандарти в целия вътрешен пазар. Със създаването на Европейски орган по труда се интегрират съществуващите структури и инструменти на Европейския съюз в областта на трансграничната трудова мобилност и координацията по въпросите на социалната сигурност. Очаква се новата структура да стартира своята дейност до края на 2019 г.  Правителственото решение е взето неприсъствено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Правителството одобри издигането на кандидатурата на България за седалище на Европейския орган по труда"}
{"url": "https://trud.bg/%d0%be%d0%ba%d1%80%d1%8a%d0%b6%d0%bd%d0%b8%d1%8f%d1%82-%d0%bf%d1%80%d0%be%d0%ba%d1%83%d1%80%d0%be%d1%80-%d0%bd%d0%b0-%d1%81%d0%bc%d0%be%d0%bb%d1%8f%d0%bd-%d0%bc%d0%be%d1%82%d0%b8%d0%b2%d0%b8%d1%82/", "text": "Венелин Трампов – на 24 години, е задържаният за убийството на Георги Гривнев, чието тяло бе открито полуразложено и наядено от диви животни в гора край Смолян. Освен извършителя е арестувано и още едно лице – Марин Терзийски, също на 24 г. от Раковски, който е помогнал за изхвърлянето на трупа. Това бе обявено на извънредна пресконференция в Смолян във връзка с тежкото престъпление. Убийството е извършено на 28 март по тъмно на поляна на 3-4 км, където е открито тялото на убития. Същият ден Георги Гривнев същия е бил пуснат на свобода от затворническото общежитие над Смолян. След като Трампов удушил Гривнев, заедно с Терзийски закарали с кола убития до разклона за Турян, където го затрупали с клони. Двамата са признали вината си на разпити днес, заяви на брифинг по случая днес окръжният прокурор на Смолян Тодор Деянов. „Мотивите за убийството са както от личен характер, така и от користни цели“, каза Деянов. Убиецът и жертвата се познавали от съвместното си пребиваване в затвора. Имали са близки отношения, но се скарали. Венелин излязъл от затвора 20 дни преди Георги – на 8 март. На 28 март двамата се срещнали, след което Гривнев бил убит. „Извършителят на убийството и неговият помагач са заподозрени и установени от разследващите за по-малко от 24 часа“, уточни шефът на смолянското РПУ Костадин Бундов. Двамата всъщност вече били в ареста, като били задържани за грабеж, а както е известно тялото на Гривнев бе открито повече от две седмици след убийството. Венилин Трампов стар познайк на полицията, има 13 присъди. Попаднал за сефте в полезрението на полицията още когато е на 12 г., а първата му присъда е като 15-годишен. 11 от присъдите му са като непълнолетен, като още преди да навърши 18 той е извършил въоръжен грабеж в столицата. За последно изтърпява присъда за въоръжен грабеж на хранителен магазин в Смолян от 2016 г. Излежава 3 години преди да бъде пуснат и впоследсдтвие да извърши убийството. Помагачът му Марин Терзийски има една присъда за грабеж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.18", "title": " Окръжният прокурор на Смолян: Мотивите за убийството са както от личен характер, така и от користни цели\t"}
