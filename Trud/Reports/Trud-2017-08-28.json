{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%b2%d1%8a%d0%b2-%d0%b2%d0%bc%d0%b7-%d1%81%d0%be%d0%bf%d0%be%d1%82-%d1%81-10-%d0%be%d1%82-%d1%81%d0%b5/", "text": "Нова система за допълнително материално стимулиране (ДМС) разработва в момента оперативното ръководство на „ВМЗ” ЕАД в Сопот, съобщиха от ръководството на най-голямата държавна оръжейница у нас. Това става по разпореждане на министъра на икономиката Емил Караниколов и след проведени преговори със синдикалните организации в държавното дружество. За да се реализира новата система за ДМС, още през месец септември фонд „Работна заплата” ще бъде повишен с до 10%. Тестовият вариант на системата ще е готов до края на същия месец и внедрен през последното тримесечие на годината, като тези срокове са съобразени с разпореждането на министър Емил Караниколов. „Новата система за допълнително материално стимулиране е по-справедлива, по-мотивираща и обхваща в детайли всяко едно от структурните звена в дружеството. Тя е необходима за стимулиране процеса на реализация на Инвестиционна програма 2020, коментира д-р инж. Иван Гецов, изпълнителен директор на „ВМЗ“ ЕАД. Според него целта на програмата е пълна промяна на дружеството и превръщането му в едно от най-модерните предприятия в страната ни. „Досегашната система бе насочена основно към стимулиране на звената, пряко свързани с производствения процес и в голяма степен определящи и допълнителното материално стимулиране на структурите, целящи подобряване сфери на дейност извън производството. Системата даде положителни резултати, защото премахна уравниловката, наследена от миналото, и повиши производителността на труда. Това се вижда от постигнатите резултати за 2016 г. и за първото полугодие на настоящата година. Очакваме изключително добри резултати и за деветмесечието – от 1 януари до 30 септември“, поясни изпълнителният директор. Инж. Иван Гецов съобщи още, че за първото полугодие на 2017 г. във ВМЗ-Сопот е постигнато средно месечно работно заплащане от 1052 лв. при числен състав от 4600 души.", "date": "2017.08.28", "title": " Вдигат заплатите във ВМЗ-Сопот с 10% от септември\t\t\t"}
{"url": "https://trud.bg/%d1%80%d0%b5%d0%bd%d0%be-%d1%81%d0%b5-%d0%b1%d0%bb%d1%8a%d1%81%d0%bd%d0%b0-%d1%87%d0%b5%d0%bb%d0%bd%d0%be-%d0%b2-%d0%ba%d0%b0%d0%bc%d0%b8%d0%be%d0%bd-%d0%bd%d0%b0-%d0%bc%d0%bb%d0%b5/", "text": "Полицаите от Първо РУ на МВР-Пловдив изясняват обстоятелствата около инцидент, станал в неделя около 10 часа сутринта на Околовръстното шосе на града под тепетата в близост до разклона за село Марково. По предварителни данни лек автомобил „Рено” с кърджалийска регистрация навлязъл в лентата за насрещно движение и се сблъскал с камион „Мерцедес”, собственост на млечна компания „My day” и управляван от 37-годишен шофьор от Карлово. В болница с линейка е транспортиран 37-годишният водач на реното, но след оказаната му медицинска помощ мъжът е освободен за домашно лечение. Няма данни за употреба на алкохол. Случаят се разследва в рамките на образувано досъдебно производство в Първо РУ-Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " „Рено” се блъсна челно в камион на млечна компания на Околовръстното шосе на Пловдив"}
{"url": "https://trud.bg/%d0%b1%d1%80%d0%b0%d0%b7%d0%b8%d0%b5%d0%bb%d0%b5%d0%ba%d1%82%d1%80%d0%be-%d0%b8-%d1%84%d1%8a%d0%bd%d0%ba-%d1%80%d0%b8%d1%82%d0%bc%d0%b8-%d0%bd%d0%b0-%d0%ba%d0%be%d0%bd%d1%86%d0%b5%d1%80%d1%82%d0%b0/", "text": "Дългоочакваният финал на  в България, организирано от  и Coca-Cola ще зарадва всички фенове със завладяващ концерт на уникалните  , които ще дарят публиката с незабравими емоции и настроение след нагорещения финал на Националния турнир по спортен грил.   и  канят всички почитатели на 3 септември на поляната зад Музея „Земята и хората“, където в 20:30 ч. ще изгрее перфектната симбиоза в лицето на бразилската певица Лилиан Виейра, холандския барабанист Щефан Крюгер и немския пианист Щефан Шмид, готови да завладеят българските фенове с комбинация от бразиелектро, щури фънк ритми и меланхолични звуци. Със незабравимия първи сингъл Outro Lado (1999), Zuco 103 стават популярни със специфичното си звучене, което завладя Токио, Москва и Латинска Америка, както и всички инди горещи точки на Европа. През 2016 г. необичайните музиканти пускат нов албум Etno Chic, който обединява невероятна олд скуул електро самба в 12 самостоятелни песни – част, от които ще заразят феновете на финала на най-мащабното   на  и  .   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " Бразиелектро и фънк ритми на концерта на Zuco 103 в София"}
{"url": "https://trud.bg/%d0%b2-%d0%b8-%d0%ba-%d0%bf%d0%be%d0%ba%d0%b0%d0%bd%d0%b8-%d0%bd%d0%b0-%d1%81%d1%80%d0%b5%d1%89%d0%b0-%d0%b4%d0%bb%d1%8a%d0%b6%d0%bd%d0%b8%d1%86%d0%b8-%d0%b2-%d0%b5%d0%b2%d0%b0%d0%bd%d0%b3%d0%b5/", "text": "„В и К“ и кметството в сливенското с. Крушаре поканиха на среща жителите на ромската махала заради натрупаните през последните десет години 340 хил. лева от неплатена вода, съобщиха от дружеството. Срещата се е провела в евангелската църква. Решението било взето съвместно с представителите на вярващите, тъй като те се ангажирали да съдействат за решаване на проблемите, а и църквата заемала единственото по-голямо обществено помещение в махалата. Населението на ромската махала в Крушаре е над 1 100 души, домакинствата са над 100. На срещата реално присъствали само длъжници на „В и К“, тъй като едва 2-ма души от махалата си плащали, поясни кметът Димо Станков. 101 некоректни платци имали по 150 натрупани фактури от неплатена вода, а някои водомери отчитали по 100 и 200 кубика месечно, съобщили от дружеството. В разговора с хората били обсъдени проблемите с липсата на водомери в ромския квартал, незаконното включване в мрежата, разхищението на питейна вода, трудностите с узаконяването на водопроводи и жилищни имоти. Управителят на дружеството инж. Севдалин Рашев подчертал, че целта е да се постигне „добронамерено споразумение за коректност“ между двете страни. Електроенергията за доставяне на вода от помпените станции е скъпа, скъпи са и материалите за отстраняване на авариите, водата трябва да се плаща редовно, заявил той пред хората. В крайна сметка било постигнато споразумение жителите на махалата да заплащат заедно с новите си месечни сметки и стари задължения. Едновременно с това от началото на тази седмица започва монтаж на водомери. Кметството пък се е ангажирало да съдейства за почистване на шахтите. „Целта на инициативата за работа с ромското население е да се намерят пътища за разбирателство и баланс на интересите“, съобщиха от „В и К“. Подобни срещи ще има и в други села в Сливенска област. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " „В и К“ покани на среща длъжници в евангелската църква на ромска махала\t\t\t"}
{"url": "https://trud.bg/%d0%b4%d0%b0%d0%b4%d0%be%d1%85%d0%b0-%d0%bd%d0%b0-%d1%81%d1%8a%d0%b4-%d0%b8%d0%b7%d0%b2%d1%8a%d1%80%d1%88%d0%b8%d1%82%d0%b5%d0%bb%d0%b8-%d0%bd%d0%b0-%d0%b3%d1%80%d0%b0%d0%b1%d0%b5%d0%b6-%d1%81-%d0%b6/", "text": "Окръжна прокуратура – Плевен внесе в съда обвинителен акт срещу четирима за извършен жесток грабеж, придружен с убийство на мъж в град Левски. Обвинението срещу Иво З. /на 33 години/, Тихомир М./на 21 години/ и Валентин Н. /на 32 години/ и Нели М. е за това, че на 30 декември 2016 г. отнели златни бижута, чужда и българска валута. С плячката Валентин Н. На януари тази година купил АТВ на стойност 2500 лв. Няколко дни по-късно Нели М. , живееща на семейни начала с Валентин, се сдобила с лек автомобил „Фолксваген Туарег“ на стойност 20 000 лв. Тихомир М. пък на 17 януари си взел лек автомобил „Мицубиши Еклипс“ на стойност 3900 лв. Отнетите от извършителите на престъплението чужди движими вещи са на обща стойност 92 259,75 лв., както и други неустановени в хода на разследването пари и златни накити. Злодеите ги отмъкнали от Кирил И. и Галя И. от Левски като употребили за това сила. При нападението престъпният квартет умъртвил Кирил, а на съпругата му била причинена тежка телесна повреда.  На тримата е повдигнато обвинение и за това, че в съучастие като съизвършители нахлули през нощта в жилището на Кирил и Галя И. Обвинението срещу четвъртият подсъдим – Нели М. е за това, че с цел да набави за себе си имотна облага укрила отнетите със сила ценности в дома си в село Павел, Община Полски Тръмбеш, а след броени дни си купила джип, въпреки че е знаела, че средствата са придобити чрез престъпление. Тримата обвиняеми работели в строителна фирма от няколко години и се познавали добре.  Убитият Кирил И. се занимавал с обмяна, покупка и продажба на валута, търговия с благородни метали и давал заеми срещу лихва или залог от много години. За дейността си нямал никакви разрешителни, но хората го знаели и търсели. В домът си нямал каса, а парите и ценностите държал в чанти на различни места. Сред редовните му клиенти бил и обвиняемия Иво З., който обичал охолния живот, играел хазарт и често вземал пари срещу залог. През есента на 2015 г. задлъжнял за хазарт и решил да заеме пари от Кирил И. Заедно с майка си и съпругата си пристигнали в гр. Левски и паркирали пред дома на Кирил И. Той ги посрещнал предвид искането им за купуване на златни монети за сватба. Показал им златни монети, от които Иво З. си избрал 30 броя, но поискал да види и златни накити за булката. Докато Кирил И. отишъл за накитете Иво З. и близките му взели монетите и избягали от къщата. След бягството Кирил И. се срещнал с бащата на Иво З. и се разбрали, че откраднатите монети ще бъдат заплатени. В началото на декември 2016 г. Иво З. решил да обере Кирил И. и предложил на двамата си колеги да участват. Вечерта на 29 декември миналата година тримата се събрали в домът на Иво З. в Сухиндол, където той подробно им обяснил разположението на къщата, а след това с автомобил пристигнали около 2.30 на 30 декември в Левски. Спрели в близост до къщата на пострадалия, взели маски, ръкавици, дървени тояги и електрически фенерчета, прескочили оградата, разбили входната врата и влезли в коридора, а от там и в спалнята. Започнали да бият спящите съпрузи, като ги питали къде са парите. През това време Иво З. тършувал из стаите. Побоят бил жесток, като едната тояга се счупила на две. След като Иво З. намерил чанта с пари и злато всички напуснали къщата. След като излезли от жилището, тримата обвиняеми отишли отново в Сухиндол в домът на Иво З. където си разделили плячката и всеки започнал да харчи своята част. В резултат на побоя на Кирил И. били причинена тежка черепно-мозъчна травма довела до смъртта му, а на съпругата му били нанесени средни и тежка телесни повреди.  По искане на прокуратурата тримата обвиняеми Иво З., Тихомир М. и Валентин Н. са с взети мерки за неотклонение „ задържане под стража“ , а Нели М е с подписка.  Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " Дадоха на съд извършители на грабеж с жестоко убийство на мъж в  Левски"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%82-%d1%85%d0%be%d1%80%d0%b0%d1%82%d0%b0-%d0%be%d1%82-%d1%81%d0%b5%d0%bb%d0%be-%d0%b2%d0%bb%d0%b0%d1%85%d0%b8-%d0%b2-%d0%ba%d1%80%d0%b5%d1%81%d0%bd/", "text": "Критична е ситуацията около село Влахи в Кресненското дефиле, където има опасност от разрастване на пожара. Започна евакуацията на хората в селото. Огънят е на 3 км от населеното място, но се разпространява много бързо, предаде  . Огнището над главния път Е-79 също се разраства. Само час след като гасаческите групи в село Влахи заявиха, че огнената стихия е овладяна благодарение на големите просеки, направени около селото, огнената стихия прескочи възвишението и започна да пълзи към населеното място. Черните облаци дим са сигнал за това, че пожарът е върхов и се разпространява изключително бързо. Няколко пожарни коли тръгнаха незабавно в помощ на колегите си. Там са и десетина високопроходими автомобила на Югозапаното държавно предприятие, които гасят от сутринта. Главен комисар Николай Николов ще разпореди на поне един от хеликоптерите, които имат задача да се участват в гасенето, да започне обливане от въздуха. Засега не се налага спешна акция в другото огнище по източната част на Кресненското дефиле, над главен път Е-79. Дисциплина и пълна организация и то на ниво военни действия – това наблюдаваме ние оттук, свидетелства кореспондентът на БНР Кети Тренчева. Преди малко започна и акцията на Българския червен кръст в Кресна, където доброволци събраха хранителни продукти от всички търговски вериги и в момента подкрепят огнеборците.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " Евакуират хората от село Влахи в Кресненското дефиле заради бързото разрастване на огъня"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80-%d0%ba%d1%8a%d1%82%d0%b0%d0%bb-%d1%82%d1%8e%d1%82%d1%8e%d0%bd-%d0%b2-%d1%85%d0%bb%d0%b0%d0%b4%d0%b8%d0%bb%d0%bd%d0%b8%d0%ba%d0%b0/", "text": "Шуменски полицаи станали свидетели как пенсионер продал цял стек цигари без бандерол и после откриха над 16 000 контрабандни папироси, както и тютюн, кътан в хладилник. До находката се стигнало по сигнал за незаконната търговия. След като спипали в нарушение 65-годишният В.С., служителите от икономическа полиция веднага предприели претърсване в гаража му на ул.“Гоце Делчев“. Търговията била въртяна от там. Оказало се, че търговецът предлага насипен тютюн, който бил намерен в стар хладилник. Бързо били открити пакетите с общо тегло 6 кг. без бандерол и документ за произход. Иззети са и още 16 029 къса цигари в стекове. Те били най-вече от марката „Мерлин“ и „Бизнес роялс“, имало и от „Корсет“. Акцизната стока ще бъде унищожена. За престъплението е образувано досъдебно производство, съобщават от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " Пенсионер кътал тютюн в хладилника"}
{"url": "https://trud.bg/%d0%ba%d0%b0%d1%82-%d1%88%d1%83%d0%bc%d0%b5%d0%bd-%d1%81-%d0%bd%d0%be%d0%b2-%d1%88%d0%b5%d1%84/", "text": "Главен инспектор Дарин Димитров е новият началник на сектор „Пътна полиция“ при ОДМВР- Шумен. В понеделник той е бил представен пред състава от директора на областната дирекция ст.комисар Ялчън Расим. Димитров не е неизвестен за служителите от системата. Той е дългогодишен началник на Полицейския участък в община Хитрино.  Досегашният шеф на КАТ гл.инспектор Светослав Иванов е в сектор „Административно-наказателна дейност, отчет и анализ на ПТП и превенция“ в отдел „Пътна полиция“ на Главна дирекция Национална полиция.  След спечелен конкурс в длъжност встъпи и ст. инспектор Илиян Илиев. Той ще бъде новият началник група „Регистрация и отчет на пътните превозни средства“.", "date": "2017.08.28", "title": " КАТ-Шумен с нов шеф"}
{"url": "https://trud.bg/%d0%b4%d0%b2%d0%b5-13-%d0%b3%d0%be%d0%b4%d0%b8%d1%88%d0%bd%d0%b8-%d0%bc%d0%be%d0%bc%d0%b8%d1%87%d0%b5%d1%82%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d1%81%d0%bb%d0%b5%d0%b4/", "text": "Две 13-годишни момичета са пострадали след падане от мотопед в землището на пловдивското село Ръжево Конаре (Община Хисаря). Сигналът за злополуката е получен в неделя около 13.30 часа в РУ на МВР-Хисаря, а в болница за наблюдение е приета тийнейджърката, която управлявала нерегистрираното МПС. Тя загубила контрол над мотопеда при преминаване по неравен участък от черен селски път извън републиканската мрежа, а по-леко пострадала нейна връстничка, която се возела отзад. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " Две 13-годишни момичета пострадаха след падане от мотопед в землището на хисарско село"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d1%8f%d1%82-%d0%bd%d0%b0-%d1%81%d1%8a%d0%b4-%d0%bf%d0%b0%d1%81%d1%82%d0%b8%d1%80-%d0%b7%d0%b0%d1%82%d1%80%d0%b8%d0%bb-%d1%81-%d0%b1%d1%80%d0%b0%d0%b4%d0%b2%d0%b0/", "text": "Окръжна прокуратура – Ловеч внесе в съда обвинителен акт срещу 48-годишен мъж за извършено убийство. Обвинението срещу Пламен Т. е за това, че на 19 май тази година за времето между 21 и 22 часа в местността Драгойца в землището на гр. Ябланица в къща, посякъл с брадва по главата свой колега. Така извършителят умишлено умъртвил Боян А. на 41 години. Обвиняемият работел като гледач на овце и крави в частна ферма. Стопаните ползвали и услугите на убития Боян А., когато имало повече работа при отглеждане и обслужване на стадата. Боян и Пламен се познавали по повод съвместната им работа на животновъдния обект. Боян А. дължал пари на собственика и бил ангажиран да изработи електрически пастир за охраняване на животните във фермата. В злополучната вечер на обекта останали двамата чобани и започнали да пият алкохол. След като се почерпили порядъчно Боян казал, че е гладен. Обвиняемият взел яйца и ги изпържил. По време на храненето Боян започнал да мляска шумно и да плюе по пода в стаята. Поведението му ядосало обвиняемия. Когато Боян тръгнал към стаята си, Пламен Т. грабнал брадва, която стояла под леглото му и нанесъл удар с режещата част в тила му. След удара пострадалият паднал на пода. Обвиняемият оставил брадвата под леглото, където обичайно я държал и се обадил по мобилния си телефон на съсед, като казал: „Ела да видиш какво става тук”. По искане на прокуратурата на Пламен Т. е взета мярка за неотклонение „Задържане под стража“. Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " Изправят на съд пастир, затрил с брадва колегата си"}
{"url": "https://trud.bg/94-%d0%b3%d0%be%d0%b4%d0%b8%d1%88%d0%bd%d0%b0-%d0%b0%d1%81%d0%b5%d0%bd%d0%be%d0%b2%d0%b3%d1%80%d0%b0%d0%b4%d1%87%d0%b0%d0%bd%d0%ba%d0%b0-%d0%b5-%d0%bf%d0%be%d1%80%d0%b5%d0%b4%d0%bd%d0%b0%d1%82%d0%b0/", "text": "94-годишна асеновградчанка е поредната жертва на телефонните измамници , действащи на територията на Пловдивска област. В събота вечерта потърпевшата се оплакала в Районното управление в Асеновград, че около 12.30 часа същия ден е хвърлила през терасата си пакет с 500 лева и златни накити на същата стойност, след като била заблудена по телефона, че помага за полицейско разследване. По случая е образувано досъдебно производство, уведомена е и Районната прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " 94-годишна асеновградчанка е поредната жертва на ало измамниците"}
{"url": "https://trud.bg/17-%d0%b3%d0%be%d0%b4%d0%b8%d1%88%d0%b5%d0%bd-%d0%bf%d0%b8%d1%8f%d0%bd-%d0%b8-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%bf%d0%be%d1%82%d1%80%d0%be%d1%88%d0%b8-%d0%b4%d0%b2%d0%b5/", "text": "Непълнолетно момче, още не взело шофьорска книжка, подкарало пияно автомобил, но катастрофирало и потрошило паркирана кола, съобщиха от Областната дирекция на МВР в Монтана. 17 годишният Иван М. запил с приятели в събота вечерта и след като обърнал солидно количество чаши с алкохол, седнал зад волана на „Опел Корса” – собственост на Таня А. Невръстният гуляйджия дал газ из курортния град, но пътят му се сторил тесен и към 1.40 часа изскочил от платното и се натресъл в паркирана „Мазда 323”. И двата автомобила са с намачкани ламарини. Пристигналите на мястото полицаи проверили с дрегер младежа и уредът отчел 1,67 промила алкохол. Книжка тинейджърът така и не можал да покаже и получил 3 акта по Закона за движение по пътищата и талон за медицинско изследване. Катаджиите свалили и регистрационните табели на „Опела” и ще установят дали момчето само е взело колата или собственичката му я дала. По случая е образувано досъдебно производство в РУ Вършец.", "date": "2017.08.28", "title": " 17-годишен пиян и без книжка потроши две коли във Вършец"}
{"url": "https://trud.bg/%d0%bd%d0%b5%d0%bf%d1%80%d0%b8%d0%bb%d0%b8%d1%87%d0%bd%d0%be-%d0%bf%d0%b8%d1%8f%d0%bd-%d1%81-%d0%be%d0%bf%d0%b5%d0%bb-%d0%bf%d0%be%d0%bc%d0%b5%d1%82%d0%b5-%d1%82%d1%80%d0%b8-%d0%bc/", "text": "Неприлично пиян 39-годишен шофьор бе заловен в неделя след 22.45 часа в Пловдив, след като автопатрул на Първо РУ на МВР се отзовал на сигнал за катастрофа с материални щети на булевард “Александър Стамболийски” в район „Южен” на града под тепетата. На място служителите на реда установили, че лек автомобил “Опел” се е блъснал в три метални гаражни клетки, а зад волана на колата бил 39-годишен пловдивчанин, чиято проба с дрегер показала наличието на 2,53 промила алкохол. Пияният мъж е задържан за 24 часа в полицейския арест на Първо РУ на МВР-Пловдив. Едно денонощие в ареста на Пето РУ-Пловдив пък прекара 35-годишен шофьор от село Крумово, спипан в неделя около 21,15 часа зад волана на лек автомобил „Опел”.  Срещу извършителите са образувани бързи производства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " Неприлично пиян с „Опел” помете три метални гаража в Пловдив"}
{"url": "https://trud.bg/%d0%bf%d0%b0%d1%82%d0%be%d0%bb%d0%be%d0%b3%d0%b8%d0%b8%d1%82%d0%b5-%d0%bd%d0%b0-%d0%bd%d0%b5%d0%b4%d0%be%d0%bf%d1%83%d1%81%d1%82%d0%b8%d0%bc%d0%be%d1%82%d0%be/", "text": "Престъплението с непълнолетен убиец и жертва-дете в бургаския кв.“Меден рудник“, както и последвалите реакции в обществото, са патология с такъв обхват, че на човек не му остава друго освен въздишката на безпомощния.  Нелепата в абсурдността си трагедия превърна в гореща дискусионна тема „личностите“ на участниците в нея – насилника Иван и погубената Никол.  Той е 15-годишен, слабоумен или както сега с евфемистична предвзетост наричат изоставащите в развитието си индивиди – „дете, със специални образователни потребности“. Тя е едва на 11, отлична ученичка, свири в училищния оркестър. Той живее в един от онези многолюдни бордеи – блокове в някогашните социалистически комплекси. Porca miseria! Тя – в центъра на курортния град. Ивановата майка е чистачка, бащата – пенсионер, живее под прага на бедността. Никол е от заможно семейство, бащата добре припечелва в Лондон, отрупва дъщеря си с подаръци, води я на екскурзии в чужбина. Петнадесетгодишният Иван бил с акъла на 6-7 годишно дете, играел на гоненица с малките в махалата, по-големите му се подигравали, а най-големите го биели. Той е бавно развиващ се, докато тя е акселерат. Криминалистите твърдят, че на пръв поглед им се видяла 16-20 годишна. Освен ранозрейка физически, и в социално отношение се развива изпреварващо – с 3000 контакта в електронната мрежа води бурна комуникационна дейност. Което предполага словесна активност. Докато Иван се изразява оскъдно, „с прости изречения“, според надеждното свидетелство на магазинерка в кварталната бакалия. Той бил много добро момче, на мравката път сторвало, помагало на комшиите, според уверенията на майката. А Никол била „много, много чувствителна, срамежлива и добра“, споделя баща й. Е, приумицата на чий зъл гений ги срещна тия полюси?  Без намеса свише ги събира социалната мрежа. Засичат се двамата по трасето и се срещат – първо на сгледа, после – повторно и фатално. Че каква допирна точка са намерили, какъв общ език? – недоумява консервативният наблюдател. Апропо, свидетели твърдят, че семплото общуване на Иван гравитирало около непосредственото „как си“… Общ език ли? Само който не е чувал „разговор“ между тийнейджъри в кварталната градинка, може да изръси подобен израз. За разговор  и дума да не става. Тук имаме една аудио среда, в която се обменят звуци. Предимно възгласи, възклицания, подвиквания и пр. Така че, малкото думи в словесния арсенал на Иван не правят впечатление. Това е нормалното. Ненормално е, ако цитира сонет на Шекспир, тогава е луд за връзване, асоциален тип. Така че чувствителната Никол въобще не се е усъмнила в неговата адекватност. Къде е родителският надзор? – е следващият вулканичен изблик по форумите.  Нехайни, безотговорни родители оставят децата си на произвола на социалните мрежи. В дадения случай едната майка надали и знае, че синът й развива подобна дейност при положение, че го влече все още  жмичката с дечурлигата (Даже след убийството той играл на криеница и гоненица“, обявил служебният защитник на обвиняемия). А майката на момичето не била навлязла достатъчно в дебрите на фейсбука, че да угади с какъв размах се подвизава във виртуалното дъщеря й.  С този проблем са безпомощни да се справят далеч по-просветени и загрижени родители, а камо ли люде, които чуват за някакви си там хипотетични опасности от медиите. И автоматично се отива по-нататък с пороците на младежта. Дрогата ги е сдушила двамата. Нам кой си чул как на срещата им тя споменала за нещо по-така, а друг пък настоява за ритуално  наргиле. Пък близките и от двете страни се кълнат, че децата изобщо не пушели… След като и това подозрение остава съмнително, любовта от пръв поглед – под въпрос, несъвместимостта им –обяснима, то тогава избива клапата: „Убий психопата, за да не те изпревари той!“ Примерно, следният коментар под новината за убийството в „Труд“: „Този екземпляр е по-опасен с апатичното си поведение от обикновените агресивни престъпници. Агресията си личи отдалече и човек има шанс да се защити.  Апатията е като блато. Ще те заколи без да му мигне окото. Без угризения и без дори да осъзнава, че отнема човешки живот.“ Зоркото око съзряло и зад апатия угрозата на жестокостта. Докато учителката Христина Шиндова на страницата си във фейсбук гръмко удари гонга: Зверски опасни! „Вие давате ли си сметка за какво става въпрос? Колко много деца и хора със СОП има, които се „интегрират“ и си ходят без проблеми сред нас. А ако тия хора не са достатъчно изследвани  и не се занимават достатъчно с тях, те са зверски опасни! Спрете с „приобщаващото образование“! Върнете специалните градини и училища и пансиони за тези деца! Това е опасно за бъдещето на тази планета! Осъзнайте се!“ Последва експлозия в мрежовото пространство, което нали все се „взривява“. Понеже призивът е отправен не от друг, а от учителка в детска градина за деца със специални потребности. И то такава, която според колегите й се справя добре с работата си и децата я обичат. Щели да я наказват, нарушила либералното благоприличие… Сюжетът започва от социалната мрежи, пресича терените на поколенческата психология , криминалистиката, съдебната система и се завръща в социалната мрежа, докато темата се изчерпи. Това става бързо. Бавно, трудно, мъчително до невъзможност за обществото ни е да се справи с патологиите си. Задоволява се да ги нищи с мазохистично настървение. Което също е патология. Заздравяването на този запуснат организъм означава  петнадесетгодишните Ивановци със забавено развитие да живеят внимателно обгрижвани и наблюдавани в семейството и в училище, енергията на подрастващите Николети да бъде внимателно насочвана извън изкушенията на повърхностното й изразходване, критичната маса на цялото гражданско общество внимателно да се заеме със систематично просвещение за злоупотребите с модерните технологии във всичките им разнородни проявления и пр. Все усилия  възможни, които на спечената местна почва изглеждат неосъществими като утопии. Някакъв мъдрец беше отбелязал, че границата между реалното и нереалното е недопустимото. Все повече и повече признаци сочат, че на тази граница сме се установили трайно. На недопустимото. От която и гледна точка страшният случай в „Меден рудник“ е такъв, граничен. Реалното и виртуалното се срещат в недопустимото, в което няма норми, правила, закони. То е необятно и неконтролируемо като социална мрежа.", "date": "2017.08.28", "title": " Патологиите на недопустимото\t\t\t"}
{"url": "https://trud.bg/%d0%bb%d1%8e%d0%b1%d0%be%d0%bc%d0%b8%d1%80-%d0%ba%d1%8e%d1%87%d1%83%d0%ba%d0%be%d0%b2-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%b8%d0%bd%d1%81%d1%82%d0%b8%d1%82%d1%83%d1%82-2/", "text": "– Това посещение е достатъчно логично. Предстоящото председателство на Съвета на ЕС придава институционална тежест на България и е естествено редица страни, членки на ЕС, да потърсят предварителни консултации и подкрепа за свои позиции и интереси. Затова Макрон посети трите страни от следващата тройка, председателстваща Съвета в периода януари 2017 – юни 2018 г.: България, Австрия, Румъния. Не е случаен и фактът, че предишната подобна визита (а и на мнозина други европейски лидери, както и на американския президент) стана преди десет години – около присъединяването на България към ЕС, когато всички се интересуваха какви позиции ще заеме тя по дневния ред на Съюза и търсеха нейното партньорство. Избледняването на външнополитическото присъствие на страната впоследствие я направи не толкова интересна дестинация. – Макрон обяви амбициозна програма за реформи в ЕС, за която той се нуждае от колкото се може по-широка подкрепа – и очевидно това беше основната цел на визитата. Той търсеше да хвърли мостове към Източна Европа – при все по-нарастващата взаимна фрустрация във взаимоотношенията между „стара“ и „нова“ Европа. При това целенасочено и избирателно – изолирайки Полша и Унгария, където той не вижда потенциал за подкрепа от техните крайно десни националистически правителства, поощрявайки постоянно критикуваните България и Румъния, заигравайки с вътрешните различия в рамките на Вишеградската четворка в опит да привлече Чехия и Словакия. – Предстоящото напускане на Обединеното кралство открива много сериозни възможности за Франция да заеме водеща позиция в ЕС и да върне френско-германския тандем начело на Съюза. Макрон ще се опита да експлоатира максимално победата си на изборите във Франция, която беше разчетена в Брюксел (може би преждевременно) като ключова за пречупване на крайно десните популистки тенденции в Европа и удар по евроскептицизма на континента. При това френските идеи обхващат практически всички основни политически проблеми на ЕС – както реформата на самия Съюз, така и укрепване на Еврозоната и изграждане на нова институционална рамка около нея, плюс реформиране на Шенген. Франция вижда сериозен потенциал и във възможността да стане безспорен лидер на ЕС в сферата на сигурността – като вече единствена ядрена държава след напускането на Великобритания, а и предвид по-ниската активност на Германия в тази област. – Да, периодът на обиколката на Макрон също не е избран случайно. Независимо, че Франция и Германия споделят редица общи виждания за задълбочаване на европейската интеграция, техните позиции и интереси съвсем не са идентични по редица въпроси. На Германия предстоят парламентарни избори през септември и естествено страната не е особено активна сега в международен план. Франция използва този период, за да консултира и си осигури подкрепата на максимален брой страни преди да седне на преговори с Германия, на които да изкристализират общите позиции за бъдещето на ЕС. – Темата за командированите източноевропейци в Западна Европа, превърнала се едва ли не в поанта на посещенията на Макрон, има преди всичко вътрешнофренски адресати. Макрон се ангажира предизборно с тежки реформи на френския пазар на труда, където ще се нуждае от сериозна подкрепа и това е своеобразен предварителен реверанс към местните синдикати преди очаквания сблъсък с тях. Самата тема е достатъчно нееднозначна: от едната страна е позицията на западноевропейските страни, че осигуряването на командированите работници върху по-ниски източноевропейски заплати представлява социален дъмпинг, от другата – настояването за свободен достъп до общия пазар на труда от Източна Европа. Още при самото си приемане „Директивата Болкенщайн“, либерализираща пазара на труда в ЕС, бе наречена от мнозина „директива Франкенщайн“ предвид очакваните проблеми. – За България, която впрочем е във втората половина на страните от ЕС по брой на командировани работници, този проблем касае основно шофьорите на тежкотоварни автомобили – за разлика от Полша, която е основният източник на командировани „полски водопроводчици“, т.е. строителни работници. Като и на българска територия се възпроизвежда противоречието „социални права срещу бизнес интереси“. Между другото, България далеч преди влизането си в ЕС провежда подобна държавна политика спрямо собствените си дипломати, които получават валутни командировъчни по време на мандата си в чужбина, но осигуровките им текат върху български заплати. – За да се извлекат стратегически ползи е необходимо да са ясни стратегическите цели. Иначе казано, България трябва максимално да се възползва от възможностите, които председателството на Съвета на ЕС открива за активно външнополитическо участие и да формулира, аргументира и отстоява свои приоритети и интереси, които да са значими за целия Съюз и по които да се съгласуват общоевропейски подходи и политики. С други думи – хоризонтът на българските външнополитически инициативи трябва да отива отвъд датата 30 юни 2018 г., когато приключва нашето председателство.  Безспорно в двустранен план един активен политически диалог и развито икономическо сътрудничество с влиятелна страна като Франция би било много позитивно за България. Но това зависи до голяма степен от българската активност. Макрон заяви подкрепа за присъединяването на България към т.нар. „чакалня“ на Еврозоната, т.е. ЕРМ-2, както и за присъединяването на страната към Шенгенското пространство. Самата философия на реформите на ЕС, които френския президент отстоява, предполага първо консолидация и едва след това разширяване на съответните формати. И не случайно той обеща на България членство в един „обновен Шенген“ – което в превод от дипломатическия език означава „присъединяване, но не сега, а когато му дойде времето“, т.е. след реформата на Шенген. – В геополитически план България би могла да бъде сериозен партньор на Франция в разработването на идеите за европейска система на сигурност, чието осъществяване набира сериозна скорост предвид Брекзит и напрежението, създадено в НАТО от някои позиции и изказвания на американския президент Тръмп. България е тази държава в ЕС, която се намира в непосредствена близост до конфликтите както в Близкия Изток, така и в пост-съветското пространство. Тя е една от страните, които първи поемат натиска на бежанската и миграционна вълна – като външна граница на ЕС. Нестабилността на Западните Балкани, международния тероризъм, рисковете от радикализация на исляма – това са все фактори, които имат пряко отношение както към сигурността на България, така и към стабилността на Европа. Затова в интерес на България е активно да се включи във формулирането на новите концепции за сигурност на континента, разработвайки и предлагайки подходи, гарантиращи националната сигурност. Акцентите от срещата на Макрон с президента Радев подсказва, че френската страна също има такива очаквания.   Любомир Кючуков е роден на 14 юни 1955 г. в София. Завършва Московския държавен университет за международни отношения, а по-късно специализира в университета „Джорджтаун” във Вашингтон. Дипломат от кариерата. Бил е заместник-министър на външните работи и посланик на страната ни в Лондон. Понастоящем е директор на Института за икономика и международни отношения. Владее английски, руски, румънски, френски и италиански език.", "date": "2017.08.28", "title": " Любомир Кючуков, директор на Института за икономика и международни отношения, пред „Труд“: Можем да сме партньор с Франция в европейската система за сигурност"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%bf%d0%bb%d0%be%d0%b2%d0%b4%d0%b8%d0%b2%d1%87%d0%b0%d0%bd%d0%b8%d0%bd-%d0%be%d1%82%d0%ba%d1%80%d0%b0%d0%b4%d0%bd%d0%b0%d0%bb-%d0%bd/", "text": "Извършител на кражба бе задържан за срок до 24 часа във Второ РУ в Пловдив. Полицейската мярка е взета срещу 36-годишен местен жител, който отмъкнал над 2000 лева от касата на заведение в района на гребния канал в града под тепетата. Работата по образуваното досъдебно производство продължава.", "date": "2017.08.28", "title": " Арестуваха пловдивчанин, откраднал над 2000 лв. от касата на заведение край гребния канал"}
{"url": "https://trud.bg/%d0%be%d1%82%d1%87%d0%b8%d1%82%d0%b0%d1%82-106-%d1%80%d1%8a%d1%81%d1%82-%d0%bd%d0%b0-%d1%82%d1%83%d1%80%d0%b8%d1%81%d1%82%d0%b8-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be-%d1%82%d1%8a/", "text": "Туристите във Велико Търново се увеличават, а отчетеният ръст достига 10,6%. Това сочи статистиката на Регионалния исторически музей за посещенията в обектитепрез седемте месеца на 2017 г. спрямо същия период през 2016 г. Въпреки тежката зима и продължителния период с отрицателни температури и обилни снеговалежи, за времето от януари до юли /вкл./ тази годинамузеите са били разгледани от 256 078 души спрямо 228 927туристи за първите седем месеца на 2016 г. Новите туристически атракции, добрата грижа за паметниците на културата, богатият календар с многообразие от фестивали, концерти, изложби, пленери са основните фактори както за цялостния ръст, така и за увеличаването на престоя на гостите на Велико Търново, обобщи Даниел Панов. Той подчерта, че Община Велико Търново работи по цялостна концепция за развитие, а цифрите са най-доброто доказателство за постиганите резултати. 5% ръст на клиенти отчитат и от хотелиерския и ресторантьорския бранш. Това съобщи председателят на регионалната структура на асоциацията на хотелиерите и ресторантьорите Стефан Дойчев. Добрите показатели бяха потвърдени и от Иво Стайков – мениджър на голяма хотелска верига. Сред музейните обекти крепостта Царевец остава най-посещавана през седемте месеца. На второ място са уникалните средновековни църкви и Констанцалиевата къща в Арбанаси. Следват Мултимедийниятпосетителски център „Царевград Търнов“ и храмът „Свети Четиридесет мъченици“. Във всеки от музейните обекти е отчетен ръст на туристите. 97 593 от пълнолетните туристи, разгледали музеите за гореописания период, са били чужденци. Мнозинството от тях са от Европа. На първо място са румънците, следвани от британците, германците, французите и испанците, италианци, австрийци, руснаци и др. Около 13% от всички чуждестранни туристи са от Северна Америка, подобен дял са и посещенията на гости от азиатските държави. Над 1700 туристи са пристигнали от далечна Австралия. 86136 са били българските граждани, разгледали музейните резервати и експозиции за седемте месеца. От всички 256 078 посетители 55 560 са ученици, 8323 – студенти, а 8457 – деца на възраст до 7 години. Богатият културен календар във Велико Търново има своето голямо значение за туристическия ръст, поясниха директорът на дирекция „Култура, туризъм и международни дейности“ Нелина Църова и управителят на общинската туристическа агенция „Царевград Търнов“ Борислав Йорданов. ІІ Летен сезон на българските оперни театри „Сцена на вековете“ тази година е с рекордна продължителност от 2 месеца –на сцената на Царевец оперните състави от Варна, Стара Загора, Пловдив, Русе, Бургас и трупата на великотърновския театър представят най-добрите си заглавия. Всяка от постановките се радва на голям интерес, а до момента публиката е надхвърлила 10 000 души. Голям интерес предизвика Международният фолклорен фестивал, чието двадесето издание събра във Велико Търново 400 изпълнители от три континента. Велико Търново се прочу също със „Старопланински събор Балкан Фолк“, както и с Национален фолклорен събор „Болярска среща“, част от който бе най-голяма автентична сватба, по време на която близо 5000 гости от цяла България се премениха с народни носии. Туристически интерес предизвикват също поредицата от гостуващи концерти и оперни постановки в Летния театър и Двореца на културата и спорта „Васил Левски“, VІІІ Летен фестивал за класическа камерна музика “Arbanassi Summer Music”, дори и новата игра на Царевец – „Средновековни криминални загадки“, продължаваща цяло лято. „За пръв път сме в България и Велико Търново. Това, което виждаме, ни кара със сигурност да се върнем отново, при това – с голямо удоволствие“, споделя френското семействоРишар, което разглежда крепостта Царевец. Чужденците са от Бордо и пристигнали у нас преди десет дни. Разгледали Варна, след което се отправили на посещение в старопрестолния град. „Природата и уникалното разположение на Велико Търново ни впечатлиха много. Царевец е много мащабен по своите размери защитен комплекс, запазен от Средновековието. Били сме на много места по света, но тук, във Велико Търново, придобиваме много ясна представа за характера на крепостите“, споделя ПатрисРишар. Той като оценява положително грижите за архитектурно-музейния резерват. Много силно впечатление на  семейството правят също Самоводската чаршия и представените там автентични старинни занаяти, средновековната църква „Свети Четиридесет мъченици“ и Мултимедийният посетителски център. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " Отчитат 10,6 %  ръст на туристи във Велико Търново"}
{"url": "https://trud.bg/%d1%82%d1%80%d0%b8-%d0%b0%d0%b1%d0%b8%d1%82%d1%83%d1%80%d0%b8%d0%b5%d0%bd%d1%82%d0%ba%d0%b8-%d0%be%d1%82-%d1%81%d0%bb%d0%b8%d0%b2%d0%b5%d0%bd-%d1%81-%d0%bd%d0%b0%d1%86%d0%b8%d0%be%d0%bd%d0%b0%d0%bb/", "text": "Три абитуриентки от Сливен получиха почетното отличие на просветното министерство „Национална диплома“ за завършеното си средно образование. Аделина Федрина, Мартина Недкова и Мария Вълева са сред 28-те си връстници в цялата страна, които са удостоени с това признание за пълното си отличие и изяви в областта на науката, културата, техниката и спорта. Аделина и Мария са завършили Профилираната природо-математическа гимназия „Добри Чинтулов“ в Сливен.  Аделани е лауреат на националните олимпиади по английски език и по история и цивилизация през учебната 2016/2017 година. Мария е лауреат на националната олимпиада по английски език през същата учебна година. Мартина е била възпитаник на Профилираната гимназия с преподаване на западни езици „Захарий Стоянов“ в областния град. Тя има присъдени сертификати Goethe-Zertifikat, TestDaF, First Certificate in English. Изявените бивши гимназистки получиха националните си дипломи от областния управител Чавдар Божурски, кмета на Сливен Стефан Радев и началника на Регионалното управление на образованието Бисерка Михалева. Това стана на церемония в РУО, на която присъстваха директори и учители, родители, просветни инспектори.", "date": "2017.08.28", "title": " Три абитуриентки от Сливен – с национална диплома за завършено средно образование"}
{"url": "https://trud.bg/%d0%be%d1%81%d1%82%d0%b0%d0%b2%d0%b0%d0%bc%d0%b5-%d0%b8-%d0%b1%d0%b5%d0%b7-%d0%be%d1%84%d0%b8%d1%86%d0%b5%d1%80%d0%b8/", "text": "Ако не засадим домати или краставици, ще си внесем. Ако отбранителната ни индустрия е слаба, ще си купим танкове и самолети. Български офицери обаче, няма как. Особено, ако упорито пренебрегваме обективните обстоятелства и военната експертиза. Точно това сториха нашите политици в годините назад и днес се налага да правят фокуси със законите и правилниците, за да не бъде обезглавена армията ни. От една страна се полагат огромни усилия за задържане на офицерския състав, а от друга – за попълване на празните курсантски скамейки. Само преди няколко дни от Министерството на отбраната признаха писмено, че промените в Кодекса за социално осигуряване, които утежниха режима за пенсиониране в армията, са направени без да се приемат аргументите на военнослужещите. Т.е., позицията на военната експертиза е останала без последствия. При тези обстоятелства, продължават от министерството, се налага преизчисляване на елементите на модела за кариерно развитие на офицерите. За този фокус става дума. Първо политиците променят КСО и удължават минималния срок за военна служба (от 20 на 27 години), даващ възможност на военнослужещите да придобият право на пенсия. Второ, като разбират, че са сбъркали, променят Закона за отбраната и Въоръжените сили и премахват изискването за максимален срок за престояване в звание и длъжност. Това налага промяна на правилника за прилагане на закона, което всеки момент трябва да направи правителството. Според някои това е усъвършенстване на кадровия модел във Въоръжените сили. Според други, както е посочено в становище на Конфедерацията на обществени организации от сигурността и отбраната, се губи механизмът за регулиране броя на военнослужещите в различните военни звания. От министерството признават значимостта на този механизъм, но при условие, че системата е в покой. А тя от години, не е. Т.е., нямаше да има нужда от тези фокуси, ако всички места за офицери са попълнени, а самите офицери не са ориентирани към напускане на въоръжените сили. И ако на входа нещата не бяха тревожни. Прогнозите на министерството показват, че очакваният ефект от попълването на длъжностите за младши офицери може да се постигне след 4-7 години. Това е на теория. Действителността обаче показва, че в Националния военен университет „Васил Левски“ е обявен втори прием за курсанти, защото 98 от местата не са попълнени. Както твърдят от учебното заведение, расте процентът на отпадналите по медицински причини. През 2015 г. разделилите се по тази причина с мечтата си да станат офицери са 25 на сто от кандидатите, през 2016 г. – 30 на сто, а през тази – 37 на сто. Като прибавим и тревожния факт, че випускът, който завърши, е най-малкият за последните 20–30 години, само 53-ма лейтенанти, става ясна картинката на входа на армията. На изхода нещата, в резултат на промените на законите по познатия ни принцип „на парче“, също са проблемни. Поради това, както твърдят и от министерството, при старшите офицери се наблюдава бързо достигане на длъжности, които изискват военно звание полковник или капитан I ранг. И това е, колкото и парадоксално да звучи, в ущърб на най-кадърните. В коментара на министерството към предложените промени на правилника се посочва: „Когато пределната възраст за военно звание се постигне преди достигане на минималното изискване за военна служба – 27 години, и минимална възраст от 53-55 години, заложени в КСО, се налага освобождаване от военна служба на тези офицери, които са се издигали бързо в кариерата си.“ Очакванията са, че премахването на разпоредбата за минимален срок за престояване в звание и длъжност, ще спаси ситуацията, т.е. ще предпази от уволнение голяма част от старшите офицери. В коментара на министерството към промените в правилника се посочва, че се налага търсенето и прилагането на подходи за ликвидиране на последствията от такива външни въздействия, които са довели до липсата и до отлива на голям брой военнослужещи от всички категории. Източникът на външните въздействия е известен. Това е законодателната власт. Тя променя законите. И в този случай без да се съобрази с професионалната военна експертиза. През 2015 г. тогавашният главен инспектор на МО генерал-майор Петър Петров признава, че вижданията на командирите на видове Въоръжени сили са за запазване на съществуващия модел за пенсиониране на военнослужещите. И неговото мнение е същото. Но след като държавното ръководство смята друго, военните не успяха да направят нищо. Системата бе променена. Така се стигна до днешния тревожен въпрос „Оставаме ли и без офицери?“ И доколко слаломиране между законите и правилниците е трайно решение.   Промените в закона и правилника може да закрепят донякъде положението на изхода, т.е. да задържат старшите офицери. На входа обаче са необходими радикални решения. Висшето военно командване е категорично, че трябва сериозно увеличение на заплатати в армията. Засега политиците са на вълна обещания и отлагания до следващия бюджет. По всичко личи, че трябва да се пипне и военното образование, от гледна точка на по-широката му приложимост. И на атрактивност, и перспективност, разбира се.", "date": "2017.08.28", "title": " Оставаме и без офицери?!\t\t\t"}
{"url": "https://trud.bg/%d1%82%d0%b8%d0%bb%d1%8a%d1%80%d1%81%d1%8a%d0%bd-%d0%b2%d0%b0%d1%88%d0%b8%d0%bd%d0%b3%d1%82%d0%be%d0%bd-%d1%89%d0%b5-%d0%bf%d0%be%d0%b4%d0%b4%d1%8a%d1%80%d0%b6%d0%b0-%d0%bc%d0%b8%d1%80%d0%b5%d0%bd/", "text": "Държавният секретар на САЩ Рекс Тилърсън заяви, че изстрелването на три балистични ракети от Северна Корея е провокация, но добави, че Вашингтон ще продължи да се стреми към мирно решаване на проблема, предаде Ройтерс. „За нас това е провокация срещу САЩ и съюзниците ни. Ще продължим кампанията си на мирен натиск, работейки със съюзници, работейки и с Китай, за да видим дали можем да доведем режима в Пхенян на масата за преговори“, каза Тилърсън в интервю по телевизия Фокс нюз. В същото интервю той засегна и темите за Афганистан и борбата с тероризма. За Афганистан той каза, че САЩ ще останат там, докато талибаните не започнат преговори с Кабул, предаде ТАСС. Той заяви, че президентът Доналд Тръмп е предоставил на министъра на отбраната Джеймс Матис широки правомощия за определяне на числеността на американските войски в Афганистан и за разширяване на пълномощията на командването там, за да взема то самостоятелни решения. Тилърсън добави, че ще има съществено изменение на американската стратегия в Афганистан и целта е да се изпрати на талибаните ясен сигнал, че САЩ ще продължават да воюват заедно с правителствените сили и силите за сигурност на Афганистан. Необходимо е талибаните да започнат взаимодействие с афганистанските власти в процеса на примирие и създаване на ефективно ръководство на страната в бъдеще, допълни той. Тилърсън потвърди, че САЩ престават да си поставят краен срок и ограничения в числеността на войските си в Афганистан, а ще действат в зависимост от конкретните обстоятелства. За борбата с тероризма Тилърсън заяви, че по този въпрос в Белия дом няма разногласия, предаде ТАСС. „Целта е да се направи така, че терористите да не могат да осъществяват нападенията си и по този въпрос не виждам никакво разделение“, каза Тилърсън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " Тилърсън: Вашингтон ще поддържа „мирен натиск“ върху Пхенян"}
{"url": "https://trud.bg/%d0%bd%d0%be%d0%b2-%d0%bf%d0%be%d0%b6%d0%b0%d1%80-%d0%bf%d0%bb%d0%b0%d0%bc%d0%bd%d0%b0-%d0%ba%d1%80%d0%b0%d0%b9-%d1%81%d0%b5%d0%bb%d0%be-%d0%b2%d0%bb%d0%b0%d1%85%d0%b8-%d0%b2-%d1%80%d0%b0%d0%b9%d0%be/", "text": "Над сто служители на пожарната служба и горските стопанства останаха през нощта да наблюдават огнищата на пожара в Пирин, по източното било на Кресненското дефиле. Ново запалване на гората в района на село Влахи снощи е прераснало във върхов пожар тази сутрин, предаде  . Огънят се е пренесъл от загасено огнище към здравата част на гората. Екипи и техника бяха пренасочени незабавно към него. Няма пряка опасност за къщите в селото. Овладян е пожарът над главен път Е-79, в района на Османска чешма, близо до големия тунел в Кресненското дефиле, който вече е осветен. В момента се прави обход на трудния и скалист терен, за да се прецени дали да се изгражда нова полоса. Екипи на ЧЕЗ обходиха вчера целия периметърът на пожара. Възстановено е подаването на ток към всички населени места, пострадали от огън – Мечкул, Сенокос, Стара Кресна и Остава. „Спряно е обаче електрозахранването към къщите, чиито инсталации са изгорели от огъня, за да не се стигне до къси съединения, уточни Борислава Луканова от ЧЕЗ“. Тази сутрин кризисният щаб одобри плана за действие и акцията по гасенето започна е 6 часа. Очакванията са днес огнищата да бъдат напълно овладени. Най-големият пожар в Пирин е унищожил над 16 хиляди декара гора и ниска растителност, както и много животни. Изгорелият почвен слой е 10 сантиметра, Прогнозните щети от неусвоена дървесина са з стотици хиляди левове. 5 милиона лева ще струва почистването на изгорелите територии и залесяването.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " Нов пожар пламна край село Влахи в района на Кресненското дефиле"}
{"url": "https://trud.bg/%d0%be%d1%81%d0%b5%d0%bc-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d1%81%d0%b2%d0%bb%d0%b8%d1%87%d0%b0%d0%bd%d0%b5-%d0%b2-%d0%b7%d0%bb/", "text": "При свлачище в златна мина в централната част на Буркина Фасо са загинали осем души, предаде АФП. „Инцидентът се е случил в събота в мина „Нагрире“, оставяйки осем души мъртви и петима леко ранени“, заяви кметът на близкия град Гого Бернард Буда. Мъртвите са били погребани на място, а ранените са закарани в болница. Свлачището се случва след обилни дъждове, продължили няколко дни в региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " Осем души са загинали при свличане в златна мина в Буркина Фасо"}
{"url": "https://trud.bg/%d0%bd%d0%b0%d0%b2%d0%be%d0%b4%d0%bd%d0%b5%d0%bd%d0%b8%d1%8f-%d0%bf%d0%b0%d1%80%d0%b0%d0%bb%d0%b8%d0%b7%d0%b8%d1%80%d0%b0%d1%85%d0%b0-%d1%85%d1%8e%d1%81%d1%82%d1%8a%d0%bd-%d0%b7%d0%b0%d1%80%d0%b0/", "text": "Спасителните екипи оказват помощ на хиляди попаднали в клопката на природното  . Синоптиците предупреждават, че лошото време ще се задържи в региона в продължение на няколко дни. До момента най-малко двама души са   следствие на бурята. В Хюстън са паднали над 50 л. дъжд на кв. м. за последните 24 часа, предаде  .         Предупреждението от Националният център по метеорология бе категорично: „случващото се е безпрецедентно с неясни последствия, които надминават всичко, което сме преживявали до момента“. Валежите се очаква да продължат. Властите съветват жителите да се качат по покривите на жилищата. Полицията призовава тези, които притежават лодки да се включат в мащабните спасителните операции.         Конгресният център в Хюстън отвори врати за пострадалите, но властите отправиха посланието жителите да останат по домовете си, тъй като именно там е най-безопасно. Местни медии информират, че в южната част на града има множество изоставени автомобили и преливащи шахти. По телевизиите могат да се видят кадри на улици, преобразени в реки. В неделя проливните дъждове в четвъртия по големина град в Щатите доведоха до затваряне на стотици пътища, някои от които са под около три метра вода. Две летища в Хюстън отмениха всички пътнически полети до второ нареждане. Съобщава се и за евакуирани болници. Междувременно една от най-големите рафинерии в страната, която се намира именно в пострадалия район спря работа. Президентът Доналд Тръмп ще пътува до мястото на природното бедствие като говорителят на Белия Дом Сара Хъкъби Сандърс посочи, че засегнатите „продължават да са в мислите и молитвите ни.“                     Губернаторът на Тексас Грег Абът обяви, че в региона са мобилизирани три хиляди войници от националната и щатската гвардия. Абът също подчерта важността на това гражданите да избягват да шофират в създалите се условия с изгледите продължаващите дъждове да донесат още повече наводнения.             АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " Наводнения парализираха Хюстън заради урагана „Харви“"}
{"url": "https://trud.bg/%d0%bd%d0%b0%d0%b4-200-%d0%b4%d1%83%d1%88%d0%b8-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d1%85%d0%b8%d0%bc%d0%b8%d1%87%d0%b5%d1%81%d0%ba%d0%b0-%d0%bc%d1%8a%d0%b3/", "text": "Стотици туристи получиха медицинска помощ, след като плаж на южното британско крайбрежие беше евакуиран заради „химическа мъгла“. В болница са лекувани над 230 души със затруднено дишане, сълзене на очите и повръщане. Туристите разказали, че са пострадали от изтичане на хлор. Очевидец обяснил, че изведнъж всички на плажа се почувствали зле и той опустял. Изневиделица в ясния слънчев горещ ден се появила мъгла и се усетил силен мирис на хлор. Мъглата изглежда е дошла откъм морето, но източникът й не е установен, заяви полицията и отправи предупреждение към жителите на околността да държат прозорците затворени.         АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " Над 200 души в болница след „химическа мъгла“ във Великобритания\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%be%d1%82%d1%81%d1%82%d1%80%d0%b0%d0%bd%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%80%d0%b0%d0%b7%d0%bb%d0%b8%d0%b2%d0%b0-%d0%be%d1%82/", "text": "Започва отстраняването на разлива от гудрон в Русе. Очаква се до приключване на проекта по закриване на сметището тези локални огнища да изчезнат напълно, предаде  . Течът на нефтения отпадък се намира до старото сметище. Живеещите в района се безпокоят, че ще избие всеки момент. „Той тече като се стопли времето и тръгва по канала. И миризма ще има със сигурност”, посочи Александър Александров. Хората си спомнят с ужас лятото преди три години, когато от високите температурите гудронът беше избил от сметището и залял района като река. Процесът на   и закриване на старото сметище все още не е приключил. Според строителите замърсяването с гудрон е било един от най-тежките проблеми за решаване, тъй като там са складирани близо 7000 тона. „Основните депа – източници са консервирани, ликвидирани, обработени, неутрализирани. На едно-единствено място се е появил един локален участък с минимално изтичане на гудрон,  от около 5-6 квадрата замърсена площ. На фона на това, което беше в началото  мога да твърдя, че това е капка в морето”, коментира Пламен Петров, представител на фирмата-изпълнител. Василена Николова, гл.инспектор в общински отдел „Екология“, заяви, че община Русе осъществява контрол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.28", "title": " Започва отстраняването на разлива от гудрон в Русе"}
