{"url": "https://trud.bg/%d0%b4%d0%b5%d0%b7%d0%b5%d1%80%d1%82%d0%b8%d1%80%d0%b0%d0%bb%d0%b8%d1%8f%d1%82-%d1%81%d0%b5%d0%b2%d0%b5%d1%80%d0%bd%d0%be%d0%ba%d0%be%d1%80%d0%b5%d0%b9%d1%81%d0%ba%d0%b8-%d0%b2%d0%be%d0%b9%d0%bd%d0%b8/", "text": "Севернокорейският войник, който дезертира и избяга в Южна Корея миналата седмица, вече е в съзнание и няма опасност за живота му. Това съобщиха от лекуващия го екип, информира Korea Herald. Беглецът беше прострелян пет пъти от преследващите го войници докато минаваше през демилитаризираната зона. Той изпадна в безсъзнание и бе изтеглен през последните няколко метра от южнокорейски военни. „Пациентът е в съзнание и ще живее“, обяви един от лекарите. По думите му войникът показва белези на депресия, предизвикани най-вероятно от раните и стреса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " Дезертиралият севернокорейски войник ще оживее въпреки огнестрелните рани (ВИДЕО)"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%87%d0%b5%d1%82%d0%b2-2/", "text": "Родният град на македонския премиер Зоран Заев Струмица бе избран за домакин на първото съвместно заседание на правителствата на България и Македония. Рано сутринта днес Борисов и Заев ще разговарят на четири очи, а след това ще започне пленарно заседание. Очаква се да бъдат подписани девет документа за двустранно сътрудничество в областта на външната политика, инвестициите, енергетиката, отбраната, туризма, телекомуникациите, инфраструктурата и реакцията при бедствия. Началникът на отдел „Защита на природата” към Главна дирекция „Околна среда” на Европейската комисия Никола Нотаро показал явната си връзка с организациите от коалицията „За да остане природа в България”. Това станало на среща във вторник в София, на която имало представители от различни неправителствени и браншови организации, разказаха пред „Труд” участници в дискусията.   Футболната звезда Мартин Петров е сезирал Софийска градска прокуратура за източени без негово знание 3,8 милиона лева от банковите му сметки в „УниКредит Булбанк” АД. Писмото е заведено тази година на култовата дата 17 ноември, напомняща ни за паметната победа над Франция (2:1) на „Парк Де Пренс”.  „Да, за съжаление тази афера е факт – каза Мартин Петров за „Труд”. – Не мога да повярвам, че подобно грабителство може да се случи и то в държава от Европейския съюз. Незабавно да се договорят мерки за обезопасяване на язовир „Бели Искър”. Това нареди вчера премиерът Бойко Борисов на трима от министрите си и на кмета на София. Борисов добави, че е получил сигнал от главния прокурор Сотир Цацаров за състоянието на водоема и неясноти кой трябва да го стопанисва.  Всеки втори язовир в страната не е напълно изряден, посочиха вчера от Върховната административна прокуратура (ВАП) и представиха подробен доклад. Проверени са общо 4390 язовира, и над 2000 от тях са в неизправно състояние или не отговарят напълно на изискванията. Интервю с топфинансиста Бисер Манолов         Правителството наваксва забавянето на тяхното унищожаване. Проблемно е и съхраняването на ракетните горива – коментар на Спирдон Спирдонов       Как работодатели и университетски преподаватели орязаха становище по повод Споразумението за свободна търговия между ЕС и Канада – анализ на Ваня Григорова     Магистратът не може да заема друга длъжност, да извършва дейност или упражнява професия извън предвидените в ЗСВ – чл. 9.3 от Кодекса за етично поведение на българските магистрати", "date": "2017.11.22", "title": " Вижте акцентите от броя на „Труд“ в четвъртък, 23 ноември 2017"}
{"url": "https://trud.bg/%d0%b7%d0%b0%d0%bf%d0%be%d0%b4%d0%be%d0%b7%d1%80%d1%8f%d0%bd-%d0%b7%d0%b0-%d1%80%d0%b0%d0%b7%d1%81%d1%82%d1%80%d0%b5%d0%bb-%d1%81%d0%b5-%d0%ba%d1%80%d0%b8%d0%b5%d0%bb-%d0%bf%d1%80%d0%b8-%d0%b1%d0%b0/", "text": "Издирван за убийство в Перник бе задържан на летище София на връщане от Италия. 31-годишният Цветан Иванов е заподозрян за разстрела на наркодилъра Робърт Величков (25 г.). Осъжданият мъж бе убит на 15 ноември към 3 часа в центъра на Перник. Според разследващи, малко преди екзекуцията Цветан Иванов загубил голяма сума пари в казино. На тръгване от игралната зала се засякъл с Робърт Величков и се скарали. Това накарало Иванов да отиде до дома си и да вземе пистолет. После открил наркодилъра и го застрелял. След убийството той си взел билет за автобус за Италия, където работела баба му. По-късно обаче решил да се предаде и се върнал в България със самолет.", "date": "2017.11.22", "title": " Заподозрян за разстрел се криел при баба си в Италия"}
{"url": "https://trud.bg/%d1%82%d1%80%d0%b5%d1%82%d0%b0-%d1%88%d0%b0%d0%bc%d0%bf%d0%b8%d0%be%d0%bd%d0%ba%d0%b0-%d0%bf%d0%b8%d1%81%d0%bd%d0%b0-%d0%be%d1%82-%d1%81%d0%b5%d0%ba%d1%81-%d1%82%d0%be%d1%80%d0%bc%d0%be%d0%b7/", "text": "Носителката на 3 златни олимпийски медала Габи Дъглас се превърна в третата гимнастичка, обвинила в сексуален тормоз Лари Насър, бившия лекар на националния отбор на САЩ. Тя се присъедини към съотборничките си Али Райсман и Макайла Марони, които разкриха, че в продължение на години докторът е злоупотребявал с тях. „През тези времена бяхме принудени да си мълчим, а някои от нещата, които преживяхме, бяха много болезнени“, заяви Дъглас. В момента Насър е арестуван и очаква присъда по обвинения в разпространение на детска порнография и сексуален тормоз на повече от 130 жени.", "date": "2017.11.22", "title": " Трета шампионка писна от секс тормоз"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b2%d1%80%d0%b0%d1%86%d0%b0-%d0%b8%d0%b7%d0%b1%d0%b5%d0%b3%d0%bd%d0%b0%d0%bb-%d1%81%d1%82%d1%80%d0%b0%d1%88%d0%bd%d0%b0-%d0%ba%d0%b0%d1%82%d0%b0/", "text": "Кметът на Враца Калин Каменов отправи апел към всички свидетели на пътнотранспортни произшествия да не остават безучастни и да подават своевременно сигнали до органите, за да бъдат наказани виновните. Повод за това стана пътен инцидент между ТИР и служебната кола на кмета на международния път Е-79. Преди 10 дни само бързата реакция на неговия шофьор ги е спасила от страшна катастрофа край село Лютидол. „Пътувах към столицата и срещу нас на спускане в участъка излезе ТИР, който изпреварваше други два ТИР-а, което беше още по-притеснително. Ние буквално спряхме на място. Буквално отбихме в мантинелата, за да не ни отнесе ТИР-ът. На сантиметри се разминахме от това ТИР-ът да ни удари“, разказа Калин Каменов по  . Водачът на тежкотоварния камион избягал от местопроизшествието. Каменов подал сигнал на тел. 112 и малко преди Враца ТИР-ът бил спрян от „Пътна полиция“. На шофьора е съставен акт, след което бил освободен. „Моят призив към всички, които може би ежедневно стават свидетели на подобни инциденти, е да не бъдат безучастни и да казват – и този път ми се размина, а да сигнализират, защото за всеки един такъв нарушител трябва да има сигнал, за да се предприемат действия за санкционирането на тези водачи, които предприемат толкова убийствени маневри, които всеки ден отнемат човешки животи“, каза кметът. От „Пътна полиция“ отказаха коментар по случая, но уточниха, че в конкретната ситуация са си свършили работата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " Кметът на Враца избегнал страшна катастрофа с ТИР край Лютидол\t\t\t"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d0%ba%d0%b0%d1%81%d1%87%d0%b8%d0%b5%d0%b2-%d0%b5%d0%bd%d0%b5%d1%80%d0%b3%d0%b8%d0%b5%d0%bd-%d0%b5%d0%ba%d1%81%d0%bf%d0%b5%d1%80%d1%82-%d0%b2-%d0%b4%d0%be%d0%ba/", "text": "В доклада на БАН за АЕЦ „Белене” има абсурдни неща, 5 или 6 „ако”. Това заяви експертът по ядрена енергетика Георги Касчиев по  . „Всеки инвеститор ще ви каже, че има ли само едно „ако”, това е боклук. Като има 5-6 такива условия, които започват с „ако”, вероятността те да се сбъднат и проектът, както казва БАН, да бъде жизнеспособен, е нула”, подчерта той. Експертът припомни, че има решение за прекратяване на изграждането на АЕЦ „Белене” и на тази основа активностите около проекта в момента му се виждат съмнителни. По думите му възлагането на доклад на БАН е грешен подход. Касчиев изтъкна също, не е показан целият доклад, а само негово резюме от 9 страници. Аварията, предизвикала радиоактивния облак над Европа и Русия в началото на октомври, няма как да е станала в ядрен реактор или в предприятие за преработка на отработеното гориво, защото тогава във въздуха щеше да има букет от радиоактивни изотопи, каза още Георги Касчиев. Информацията все още е противоречива, но се смята, че аварията е станала около 25 септември, и в началото на октомври в Европа и в Русия се регистрират завишени нива във въздуха на рутений 106, макар и под допустимите граници, обясни той. По думите на експерта за аварията има три сценария. Тя може да е станала в установка, където този радиоактивен изотоп се отделя и се пакетира, тъй като той има приложение в медицината за лечение на ракови заболявания и се затваря херметично в ампули. Може да е била и в център, където се провежда такова лечение, а третата вероятност е, ако е изгорял спътник с определено оборудване – този изотоп се използва за генериране на електроенергия, коментира Касчиев. Той припомни, че френските експерти са направили анализ на измерванията и на движението на въздушните маси и резултатът е, че вероятно тази авария е станала на територията на Русия или Казахстан. „България е достатъчно далеч от тази област, измерените нива на активност във въздуха са много по-ниски от допустимите. Но каквато и да е активност да е отделена и разнесена във въздуха в цяла Европа, тя е рисков фактор. С дъждовете ще падне на земята и ще замърси почвата. Всяка такава авария си носи своите рискове и последствия”, посочи той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " Георги Касчиев, енергиен експерт: В доклада на БАН за АЕЦ „Белене” има абсурдни неща"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd-%d0%b5-%d0%b7%d0%b0%d0%bf%d0%be%d0%b4%d0%be%d0%b7%d1%80%d1%8f%d0%bd-%d0%b7%d0%b0-%d0%b6%d0%b5%d1%81%d1%82%d0%be%d0%ba%d0%be%d1%82%d0%be-%d1%83%d0%b1/", "text": "Арестуван е заподозрян за жестокото убийство в столичния квартал „Хиподрума”, съобщи  . 46-годишният Борислав Бардаров беше открит мъртъв от негов братовчед в ателието, в което работел. Арестуваният е бивш съпруг на сегашната жена на жертвата, допълва  . Вече му е повдигнато обвинение. Според източници, причината за убийството e любовен триъгълник. Повече подробности ще бъдат оповестени утре на пресконференция. Мъжът е бил прострелян в корема, но смъртоносни се оказали порезните рани в областта на шията. Убийството е извършено по изключително жесток начин. Убитият не е от квартала, ползвал е гараж под наем като работилница. Бил и автоключар. Заради жестокостта, с която е сложен край на живота му, криминалистите допускат, че мотивът е личен. Според източници през последните месеци Бардаров имал семейни проблеми. Той многократен шампион по авиомоделизъм. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " Задържан е заподозрян за жестокото убийство в „Хиподрума”"}
{"url": "https://trud.bg/%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%b1%d0%bb%d1%8a%d1%81%d0%bd%d0%b0-%d0%b4%d0%b2%d0%b5-%d0%b6%d0%b5%d0%bd%d0%b8-%d0%bd%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b8/", "text": "Aвтомобил е блъснал две жени на столичната ул. „Околовръстен път“, в района на кв. „Кръстова вада“, съобщиха от МВР. Сигнал за инцидента е подаден към 19.00 часа. Според първоначалните данни, лекият автомобил е ударил двете пешеходки, а след това втора кола се е ударила в катастрофиралото превозно средство. Незабавно на място са насочени екипи на Пътна полиция и Спешна помощ. Двете пострадали жени са откарани за преглед в болница. Движението в района на инцидента е затруднено, осъществява се в една лента. Пътни полицаи подпомагат трафика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " Автомобил блъсна две жени на столичния Околовръстен път"}
{"url": "https://trud.bg/%d0%bc%d0%b0%d1%80%d1%82%d0%b8%d0%bd-%d0%bf%d0%b5%d1%82%d1%80%d0%be%d0%b2-%d1%83%d0%b6%d0%b8%d0%bb%d0%b5%d0%bd-%d1%81-38-%d0%bc%d0%bb%d0%bd-%d0%bb%d0%b2-%d0%be%d1%82-%d1%83%d0%bd%d0%b8/", "text": "Футболната звезда Мартин Петров е сезирал Софийска градска прокуратура за източени без негово знание 3,8 милиона лева от банковите му сметки в „УниКредит Булбанк“ АД. Писмото е заведено тази година на култовата дата 17 ноември, напомняща ни за паметната победа над Франция (2:1) на „Парк Де Пренс“. „Да, за съжаление тази афера е факт – каза Мартин Петров за „Труд“. – Не мога да повярвам, че подобно грабителство може да се случи и то в държава от Европейския съюз. Изкарах парите си в чужбина, честно и пред очите на света, но ги вложих у нас. И… ето сега какво ме застигна. Не искам повече да коментирам, моля ви. Ангажирах за мой адвокат по случая корифея в търговското право Тодор Табаков, който вече работи по разнищване на аферата. Надявам се с неговия екип да помогнат накрая да има справедливост. Друга развръзка ще е срам за страната ни.“ Мартин Петров установил измамата на 18 август 2017 г. при посещение в клон на „УниКредит Булбанк“. Тогава разбрал, че трудовият договор на назначения му от трезора личен банкер Ирина Ч.А. е прекратен още преди 10 месеца. В този период обаче уволнената служителка продължавала да предоставя на Петров информация за неговите сметки, депозити и операции. Разбира се, той не знаел за „малката подробност“, че банковите новини и извлечения са фалшиви. Шокът застигнал бившия национал малко по-късно, когато поискал официални справки за движението на парите му. Оказало се, че в периода 2007 – 2017 година без негово знание, съгласие и подпис са извършени над 450 платежни операции по 13 негови сметки. Сред тях дори теглене на пари в брой на каса в офис на банката, закриване и откриване на депозити и превеждане на суми на трети лица, които Футболист №1 на България за 2006 година не познавал. В сигнала до прокуратурата са посочени няколко имена, сред които и съпругът на Ирина Ч.А. Твърди се категорично, че тя никога не е разполагала с необходимото пълномощно, подписано по надлежния ред от нейния клиент за извършване на въпросните финансови операции. Повечето от тях са осъществени, докато футболният ас е бил извън България, ангажиран с тренировъчен процес и мачове на отборите, за които е играл. Фаталната Ирина е назначена за личен банкер на Мартин Петров от 2003 година, когато той беше част от германския „Волфсбург“. Мартин Петров афишира претенции към вътрешния контрол на „УниКредит Булбанк“. Също и затова, че не е уведомен за уволнението на въпросната служителка и не е получавал справки от трезора за движението на парите му. Той настоява да се разследва и възможността да е станал жертва на организирана престъпна група, сформирана от Ирина Ч.А. вътре в трезора. Преди да сигнализира Софийска градска прокуратура, Петров е направил в присъствието на своите адвокати, серия срещи с ръководни фактори в „УниКредит Булбанк“. Мартин Петров е от футболните идоли на България. Роден е на 15 януари 1979-а във Враца. В близо 20-годишната си професионална кариера играе като нападател за „Ботев“ (Враца), ЦСКА, швейцарския „Сервет“, немския „Волфсбург“, испанските „Атлетико“ и „Еспаньол“, и английските „Манчестър Сити“ и „Болтън“. Има 90 мача с 19 гола за националния отбор на България в периода от 1999 г. до 2011 г. Участник на Европейското първенство през 2004 г. в Португалия. Определен от медиите за Футболист № 1 на България за 2006 година. Един от „Трите коня от Каляската“, както Димитър Бербатов нарече триото лидери в последния ни силен национален отбор. Именно Берба, Мартин и Стилиян Петров бяха лицата на това поколение. Играчът с прякор Свръхзвуковия има репутацията на най-тихата звезда в родния футбол. Мартин не обича шумотевицата и минава „под радара“ на жълтите медии. Известен е като домошар и човек, който няма афинитет към мащабни бизнес начинания. Прекрати кариерата си през 2014-а и започна работа като мениджър в „Агенция Танев“. Със съпругата си Ралица и двете им дъщери живеят между София, Мадрид и Враца. Пред „Труд” от пресцентъра на трезора коментираха информацията така:  „Клиентите на банките са защитени с банкова тайна. Ако реши, клиент може да направи публични твърдения за отношенията си с банки, но ние нямаме право да предоставяме каквато и да е информация – да я потвърдим или опровергаем в медиите. В случай, че който и да е клиент оспори плащания в банката, извършваме задълбочена проверка и сътрудничим на отговорните органи”.", "date": "2017.11.22", "title": " Мартин Петров ужилен с 3,8 млн. лв.от „УниКредит Булбанк“\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0/", "text": "Не е имало сделка БСП да са кротки по време на европредседателството, а в замяна Димитър Главчев да напусне председателското място в парламента. Това заяви Цвета Караянчева по  . Опозицията е за това – да поставя управляващите в трудни ситуации и управляващите да вземат мъдри решения, никой няма да запуши устата на опозицията, допълни новият председател на Народното събрание. „Ние също имаме 95 депутати, които имат достатъчно аргументи и няма да оставят опозицията сама да говори”. Никой не е искал от опозицията да бъдат по-кротки, категорична беше Цвета Караянчева. Беше се натрупало много напрежение, Димитър Главчев имаше възможност да избира, никой нищо не му е налагал, допълни Караянчева. Той е човек с достойнство и взе своето решение, каза тя. В отговор на упреците към нея, че е много вироглава, има остър език и е много избухлива, както и че не е юрист, Караянчева заяви, че никой не може да бъде компетентен за председател на Народното събрание и винаги има какво да се учи. „Верно, аз съм машинен инженер, но знаете, че има екип от юристи, които помагат на НС, имаме много добър правен отдел, имаме добри референти, имаме колеги юристи, които във всеки един момент са на разположение. В крайна сметка човек не може да знае всичко и човек се учи. Относно моя характер, мисля, че за тези 6 месеца показах, че мога да преглътна емоцията си. Ще се опитам да продължа в същия дух, защото председателят трябва да бъде пръв сред равни. Ще се опитам да бъда повече равна, отколкото първа и да внасям спокойствие в залата. Всеки има право да се изказва, защото ние сме 240 народни представители и всички имат зад гърба си много избиратели и, ако запушиш устата на един, това означава, че не даваш възможност на избирателя да каже какво мисли, а народният представител е там, за да казва какво мислят хората в региона, какво искат да се промени. Ще се опитам да не допускам личностни нападки, но човек никога не може да се закълне в нещо на 100%. Ще видим, времето ще покаже”. Цвета Караянчева каза още, че ще й липсва това, че няма да може да се изказва експресивно и да взема страна в спорове. „Трябва да покривам пристрастията си понякога, защото трябва да бъда абсолютно и аргументирана и хладнокръвна”. Ще се опитам да се укротя, допълни тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " Цвета Караянчева: Няма сделка с БСП да са кротки по време на председателството"}
{"url": "https://trud.bg/%d0%b2%d0%b5%d1%81%d0%b5%d0%bb%d0%b8%d0%bd-%d0%bc%d0%b0%d1%80%d0%b5%d1%88%d0%ba%d0%b8-%d0%b8%d0%bc%d0%b0%d0%bc%d0%b5-%d0%b5%d0%b6%d0%b5%d0%b4%d0%bd%d0%b5%d0%b2%d0%bd%d0%b8-%d0%bf%d1%80%d0%be%d0%b2/", "text": "Лидерът на „Воля” и зам.-председател на парламента Веселин Марешки определи като нелепи обвиненията на генералния директор на „Лукoйл“ Валентин Златев, че над Марешки има политически чадър и няма нито една приключила финансова ревизия. „Имаме ежедневни проверки, днес беше поредната приключила”, категоричен беше лидерът на „Воля” по  . „Трябва да си пълен олигофрен, за да си мислиш, че аз мога да изляза толкова на светло, да правя далавери и някой да ме покрива”, отбеляза Марешки. По думите му той има максимален интерес проблемът с контрабандата на горивата да бъде решен.  „Още днес съм готов да приемем закон, който да забрани реекспорта на лекарствата. Аз съм най-потърпевшият бизнесмен от реекспорта”, каза още Веселин Марешки. При вот на недоверие към кабинета от „Воля” ще гласуват с „въздържал се”, съобщи лидерът на партията. Няма да ставаме патерица, БСП разиграват поредния цирк, подчерта той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " Веселин Марешки: Имаме ежедневни проверки, днес беше поредната"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0%d1%82%d0%b0-%d0%b2-%d1%81%d0%bb%d0%b8%d0%b2%d0%b5%d0%bd-%d1%89%d0%b5-%d0%b1%d1%80%d0%be%d0%b8-25-%d0%bc%d0%bb%d0%bd-%d0%bb%d0%b5%d0%b2%d0%b0-%d0%bb%d0%b8%d1%85/", "text": "Община Сливен е осъдена да плати 2,5 милиона лева лихви по забавени плащания за ремонтни дейности, пътно поддържане и снегопочистване, извършени между 2006 и 2013 година – съобщиха от пресцентъра на местната администрация, цитирайки зам.кмета по финансите Румен Иванов. Договорите са сключени при управлението на кмета Йордан Лечков /2003-2011 г./ и управлението на кмета Кольо Милев /2011-2015 г./. Наша проверка установи, че съдебните решения са от 10 ноември, по две търговски дела – №42 и №43 за т.г. на Окръжния съд в Сливен. През процесния период зимната поддръжка и ремонтите на четвъртокласните пътища в общината е била поверена за различен срок от време на три фирми: „Биндер“АД, „Пътно поддържане-Сливен“ЕООД и ДЗЗД „Пътно поддържане“. Общината не платила извършените дейности в определения за това срок. Изпълнителите са направили цесии, с които вземанията им са били прехвърлени на други две фирми – „Виастрой“ЕООД и „Инмат Козарево“ООД. В края на мандата си, кметът Милев е подписал с фирмите споразумения за изплатените главници и за произтичащите от забавянето на плащанията лихви. На това основание ищците „Виастрой“ЕООД и „Инмат Козарево“ООД са предявили исковете си пред Окръжния съд. Общината е осъдена да плати на“Виастрой“ЕООД 182 хил.лева са лихви и 14 хил.лева за направените от фирмата съдебни разноски. На „Инмат Козарево“ООД трябва да бъдат платени над 2,2 млн. лихви и съдебни разноски 182 хил.лева. „Една от първите задачи, с които се заехме, беше да разплатим главниците на задълженията към фирмите, натрупани от предишните управления чрез облигационен заем на общината и други финансови механизми. За съжаление, тези задължения много дълго време са били трупани без никаква реална политика за тяхното разплащане. Вече много пъти сме коментирали, че просрочените задължения са много голям риск и размерът на наказателните лихви по тях е огромен, в сравнение с пазарните лихви по финансовите инструменти. Тези 2,5 милиона лева са натрупани лихви от забавените плащания. С подписаните от Кольо Милев споразумения се признават задълженията за лихви и се прекъсва срока за давност. На практика, от това тече нова 3-годишна давност“ – коментира зам.кметът Румен Иванов и допълни, че „заради недалновидно и неразумно управление сега ще плащат данъкоплатците“. Преди няколко дни бяха запорирани сметките на общината по иск за 4,5 млн.лева на Министерството на околната среда и водите. Искът е заради проваления през 2009-2010 г. първи воден цикъл на града, по който бе одобрено финансиране от вече несъществуващата програма ИСПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " Общината в Сливен ще брои 2,5 млн. лева лихви заради забавени плащания"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d0%b7%d0%b0%d0%bf%d0%bb%d0%b0%d1%82%d0%b0%d1%82%d0%b0-%d0%bd%d0%b0-%d1%85%d0%b0%d0%bc%d0%b8%d0%bb%d1%82%d1%8a%d0%bd-%d0%bd%d0%b0-40-%d0%bc%d0%bb%d0%bd/", "text": "Люис Хамилтън, четирикратният световен шампион във Формула 1, ще получи сериозно увеличение на заплатата си в „Мерцедес“. Договорът на британеца изтича в края на следващия сезон, но „сребърните стрели“ са готови с нов, 3-годишен контракт. Според него Хамилтън ще получава по 40 млн. паунда годишно или общо 120 млн. за целия срок. Това ще го изравни с основния му съперник Себастиан Фетел („Ферари“). Германецът беше най-високоплатеният пилот в гонките досега, а Люис прибираше по £32 млн. годишно. Очаква се договорът да бъде подписан този уикенд в Абу Даби, където е последния кръг от шампионата. Роберт Кубица пък ще кара за „Уилямс“ на тестовете на пистата „Яс Марина“ след неделната гонка. Това засили слуховете, че именно той ще замени оттеглящия се Фелипе Маса.", "date": "2017.11.22", "title": " Вдигат заплатата на Хамилтън на £40 млн."}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2-%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0-%d0%bf%d0%b0%d1%80%d0%ba%d0%be%d0%bc%d0%b5%d1%81%d1%82%d0%b0/", "text": "Община Пловдив осигурява паркоместа за спиране и кратък престой в подножието на Стария град, като две такива „стоянки” се изграждат в момента на булевард „Цар Борис Трети Обединител” от северната страна на тунела и в близост до стълбите, водещи към ОУ „Виктория и Крикор Тютюнджиян”, повече известно като Арменското училище. „Целта е да улесним родители и ученици, като осигурим място за спиране и кратък престой на автомобили“, заяви заместник-кметът по транспорта инж. Златин Велев. Той допълни , че за по-голяма сигурност предстои ремонт и на самото стълбище, водещо към Стария град. Предвижда се изграждането на допълнително осветление, както и монтаж на 3 видеокамери, които ще се включат към единната система за денонощно видеонаблюдение в Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " Община Пловдив осигурява паркоместа за кратък престой в подножието на Стария град"}
{"url": "https://trud.bg/205-%d0%be%d0%bf%d0%b0%d1%81%d0%bd%d0%b8-%d1%8f%d0%b7%d0%be%d0%b2%d0%b8%d1%80%d0%b0-%d0%bd%d0%b8%d1%82%d0%be-%d0%b5%d0%b4%d0%b8%d0%bd-%d0%b3%d0%bb%d0%be%d0%b1%d0%b5%d0%bd-%d1%87%d0%b8%d0%bd%d0%be/", "text": "Незабавно да се договорят мерки за обезопасяване на язовир „Бели Искър”. Това нареди вчера премиерът Бойко Борисов на трима от министрите си и на кмета на София. Борисов добави, че е получил сигнал от главния прокурор Сотир Цацаров за състоянието на водоема и неясноти кой трябва да го стопанисва.  Всеки втори язовир в страната не е напълно изряден, посочиха вчера от Върховната административна прокуратура (ВАП) и представиха подробен доклад. Проверени са общо 4390 язовира, и над 2000 от тях са в неизправно състояние или не отговарят напълно на изискванията. 205 язовира и съоръжения са най-опасни и крият риск за хората. 81 от тях са в предаварийно състояние, сред които е и „Бели Искър” обяви шефът на ВАП и зам.-главен прокурор Ася Петрова. Според нея е още по-негативна тенденцията, че контролните органи не си вършат работата, а институциите непрекъснато си прехвърлят отговорността за стопанисването и поддържането на язовирите. Това са Държавната агенция за метрологичен и технически надзор (ДАМТН), Министерството на регионалното развитие и благоустройството, Министерството на околната среда и водите, Министерството на енергетиката, областните управители, общините и концесионерите. Констатирано е, че масово не се изпълняват и отдавна дадени предписания за поддръжка на язовирите. Нещо повече – тъй като за предписания не е посочен краен срок за изпълнение, не се налагат и санкции, обясниха от държавното обвинение. Отговорен контролен орган е ДАМТН, но агенцията не предприема принудителни административни мерки, които включват дори временна или постоянна забрана за ползване и достъп до даден язовир заради „непълна правна уредба”. От опасните 205 язовира за 129 с нарушения са издавани нови предписания, но отново не са взети никакви мерки за изпълнението им. В 11 случая ДАМТН само е направила опит да наложи санкция. Санкционирани няма, а някои от проблемите са констатирани преди години. Проверката е установила и че много язовирни стени и съоръжения са с неизяснена собственост. В тези случаи се уведомяват областните управители. „След като през март потърсихме помощ от Министерството на икономиката за проверка на ДАМТН, едва сега получихме доклад с резултатите”, каза Петрова. В него обаче министерството потвърждава тезата на агенцията, че не могат да бъдат налагани принудителни мерки. „Касае се за бездействие, проявено от компетентния контролен орган ДАМТН”, обяви прокурор Ася Петрова и добави, че подобно бездействие е тежко укоримо, защото се касае за живота, здравето и безопасността на хората. „Единственото, което прокуратурата може да направи, е да настоява контролният орган да си изпълни функциите и да даде гласност на проблемите”, обясни Румяна Арнаудова, говорител на главния прокурор. По думите й, в случая няма извършено престъпление, за да се търси наказателна отговорност. Според списъка на потенциално опасните язовири в България, с който разполага в. „Труд”, в предаварийно състояние са 46 язовира. Констатациите са от 2015 г., а оттогава броят им е нараснал почти двойно. Сред опасните воодеми са „Боаза” край русенския град Бяла, „Тополово” 1 и 2 край Асеновград, „Тотлебенов вал”, „Долни Дъбник” и „Пелишат-2” в Плевенско, „Добродан” край Троян, „Прелом” край Ловеч, „Горичево” край Ардино, язовир „Маринка” край Бургас и други. Състоянието на стената на язовир „Бели Искър” и прилежащите й съоръжения е „неизправно-частично неработоспособно”. Тази констатация се съдържа в доклад на Държавната агенция за метрологичен и технически надзор (ДАМТН) до Върховна административна прокуратура, сочи в писмото си главния прокурор Сотир Цацаров до премиера Бойко Борисов ( ). От ВАП са сезирали всички заинтересовани страни по казуса „Бели Искър”, които са върнали позиции, в които липсва информация да са започнали някаква реконструкция или укрепителни работи на стената на язовира. Според прокуратурата от 5 май МРРБ не е предприело действия. Ето защо на 26 октомври ВАП отново ангажира с проблема министрите и Столична община и концесионера „Софийска вода” с проблема за язовир „Бели Искър”. Според концесионния договор от 2000 г., язовирът е публична общинска собственост и следва да се поддържа от „Софийска вода”. От 2010 г. „Бели Искър” е включен в списъка на водоемите, които са публична държавна собственост. Това не би трябвало да засяга задълженията на концесионера, но според становище на КЕВР „Софийска вода” не следвало „да се натоварва с инвестиционните разходи по поддръжката и експлоатацията на язовир „Бели Искър”. От прокуратурата сочат, че на строителния министър е съставен акт за административно нарушение от ДАМТН. (От МРРБ съобщиха, че го обжалват в Районния съд в Самоков, тъй като не се смятат за пряко задължени към язовира – б.р.) Главният прокурор поставя въпроса доколко е обосновано правата за контрол и санкции да са на една дирекция, при положение, че става дума за безопасността на голям брой обекти, чиято експлоатация води до потенциална заплаха, включително за живота и здравето на хората. „Налице е спешна необходимост от организиране на действията, които да обезпечат безопасната експлоатация на стената и съоръженията на язовир „Бели Искър”, пише още главният прокурор. Язовир „Бели Искър” има констатирани проблеми и затова са подготвени проекти за реконструкция на язовирната стена. Това каза вчера кметът на София Йорданка Фандъкова във връзка с прокурорската проверка за състоянието на водоемите в страната. „Язовир „Бели Искър” има акт за държавна собственост. В същото време концесионерът „Софийска вода” стопанисва язовира, съгласно концесионния договор. Затова работим заедно с министъра на регионалното развитие и благоустройството, за да може да се намери най-добрата форма. Той се нуждае от реконструкция на стената. Има изготвени няколко проекта. Последният ни разговор с министъра на регионалното развитие е, че ще бъде възложено на областния управител на София да избере съответния проект, защото това не е лесно“, подчерта столичният кмет. „Ние ще съдействаме и ще подкрепим с всичко, което може, защото ангажиментът на концесионера е текущата поддръжка. Това е капиталова инвестиция и затова сме се договорили, че това ще бъде извършено от областния управител. Има частична реконструкция преди години – първи етап, който е необходимо да бъде довършен”, каза още Фандъкова. Язовир „Бели Искър” е публична държавна собственост с предоставени права на управление на Министерство на регионалното развитие и благоустройството в изпълнение на указания на Върховна административна прокуратура от 18.01.2017 г. През 1999 г. Столична община отдава на концесия яз. „Бели Искър” на „Софийска вода” за срок от 25 години. Явно е, че концесионерът „Софийска вода” желае единствено да печели на гърба на българите. Концесионерът постоянно повишава цените на водата за крайните потребители, а когато има нужда от ремонтни дейности на използваните съоръжения, същите трябва да бъдат извършени от и за сметка на гражданите и държавата, а не от онзи, който печели от тях от продажбата на вода – „Софийска вода”.  Ето и защо министър-председателят г-н Борисов резолира писмото от главния прокурор г-н Цацаров не до Областния управител на Софийска област, а до министрите Въпреки че яз. „Бели Искър” не е собственост на Софийска област, готов съм да избера проект за укрепване на стената на язовира. Готов съм и да предприема ремонтни дейности, единствено когато официално получа подобен проект, нужното финансиране за СМР и щатни бройки за експертен състав, който да осъществява техническата експлоатация на язовира и съоръженията към него. Все някой трябва да оправи тази бъркотия и дългогодишното „измъкване” на редица министри, кметове и държавни служители като цяло. Безопасната експлоатация на язовир „Бели Искър” е осигурена чрез поддържане на по-ниско водно ниво. Предстои на язовирната стена да бъде извършена реконструкция за постигане на по-висока сеизмична устойчивост, съобщиха вчера от Министерството на регионалното развитие и благоустройството.  В становището се сочи още, че язовирът „е публична държавна собственост и следва да бъде в управление на областния управител на Софийска област.” От строителното министерство уверяват, че в най-кратък срок ще се постигне споразумение и технически експертен съвет ще реши въпроса за реконструкцията.", "date": "2017.11.22", "title": " 205 опасни язовира, нито един глобен чиновник\t\t\t"}
{"url": "https://trud.bg/%d1%87%d0%b5%d1%82%d0%b8-%d0%b2%d1%8a%d1%82%d1%80%d0%b5%d1%88%d0%bd%d0%b0%d1%82%d0%b0-%d0%bf%d0%be%d0%bb%d0%b8%d1%82%d0%b8%d0%ba%d0%b0-%d0%bc%d0%b5%d0%b6%d0%b4%d1%83-%d1%80%d0%b5%d0%b4%d0%be%d0%b2/", "text": "Има няколко привидности, които слагат отпечатък върху родния политически процес сега. Първата е, че управлението е нестабилно, защото затъна в поредица от шумни скандали, раздухани от опозицията и завършили с някои почти драматични решения на управляващите. Втората е, че ГЕРБ се огъва под политическия натиск на БСП и изглежда дезориентиран. А третата и четвъртата са свързани с разбирането, че БСП е в сериозен възход, а президентът е притиснат „в ъгъла“ на институционалното и политическо пространство от министър-председателя и оглавяваната от него партия. Поне според мен обаче, това са именно привидности, които не отговарят на реалното състояние на основните политически играчи, и на процесите, които текат под публично осезаемата повърхност на политиката. Защо смятам така? Първо, изострената двуполюсна конфронтация и емоционалното кресчендо, до което достигнаха парламентарните дебати – особено след неоснователното отстраняване на председателя на парламентарната група на опозицията от пленарни заседания и оставката на председателя на Народното събрание, не се базират на рязко променено съотношение на силите. Последните публично оповестени социологичеки проучвания за пореден път потвърждават установилата се през последното десетилетие преднина на ГЕРБ пред БСП. В същото време скандалите около и във властта са прекалено малки, поне засега, ако бъдат разгледани в контекста на цялостния властови ресурс, който има партията на г-н Борисов на централно и местно ниво. Местната власт е тотално доминирана от ГЕРБ след последните общински избори. Правителството и администрацията също – вече трети мандат. И въпреки това имаме само няколко силни, но локални пробива в този властови монолит – успешните акции на опозиционната депутатка Елена Йончева във връзка с особеностите на хасковския политически пейзаж, казано вежливо, и по повод на оградата по границата с Турция. Колкото и сполучливо опозицията да рамкира тези пробиви като „гейтове“ и да се опитва чрез тях да олицетвори цялото управление, това все още не е достатъчно, за да разклати реално властта на ГЕРБ. Второ, впечатлението, което самият ГЕРБ създава в последно време – за реактивност и бързо съобразяване с опозиционните атаки – свидетелства по-скоро за целенасочена стратегия за отнемане на терен и теми от територията на публичната критика, отколкото за зле организирано отстъпление и дезориентация на управляващите. Отделен е въпросът, че подобна стратегия е с две остриета. Прекалената отстъпчивост, а особено отстраняването на министри, депутати и други ключови фигури, само защото са получили „присъда“ по телевизора и в социалните мрежи, освен своята неоснователност, по правило води до ускорена деморализация и нежелание да се поемат отговорности и да се работи активно, поради липсата на устойчива кадрова политика и политическа подкрепа. А оттам до политическия упадък пътят е открит и ускорен. ГЕРБ засега успява ловко да маневрира по гребена на вълната в това отношение, но когато загуби мярата, ще се сгромоляса скоропостижно. Трето, възходът на БСП е по-скоро привидност, защото шумотевицата, която все пак успява да сътвори партията, все още не почива на системна и ясна политическа политическа алтернатива, а е „стрелба на посоки“. Вътрешните проблеми в редиците на столетницата, съчетани с тежкия партиен багаж по теми като корупция и приватизация, лишават БСП от пълна легитимност на автентичен говорител по тези теми. Ако отчетем в полза на БСП няколкото оставки в средите на управляващите, то в името на обективността следва да се подчертае и, че те бяха по-скоро „подарени“ по тактически съображения от ГЕРБ, отколкото някакъв безалтернативен ход, предприет под опозиционен натиск. БСП все още е прекалено капсулирана, за да предложи широка палитра от политически и обществени фигури, способни да олицетворят нещо различно от партийния апарат и партийните кланове. Които пък отдавна не могат да разширят електоралното влияние на партията, така че да спечели самостоятелно избори. Що се отнася до предстоящия вот на недоверие, посветен на корупционните практики, то той е предварително спечелен от управляващите. Не само заради парламентарната аритметика, а от гледна точка на политическото позициониране и публичната интерпретация на темата. От гледище на дебатите по вота, ще е важно как се позиционират политическите сили по оста „пазители на статуквото – носители на промяната“. ГЕРБ вече лансира идеите за ревизия на приватизацията и дори конституционна поправка, свързана с нея. Колкото и остро дискусионна и дори противоречаща на определени догми да е тази позиция, то с нея те се позиционираха като носители на промяна в статуквото на прехода – първата управляваща партия, която макар и в своя трети мандат, изразява готовност за конкретни стъпки за разриване на авгиевите обори на гигантския приватизационен грабеж в България. БСП зае позицията „нито риба, нито рак“ като гласува „против“, но затова пък оторизира председателката си да натисне бутона „за“. В политически смисъл това е нищо повече от позициониране в подкрепа на статуквото на прехода. При това по тема, която е болезнена за обществения морал и се е отразила негативно на социалния статус на милиони българи. Колкото и да обяснява в рамките на дебатите по вота своята, иначе легитимна, позиция в подкрепа на правната сигурност и принципи,  това е губещата политически позиция. Защото БСП е една от партиите с огромна „заслуга“ за начина, по който беше проведена приватизацията, особено масовата. Още повече, че БСП също е предлагала ревизия на приватизацията, но само когато е била в опозиция. Четвъртата привидност е свързана с лансираната полугласно от управляващите теза за „слабия“ президент, който трябвало да „подпомага“ премиера. Реалността обаче е различна. Държавният глава има неотслабващ обществен кредит на доверие. Разбира се, това е динамична величина и по правило с времето клони надолу, но президентът Радев е във високите нива на своята институционално-политическа траектория. И има целия потенциал за съдържателна и стабилизираща роля в държавния ни живот. Опитите да бъде сведен до просто един от факторите на партийно-политическата арена, са контрапродуктивни. Президентът, поне засега, съумява да въплъщава в действията си конституционната концепция за „неутрална“ власт, призвана да балансира разнопосочните партийни интереси, и да се намесва в кризисни ситуации. Това, разбира се, не означава политическа „стерилност“ или институционална безхарактерност. Тъкмо напротив – изисква ясни позиции, такт и умение да се катализира и генерира обществено-политическо съгласие. Румен Радев, поне засега, успява да провежда такъв тип политика безупречно. Точно затова партийните атаки към него от страна на управляващите, са по-скоро политическа щета за тях, отколкото „притискане в ъгъла“. Целият въпрос е докога настоящата конфигурация във властта ще удържи без съществени размествания и преструктуриране. Българският политически цикъл през последните две десетилетия е показал, че обикновено към средата на втората година от мандата настъпва разместване на пластовете. Сдържащ фактор в това отношение този път ще бъде европейското председателство. Но в българската политика винаги е имало и един повече или по-малко активен, но за сметка на това достатъчно опитен и влиятелен играч – ДПС. Партията на г-н Доган е доказала, че може стратегически да конструира политически реалности, както и да ги деконструира. Факторът „ДПС“ е с особено значение и за управлението на ГЕРБ. Не за друго, а защото преструктуриране на политическото пространство трудно може да бъде извършено без участието, посредничеството или поне съгласието на ДПС. Въобще, привидната политическа нестабилност е всъщност добре балансирана политическа конструкция, която упражнява умело властовите ресурси на държавата. Промяна, естествено, ще има, но не утре, и най-вероятно не такава, каквато днес се привижда на мнозина.", "date": "2017.11.22", "title": " Чети вътрешната политика между редовете\t\t\t"}
{"url": "https://trud.bg/%d0%ba%d0%b0%d0%bb%d0%b8%d0%bd-%d0%ba%d0%b0%d0%bb%d0%bf%d0%b0%d0%ba%d1%87%d0%b8%d0%b5%d0%b2-%d1%81%d1%8a%d0%b4%d0%b8%d1%8f-%d0%b8%d0%bb%d0%b8-%d0%ba%d0%be%d0%be%d1%80%d0%b4%d0%b8%d0%bd%d0%b0%d1%82/", "text": "Преди седмица два слабо читаеми сайта, пряко и косвено свързани с подсъдим олигарх, използваха точка от заседание на Пленума на Висшия съдебен съвет, за да направят реклама на позабравения доскорошен член на кадровия орган Калин Калпакчиев, понастоящем съдия в Апелативен съд-София. Целта на координираната акция бе да се свали всякакво съмнение от почтеността на Калпакчиев при участието му в нереализирал се проект, финансиран от европейската програма „Добро управление”. На 14 ноември 2017 г. членът на новия състав на ВСС Гергана Мутафова, в качеството й на ръководител на проект „Създаване на модел за оптимизация на съдебната карта на българските съдилища и прокуратури и разработване на Единна информационна система на съдилищата”, подписва решение, с което прекратява процедурата по избор на изпълнител по процедура „Създаване на специализирана информационна система, включваща инструменти за анализ и мониторинг на факторите, свързани със социално-икономическото развитие на съдебните райони и натовареността на съдилищата”. Самата процедура е стартирала на 29 юни 2017 г., а мотивите за прекратяването са свързани с обжалване на процедурата, създаване на необосновани предимства за едни участници и необосновани ограничения за други. Освен това, посоченият краен срок е нереален. Освен всичко друго, проектът е стартиран от бившия вече член на ВСС Елка Атанасова. В действията на Мутафова няма нищо укоримо, дори напротив – те са единствено правилните, с оглед сериозното забавяне пред проекта, както и рисковете, които биха настъпили, ако се стигне до разходване на средства. По този начин се избягва и риск евентуален последващ одит да установи, че възлагането на поръчката е станало при нарушение на процедури и, най-меко казано, се е стигнало до неправомерен избор на изпълнител. Тези съществени подробности, разбира се, са изопачени от поръчковите издания на подсъдимия олигарх. Нещо повече, материалите внушават, че Мутафова не е следвало да прекратява процедурите, а пък отстраняването на Елка Атанасова като ръководител на проекта е било грешно, независимо от факта, че доскорошната прокурорка, а вече съдия, не е част от кадровия орган на съдебната власт. Всъщност, Атанасова бе от малцината членове на предишния състав на ВСС, която се възползва от т.нар. “кариерен бонус” и вместо да се върне в прокуратурата в Благоевград, избра да бъде съдия в Административен съд София-град. Вероятно и с надеждата, че ще продължи да управлява европейски и други проекти. На заседанието на Пленума на ВСС на 16 ноември 2017 г. Атанасова бе изслушана по нейно настояване, като през цялото време изтъкваше колко много е направено, нищо, че към момента проект “Създаване на модел за оптимизация на съдебната карта на българските съдилища и прокуратури и Единна информационна система на съдилищата” обективно следва да се разглежда като сериозно закъснял и рисков по отношение изпълнението му. А става въпрос и за солиден бюджет от 6 008 800 лв., от които 5,1 млн. лв. от европейските фондове и 901 320 лв. от българския бюджет. Справка в Информационната система за управление и наблюдение на европейските средства за България в програмен период 2014-2020 година показва, че са стартирани три тръжни процедури – изготвяне на тръжна документация на стойност 20 498,33 лв., избор на “координатор на проекта” срещу сумата от 69 375 лв. и избор на “юрист на проекта” срещу сумата от 65 625 лв. При изслушването си от Пленума на ВСС Елка Атанасова много държеше да обясни, че по проекта е имало заложени 10% разходи за организация и управление на проекта, което е 600 000 лв., но тя и колегата й Калпакчиев са решили да бъдат намалени наполовина, т.е. на 300 000 лв. Самата Атанасова потвърди, че е получила 8900 лв. допълнително възнаграждение по проекта за периода април-септември 2017 г., а в синхронизирано телефонно интервю и за двете поръчкови “медии” Калпакчиев обявява, че е взел едва 1000 лв. Членът на ВСС Гергана Мутафова обобщава, че към момента за проекта са похарчени 85 000 лв., основно за възнаграждение на “външните изпълнители” Александра Цветкова, Боян Иванов и ИДЕИН ЕООД. На практика излиза, че към момента ВСС е платил 85 000 лв., основно за възнаграждения, без съществен напредък по самия проект. Средства, които ако проектът се провали, ще останат за сметка на бюджета на съдебната власт. Отвъд опита за изчистване на имиджа на Калпакчиев, за когото очевидно е било важно да подчертае, че е взел само 1000 лв., допълнителна проверка по дейностите установи изключително притеснително обстоятелство. Както вече стана ясно, проектът за оптимизация на съдебната карта и разработване на Единна информационна система на съдилищата е имал за ръководител, определен с решение на Пленума на ВСС от 27 октомври 2016 г., бившия член на съвета Елка Атанасова. Каква тогава е ролята на другия член на ВСС Калин Калпакчиев? Докато е бил член на ВСС, той е бил координатор на проекта, а като такъв е участвал в комисии, избиращи изпълнители на обществени поръчки, наравно с двамата “външни експерти” и служители на администрацията на ВСС. През юни 2017 г. стартира процедура по избор на изпълнител за осигуряването на информация и комуникация, с други думи – за ПР на проекта от 6 млн. лв. Стойността е 60 088 лв., с ДДС. От протокол № 1 на комисията, ръководена от Калпакчиев, се разбира, че оферти са подали седем фирми. От протокол № 3 на комисията се разбира, че нито една от кандидатствалите компании не е избрана, направено е предложение за прекратяване на процедурата. Днес Калпакчиев отново е съдия. Разглежда наказателни дела. В Апелативния съд на София. Там ще стигне и делото на олигарха, чиито пряко и косвено свързани медии не пропускат да лъскат имиджа на дългогодишния активист на компрометирания Съюз на съдиите в България. Дали ще се намери някой, който да попита: Допустимо ли е, според Кодекса за етично поведение на българските магистрати, участието на магистрат в избор на изпълнители на обществени поръчки? Ами, ако довчерашният координатор по европейски проект стане съдия в Търговско отделение и му се падне дело на фирма, която е подкрепил като изпълнител на проект. Неслучайно в обществото ВСС е известен като “правителството на съдебната власт”. Но да сте чули представители на изпълнителната власт, т.е. членове на Министерския съвет, да участват пряко при избора на изпълнители по обществени поръчки? Подобен акт би бил основание за компрометиране на всяка процедура, особено, ако тя е с европейски средства. Излиза, че Калпакчиев е готов да “слезе” на нивото на чиновник във ВСС или на “външен експерт”, само и само да е “закачен” за проект за 6 млн. лв., пък нека е получил само 1000 лв. от координиращата му функция.", "date": "2017.11.22", "title": " Калин Калпакчиев – съдия или координатор на европейски проект за 6 млн. лв.\t\t\t"}
{"url": "https://trud.bg/%d1%81%d0%ba%d0%b0%d0%bd%d0%b4%d0%b0%d0%bb-%d1%81-%d0%bf%d0%be%d0%b3%d1%80%d0%b5%d0%b1%d0%b0%d0%bb%d0%bd%d0%b0-%d0%b0%d0%b3%d0%b5%d0%bd%d1%86%d0%b8%d1%8f-%d0%b7%d0%b0-%d1%82%d1%8f%d0%bb%d0%be%d1%82/", "text": "Скандал се разигра заради погребална агенция, която е взела от моргата тялото на Костадин –  на пешеходната пътека край село Атия, докато отивало на спирката, за да хване автобуса за Бургас. Скандалът е, че тялото е предадено от моргата на агенцията, без никой от близките да я е наемал. Става дума за погребалната агенция „Архангел Михаил“. Шефът и обяснил, че му се обадила лелята на момчето и тя поискала услугите им. В същото време близките на детето недоумяват кой се обадил, защото лелята не е звъняла на този номер. Скандалът лъснал, когато близките се обърнали към съвсем друга агенция и тогава разбрали, че тялото вече е предадено. Бащата на детето – Апостол, който е международен шофьор е пристигнал спешно от Франция за погребението. той и майката Наташа били в абсолютен шок от случилото се и не можели да направят нищо. Бащата бил на успокоителни. Созополският общинар Христо Бърдуков, известен още като острие от Господари на ефира, е близък приятел на бащата Апостол и също е в неведение как от моргата са предали тялото на Костадин, без да са сигурни, че това е агенцията посочена от близките. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " Скандал с погребална агенция за тялото на Костадин"}
{"url": "https://trud.bg/100-%d1%84%d0%b0%d0%bc%d0%b8%d0%bb%d0%b8%d0%b8-%d0%be%d1%82-%d1%88%d1%83%d0%bc%d0%b5%d0%bd-%d1%81-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%b2-%d0%b4%d0%b5%d1%82%d1%81%d0%ba%d0%b8-%d1%86/", "text": "За година от съществуването си Центърът за ранно детско развитие в Шумен е помогнал на 100 семейства от региона да разрешат проблеми с двигателното и интелектуално развитие на децата си. В момента 64 деца, от бебета до бъдещи първокласници, посещават специалистите – логопеди, психолог, рехабилитатор, кинезитерапевт, специални педагози. Центърът е пълен, но щом специалистите „изпишат“ хлапе, се освобождава място за друго. Всички услуги от типа „Ранна интервенция на уврежданията“ и „Индивидуална педагогическа подкрепа“ са безплатни. Това отчетоха в сряда от екипа на Центъра на импровизиран първи рожден ден, а децата зарадваха гостите с театър и песни. Повечето от малките посетители са децата с нарушения в речта, аутистични прояви, трудности в общуването, има с епилепсия, синдром на Даун, хидроцефалия и детска церебрална парализа. Работата на специалистите дава резултат – 10 от малчуганите са проходили само след няколкомесечна рехабилитация. Повечето бързо наваксват изоставането в говора и зад гърба им остава трудната адаптация в градината и училището, разказват педагозите. Както „Труд“ писа , най-малкият „пациент“ на Центъра било момиченце на година, което се родило едва 700 грама. За огромна радост на родители и рехабилитатори проходило след 2 месеца интензивна рехабилитация. След това огромно предизвикателство било и 5-месечно момченце, прието за рехабилитация едва на 22 дни. Причината – родова травма и проблем с вратлето. Има още 10 бебета на 3 и 4 месеца, които провеждат процедури с рехабилитатор и кинезитерапевт, за да наваксат в двигателното си развитие. Успех за екипа са и двама първолаци, които след месец стават на 7 г. Те се справят много добре в училище с помощта на специалните педагози. Центърът разполага с транспорт и специалистите правят посещения и по домовете. Услугата съществува благодарение на социален проект на община Шумен, финансиран по ОП „Развитие на човешките ресурси“ с 365 000 лв. Ще бъде предоставяна до 31 октомври догодина в сградата на детска градина „Пчелица“, а повече информация нуждаещи се могат да получат на 0878/ 169 968. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " 100 фамилии от Шумен с подкрепа в детски център"}
{"url": "https://trud.bg/%d0%b5%d0%ba%d0%be%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%ba%d0%b2%d0%b0%d1%80%d1%82%d0%b0%d0%bb%d0%b8-%d0%bd%d0%b0-%d0%be%d1%82%d0%be%d0%bf%d0%bb/", "text": "Министърът на околната среда и водите Нено Димов обяви резултатите от извънредна проверка за качеството на атмосферния въздух в София, извършена от Изпълнителната агенция по околна среда (ИАОС) в периода 13-20 ноември 2017 г. За проверката бяха избрани четири места в София с различен тип отопление и автомобилен трафик, за да бъде направен сравнителен анализ. Мобилни станции на ИАОС бяха разположени в „Младост“ и „Студентски град“, които са предимно на централно топлоснабдяване, кв. „Бояна“, който е с преобладаващо отопление на въглища и дърва, и типичен пункт с натоварен транспорт на бул. „Ал. Стамболийски“. „Наблюдавани са основни замърсители като серен диоксид, азотен диоксид, озон, въглероден оксид и фини прахови частици (ФПЧ), които са основният проблем в градовете“, обясни министър Димов. „Навсякъде показателите бяха в норма, с изключение на кв. „Бояна“, където на 17 ноември имаше до 2 пъти превишение на нивото на ФПЧ, засечено в периода 17-23 ч. Това показва, че основният замърсител е бил битовото отопление с твърдо гориво, което потвърждава нашите наблюдения“, каза министърът. Въздухът в столицата става по-чист през последните години, посочи министър Димов. Той изнесе и сравнителни данни за 2014 и 2016 г., според които преди 2 години само в една постоянна станция в София е имало по-ниски средногодишни показатели на нормите за ФПЧ. Докато през 2016 г. вече почти всички станции отчитат показатели под нормата. „В броя на превишенията също се вижда много ясно понижаване на замърсяването в София“, каза още Нено Димов. По повод сигнали за случаи на нерегламентирано изгаряне на отпадъци в някои софийски квартали, министър Димов съобщи, че е разговарял със столичния кмет Йорданка Фандъкова за предприемане на строги мерки. Той бе категоричен, че нерегламентираното горене на гуми или дрехи втора употреба е недопустимо. За да се предотврати замърсяването на въздуха от подобни дейности, предстои затягане на контрола от страна на общинските власти. „Ще търсим ефективни решения, разчитаме и на активността на гражданите“, заяви министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " Екоминистерството: Квартали на отопление с твърдо гориво замърсяват въздуха в София"}
{"url": "https://trud.bg/%d0%b4%d0%b2%d0%b5-%d0%b4%d0%b8%d0%b0%d0%bc%d0%b0%d0%bd%d1%82%d0%b5%d0%bd%d0%b8-%d0%b8-%d0%b4%d0%b2%d0%b5-%d0%b7%d0%bb%d0%b0%d1%82%d0%bd%d0%b8-%d1%81%d0%b2%d0%b0%d1%82%d0%b1%d0%b8-%d0%be%d1%82%d0%bf/", "text": "Четири семейства в сливенското с.Крушаре честваха заедно годишнините от сключването на брака – съобщиха от общината в Сливен. Петра и Димо Абаджиеви, Антония и Добри Динкова отбелязаха своята диамантена сватба след 60 години съвместен живот. Половин век заедно и златна сватба отпразнуваха Райна и Стефан Славови, Събка и Богомил Георгиеви – каза Йорданка Таскова, секретар на читалището в селото. Тържеството за четирите семейства е било организирано от читалището, кметството и местния пенсионерски клуб „Вечна младост“. За юбилярите имало малки подаръци, за многобройните им гости – почерпка.  Кметът на Крушаре Димо Станков поздравил юбилярите. „Половин век вие не позволихте буря да ви прекърши, нещастие да ви сломи, работа да ви умори. Днес може да признаете пред деца и внуци, че с любимия човек и колибата е рай“ –  им написал кметът на Сливен Стефан Радев в поздравителен адрес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " Две диамантени и две златни сватби отпразнуваха в Крушаре"}
{"url": "https://trud.bg/%d0%bc%d1%80%d1%80%d0%b1-%d0%be%d1%81%d0%b8%d0%b3%d1%83%d1%80%d0%b5%d0%bd%d0%b0-%d0%b5-%d0%b1%d0%b5%d0%b7%d0%be%d0%bf%d0%b0%d1%81%d0%bd%d0%b0%d1%82%d0%b0-%d0%b5%d0%ba%d1%81%d0%bf%d0%bb%d0%be%d0%b0/", "text": "Безопасната експлоатация на язовир „Бели Искър“ е осигурена чрез поддържане на по-ниско водно ниво. Предстои на язовирната стена да бъде извършена реконструкция за постигане на по-висока сеизмична устойчивост. Това съобщиха от Министерство на регионалното развитие и благоустройството (МРРБ), след като по-рано днес стана ясно, че според доклад на Върховната административна прокуратура съоръжението се нуждае от спешен ремонт. Язовирът, който е на територията на община Самоков, е публична държавна собственост и следва да бъде в управление на областния управител на Софийска област, напомнят от МРРБ. Към настоящия момент е налице действащ концесионен договор между Столична община и „Софийска вода“ АД, по силата на който стопанисването, поддържането и експлоатацията на язовир „Бели Искър“ се осигуряват от концесионера. За извършване на реконструкцията на язовирната стена предстои в най-кратък срок да бъде подписано споразумение между всички заинтересовани страни.  Технически експертен съвет ще определи най-доброто техническо решение, по което да бъдат извършени строително-монтажните работи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " МРРБ: Осигурена е безопасната експлоатация на язовир „Бели Искър“"}
{"url": "https://trud.bg/%d0%b3%d0%b8%d1%82-%d1%80%d0%b0%d0%b1%d0%be%d1%82%d0%be%d0%b4%d0%b0%d1%82%d0%b5%d0%bb%d0%b8%d1%82%d0%b5-%d0%b4%d0%b0-%d0%b4%d0%b5%d0%ba%d0%bb%d0%b0%d1%80%d0%b8%d1%80%d0%b0%d1%82-%d1%80%d0%b5%d0%b0/", "text": "Във връзка с предстоящото стартиране на зимния туристически сезон и намеренията на работодателите да наемат работна ръка от страни извън Европейския съюз, ИА ГИТ напомня, че в 7-дневен срок от реалното започване на работа на чуждестранните лица това обстоятелство трябва да бъде декларирано в териториалната дирекция „Инспекция по труда“ по местонахождение на работното място. Това е едно от най-честите нарушения, установявани от инспекторите по труда, във връзка със заетостта на граждани на страни извън ЕС у нас. Редът за предоставяне на разрешение за достъп до българския пазар на труда на сезонен работник се администрира от Агенцията по заетостта и е регламентиран в Закона за трудовата миграция и трудовата мобилност и Правилника за прилагането му. Лицата, получили разрешение за сезонен работник, могат да бъдат наемани само от работодателя, който е поискал и съответно получил разрешението. Те не могат да сменят работодателя си. По силата на споразумение ИА ГИТ получава от АЗ информация за работодателите, поискали разрешения за такъв достъп. Благодарение на тези данни се идентифицират обектите на контрол, в които се очаква да бъдат наети граждани на държави извън ЕС, което е предпоставка за упражняване на по-ефективен контрол. Проверки се правят и на работодатели, които са получили отказ от АЗ, с цел да се установи дали чуждестранните граждани не са наети неправомерно. ИА ГИТ напомня, че дори при наемане на работници с цел обучение, с обучаваните лица трябва да се сключва трудов договор, като в КТ е регламентиран специален такъв. В рамките на кампаниите в зимните и летните курорти през 2017 г., един от приоритетите на които беше законосъобразното наемане на чуждестранни сезонни работници, бяха извършени 2437 проверки, при които са установени 33 случая на чужди граждани, които работят в страната без разрешение. През стартиращия зимен сезон ИА ГИТ ще продължи засиления контрол в курортите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " ГИТ: Работодателите да декларират реалното започване на работа на чужденци"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d1%8a%d1%82-%d0%bf%d0%be-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%bf%d1%80/", "text": " – Причините за това са събрани в един дълъг процес. Откакто имаме човешка история, промените се случват въпреки желанието на хората да живеят стабилно. В сегашния ни живот промените стават с много голяма интензивност и ако погледнем компютрите, трябва да се ъпгрейдваме (осъвременяваме) на пет години. На всичко отгоре новата система не е съвместима с предишните.  – Трудно е за обяснение, например, какво означава да живееш в национална държава – та тези държави направиха двете световни войни, Виенския конгрес… Защото в националната държава твоята идентичност се олицетворява от държавата. Когато България е била в опасност, и са започнали Балканските войни, българските студенти от Чили, от Щатите и други места по света си вземат еднопосочен билет, записват се доброволци и си оставят костите на Добро поле. Защото са българи, а Отечеството е в опасност. Сега заплатата като не ти стига, вдигаш се, взимаш си еднопосочен билет и те няма в България.  – Не, опазил ме Бог да кажа това – те са неимоверно по-свободни. Всеки е свободен да прави, каквото си иска. И понеже границите станаха фиктивни, националните държави вече са само административни единици, за да имаме граждански оборот. Светът стана едно общо село, което няма кмет, няма селсъвет, няма поп, няма милиционер, няма полицай. Затова нещата в света сега са практически без контрол. Има обаче едно място, което прилича на една пиеса на Йордан Радичков, която започваше така: на един площад турили естрада и пред нея – кабинка. Отпред чака една опашка, всеки влиза в кабинката и вътре реве: „Не съм съгласен! Не съм съгласен!…” И след това излизаш от кабинката.  – Фактически имаме едно ООН, където хората казват, че не са съгласни, излизат щастливи. Нищо не се променя. ООН-то е място, където арменският поп слуша проблемите. Фактически решенията за намесите от ООН, където и да било, се взема от онзи, който плаща най-много. Не е трудно да се познае кой е той. Ние нямаме световно правителство, нямаме световно разбирателство, нямаме норми, които да регулират нещата. Джунглата ни е облечена в нова технология, но си остава силово място на напрежение между големи играчи. 15-20 години след падането на Берлинската стена светът беше сравнително спокойно място, защото имаше само един играч. Благодарение на нефтените кризи, Русия излезе от ямата, взе да си възвръща позициите в Близкия изток. И понеже попадна на лидер – Путин, стана така, че тя отново зае мястото си на геополитически играч. Естествено, че другите са недоволни. Например, второразрядни играчи като Великобритания.  – Да, по отношение на САЩ и Русия са такива. Великобритания беше световна империя, но сега не е. Стои на един малък остров, докато Щатите, Русия и Китай организират световните дела. Разбирам защо Тереза Мей така беснее, но това е закъсняла реакция. Е, трябва да й простим – вече е на години. Истинските напрежения не са между Великобритания и Русия, нито между Полша и Русия или Украйна и Русия. Истинските напрежения са между тримата големи и то по-скоро САЩ, които се стремят да се намесят в контрола в Азия и това създава много големи трудности.  – САЩ никога не са успявали в Азия, те винаги са били по периферията. Азия е място, където има оста Пекин-Москва, и няма как да се намеси друг. Американците знаят много добре, че XXI век ще е на онзи, който ще контролира Азия. Още от началото на миналия век един от геополитиците каза, че в момента, когато се установи оста Берлин-Москва-Токио или Пекин – това ще е последния ден на западнато господство. И не случайно Фридман миналата година посочи в интервю: „Ние 100 години се стараем да не се получи доближаване между Берлин и Москва. Това е краят на влиянието ни в Европа.“ Защото огромният руски ресурс с европейската технология и разбирателство прави един много силен континент, в който няма място за пришълци.  – Той си остава свят на силовите отношения и, за съжаление, е така. Светът излезе от състоянието на ядреното равновесие, а то беше свръх стабилно. Когато пак влезе в състояние на стабилност, това ще означава, че геополитическите играчи са намерили равновесие между себе си. Става така, че преразпределението на света ще търпи още динамика, тъй като се случи нещо неочаквано.  – Преди няколко години чрез Украйна и преместването на НАТО на изток се оказа, че в сърцето на Европа за пръв път се настани морска сила, а не сухопътна. До сега четири империи – австроунгарска, пруска, руска, турска – все сухопътни империи, са контролирали сърцето на Европа. От тук е Евразия, от тук е светът. Сега за пръв път брегова сила, каквато е САЩ, се настани в сърцето на Европа и това изнервя всички. Европейците не могат да вземат общи решения, руснаците са притеснени, че това е на самата им граница. Онези в Азия наблюдават с голяма тревога какво се случва тук. И това необичайно преместване на геополитическата ситуация не води до равновесие, а до изнервяне. То трябва да се реши. Няма да имаме спокоен свят, ако не сме решили въпроса с Украйна, колкото и да ни изглежда това странно.  – Северна Корея е малко като изпитание за президента Тръмп. Всеки американски президент прави на 6 месеца някаква война. Тук обаче имаме повече приказки, защото на Тръмп не му провървя – всички досега правеха войни с държави, които нямаха ядрено оръжие. Ако Саддам Хюсеин имаше ядрено оръжие, още щеше да управлява, либиецът Кадафи също. Ядреното оръжие е страхотна спирачка.  – Е, това вече е пропагандата и без нея не може да се направи нищо. Ние също бяхме големи майстори. Спомням си вица на соца. Наполеон казал: „Ако имах вашето „Работническо дело“, светът нямаше да знае, че съм загубил при Ватерлоо.“ Не съм уверен, че само заради това, че оръжейният комплекс ще спечели нещо от конфликт там, някой ще го направи. Южна Корея е с изключителна икономика и ако там започне конфликт въпреки тях, ще има големи проблеми. Те го казаха ясно: „Край на съюзничеството със САЩ. Може да са съюзници, но решението за влизане в Корея е наше.“ Освен това Япония са на чувствително място, да не говорим за Китай и за Русия. Все пак това е техният двор, тяхна територия. Не може да действаш срещу всичките, заради някакво момче (Ким Чен Ун) там. Не става.  -Тръмп е свободна птичка. Неговата сила каква е? Отива в Китай и се връща с 276 милиарда сделка. Тръмп е търговец. Навремето Путин каза: „С него ще се разберем, той е бизнесмен.“ Не виждам тревога с Тръмп начело. Много хора казват, че той е непредвидим. Да, но той е голям прагматик. В момента, когато усети, че нещата не вървят на добре, и взима завоя. Виждам го как се бори за поддържане на висок рейтинг. Сменя позиции само за да е горе рейтинга му. Той не е истински войнолюбец, не е стратег, който си е навил на пръста да направи война. Дали ще има война или не – това ще бъде детайл по отношение на геополитическото равновесие или да го наречем за пореден път – новия ред. Но той не се задава още. Прекалено големи са залозите и демокрацията има едно неудобство. И у нас в момента му сърбаме попарата.  – Че на 4-5 години сменяме лидера. И нищо не може да се направи. Когато си в тоталитарна система, ако улучиш лош човек – всички страдат. Ако улучиш свестен – за 30 години се решават много големи проекти. Но да не помислите, че говоря за връщане на старата система. Трябва да направим такива закони, че приемствеността да е много голяма. А при нас в България – свидетел съм от времето на ВНС как идеята да имаме основни закони не мина. Трябваше да има пакет основни закони, който се променя с квалифицирано мнозинство – списъчно. Тогава авиационният парк щеше да се поднови нормално, армията – нормално, здравеопазването, образованието също. Тези, които искат 30 години работа, основният закон ги пази, не може да се променят с едно крехко мнозинство, още повече коалиционно. Но това не можа да стане. Защото всички лидери – леви или десни, искат да имат развързани ръце. „Аз като дойда – от мен започва всичко.“ Ето това е проблемът ни.  – Да, но сегашният Бойко започва от сега.  – Това е символично признание, което всички държави членки получават за 6 месеца. По този начин управляват Сан Марино – двама генерал-губернатори по 6 месеца от по едно семейство. Там са 120 семейства и никой не се бори за власт – имената им се пишат на една дъска и знаят, че редът им ще дойде. Това е много спокойна политическа система. Ние възприемаме европредседателството като някакво огромно благо, че едва ли не някакво свръх чудо ще се случи. Това ми напомня на посещенията на дипломатическия корпус по времето на соца – в Смолян, Благоевград, Ловеч и т.н. Изведнъж плочите на площада са подменени, партийният дом лъснат, улиците са измити, а магазините пълни. И накрая се бият в гърдите: „яба-даба-ду” – вижте колко сме хубави. Това е показно и не ни върши никаква работа. Пропагандата е едно, реалността друга. Големият град, малкият, селото – живеем на много нива, на много етажи. И ако трябва да бъда точен – всичките политически елити, които минаха, имат много тежка отговорност. Кълнехме се в едно нещо: ще има могъща средна класа. Сега имаме могъщо блато и някаква върхушка, която си позволява всичко. Сега сме щели да върнем конституционно съдимостта в приватизацията. Къде го има това – от римското право насам с обратна сила закон?!  – При нас е ефекта на слугинажа. Кланяме се на империята. По църковната линия – на гърците, когато е Германия – на нея, после на Съветския съюз, сега се кланяме на Големия брат. Паметник вдигнахме на тези, дето бомбардираха София, не им ли е съвестно? Този слугинаж е може би някакво историческо достояние на българите, защото благодарение на него ние все оцеляваме. Може би това е тежката цена. Какво печелиш да обявиш една такава държава за враг? Това, което правим в момента, е явно за да се харесаме другаде. Ние сме странно общество, няма такъв народ. Не правим разлика между политика и емоция. Когато правиш политика с голяма държава, трябва да си трезвен. Забравяш емоциите. Трябва да видиш това обективно помага ли ти, какво печелиш от него? Малка Унгария ни прави уроци по политика от 20 години насам. Ние обаче не се учим.  – Има и той успя да запази политическия си ореол през целия преход – Ахмед Доган. Той е прекалено интелигентен, много добър философ е. Толкова много глупости съм слушал за него. Най-голямата е, че обслужвал турски интереси, че ДПС работи срещу България. Това е смешно. Та турците много добре знаят кой е Доган. А той един път не е бил в Турция. Неговата цел беше равновесието в политиката. ДПС не е антибългарска партия. Ако беше такава, щеше да влиза в съюз с емисарите, с тези, които идват от арабския свят, щеше да бъде развъдник на терористи, които да работят срещу България. Мисля си, че ако Доган беше останал във философията, тя щеше да спечели. Но сега не мога да гадая кой повече спечели – философията или политиката.", "date": "2017.11.22", "title": " Експертът по национална сигурност проф. Димитър Йончев пред „Труд“: Българите не правят разлика между политика и емоция"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b8%d1%82%d0%b5-%d0%b4%d0%b5%d0%bf%d1%83%d1%82%d0%b0%d1%82%d0%b8-%d0%be%d1%82-%d0%b1%d1%81%d0%bf-%d1%89%d0%b5-%d0%be%d1%80%d0%b3%d0%b0%d0%bd/", "text": "Пловдивските депутати от „БСП за България” ще наемат голяма зала в града под тепетата, където през следващата седмица да бъде излъчена разследващата документална лента „Граница” на Елена Йончева. Това обяви най-младият депутат в 44-ото Народно събрание Теодора Халачева на среща с избиратели от район „Южен” на Пловдив. „Обстановката в парламента е динамична и напрегната, арогантното поведение на мнозинството е системно, защото е типично за модела „ГЕРБ”. Диктатурата на пленарните заседания и погазването на демократичните принципи са станаха причина да поискаме оставката на председателя на Народното събрание Димитър Главчев. Но ще настояваме за още две оставки – на вътрешния министър Валентин Радев и на вицепремиера Валери Симеонов. След скандалните разкрития във филма на Елена Йончева за националната ни сигурност, те трябва да понесат отговорността незабавно”, категорична бе Теодора Халачева. Според нея в бюджета на управляващите за 2018 година липсват реални политики за справяне със социалните неравенства. „2 милиона българи живеят на границата на бедността, една трета от българските граждани нямат достъп до здравеопазване, а 19 000 са неграмотните български деца”, цитира тревожната статистика младата социалистка. Тя информира, че преговорите за вот на недоверие продължават на ниво работни групи, като БСП държи на темата за корупцията. „Засега е ясно, че вотът на недоверие ще бъде внесен в Народното събрание след приемането на бюджета и най-вероятно през януари”, допълни Теодора Халачева. Тя бе категорична, че ревизия на прехода трябва има като бъдат включени всички сделки по раздържавяване вкл. масовата приватизация с бонови книжки, концесиите и групировките. Пловдивската политическа реалност очертаха пред аудиторията на същата среща общинските съветници от БСП доц. Ангел Иванов и Петя Манева. Двамата бяха категорични, че цената за Римския форум, която общината ще плати, за да си върне терена с археологически ценности, е висока. „Капиталовата програма е срината и много обекти няма да бъдат изпълнени”, посочи финансистът на червената група Петя Манева. Колегата й доц. Иванов изрази конкретни съмнения относно завършването на Зоологическата градина, която глътна милиони и стана причина за разследване срещу пловдивския градоначалник. Съветниците на БСП се ангажираха с внасяне на предложение за поставяне на заслони по автобусните спирки в квартал „Коматево” и с питане за осветлението на „Коматевско шосе”. „БСП започва засилена подготовка за местните избори. Работим по кадровата система, за да се спрем на най-подходящите кандидати за местната власт”, сподели на същата среща председателят на пловдивските социалисти Красимир Трифонов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " Пловдивските депутати от БСП ще организират прожекция на филма „Граница” в града на тепетата"}
{"url": "https://trud.bg/10-%d0%bc%d0%bb%d0%bd-%d0%bb%d0%b2-%d1%80%d1%8a%d1%81%d1%82-%d0%bd%d0%b0-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d0%b8%d1%82%d0%b5-%d1%83-%d0%bd%d0%b0%d1%81-%d0%bf%d1%80%d0%b5%d0%b7/", "text": "С 10 милиона лева са се увеличили инвестициите в страната за септември в сравнение със същия месец на 2016 година, съобщи председателят на Българската агенция за инвестиции (БАИ) Стамен Янев в Пловдив, където взе участие в кръгла маса, на която бяха обсъдени възможностите за привличане на капитали по време на председателствата на Съвета на ЕС. Планът на БАИ за 2017 година е да привлече над 400 млн. лева, чрез които да бъдат разкрити над 6000 работни места. „До момента са сертифицирани проекти за над 300 милиона лева, които дават възможности за разкриване на над 5700 нови работни места. До края на годината ще надхвърлим заложените средства за инвестиции, защото в момента има заявени проекти за над 800 млн. лева”, допълни Стамен Янев. Икономистът Георги Стоев пък разкри, че ръстът на заплатите в промишлеността у нас е различен, като например в Пловдив и региона увеличението на възнагражденията е с 10%, докато в Бургас – едва с 5%, а в новосъздадената Икономическа зона Хасково-Димитровград – с 4%. „Това показва колко по-бърз е Пловдив като динамика на труда, тъй като в някои региони на страната хората си мечтаят за увеличение на заплатите с 6 на сто. Направихме доста стъпки в посока на това да проектираме Пловдив като индустриална столица на България. Инвеститорите, когато правят проучване за нов терен, първо идват в Пловдив, допълни шехът на „Индустри уоч” Георги Стоев. Като недостатък кой посочи недостатъчната реклама зад граница, където на България и на Пловдив се гледа като потенциал за евтина работна ръка и ниски данъци. Според Георги Стоев България трябва да се брандира като добра дестинация за бизнес, а не просто за ишлеме инвестиции в шивашката промишленост и дървообработването. „Бъдещите инвеститори трябва да погледнат на България като на страна с добри инженерни кадри и традиции в машиностроенето и приборостроенето, които дават по-висока добавена стойност. Това са сектори, в които Китай не може да ни конкурира. Защото, когато се конкурираме с евтин труд, се състезаваме с цяла Азия, а може би в бъдеще и с Африка”, декларира шефът на „Индустри Уоч”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " 10 млн. лв. ръст на инвестициите у нас през септември"}
{"url": "https://trud.bg/%d1%81%d1%80%d0%b5%d0%b4%d1%81%d1%82%d0%b2%d0%b0%d1%82%d0%b0-%d0%b7%d0%b0-%d0%b7%d0%b4%d1%80%d0%b0%d0%b2%d0%b5%d0%be%d0%bf%d0%b0%d0%b7%d0%b2%d0%b0%d0%bd%d0%b5-%d0%b7%d0%b0-2018%d0%b3-%d1%89%d0%b5/", "text": "Средствата за здравеопазване за следващата година ще бъдат увеличени с 27 милиона лева, съобщи здравният министър Кирил Ананиев. Очаква се парите да бъдат одобрени в парламентарната комисия по финанси между първо и второ четене на държавния бюджет за догодина. Министърът се срещна с парламентарната група на Обединените патриоти, след което стана ясно, че парите ще дойдат от резерва на Касата. „Това, което ще се предложи за приемане, е увеличение на първичната извънболнична помощ със 7 милиона лева, на специализираната извънболнична помощ – също със 7 милиона лева, с 3 милиона – медико-диагностичните дейности и с 10 милиона – дейността на стоматолозите“, обясни Ананиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.22", "title": " Средствата за здравеопазване за 2018г. ще бъдат увеличени с 27 млн. лв."}
