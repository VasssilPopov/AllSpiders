{"url": "https://trud.bg/%d1%86%d0%b8%d0%bf%d1%80%d0%b0%d1%81-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b5%d1%82%d0%be-%d0%bd%d0%b0-%d0%b4%d0%b2%d0%b0%d0%bc%d0%b0%d1%82%d0%b0-%d0%b3%d1%80%d1%8a%d1%86%d0%ba%d0%b8/", "text": "Министър-председателят на Гърция Алексис Ципрас в сряда описа задържането на двамата гръцки военнослужещи от Турция като „открита рана“ за Западния Алианс, предава гръцката информационна агенция АНА-МПА. „За цялата организация е открита рана безпрецедентният факт, че двама военнослужещи от държава на НАТО, са държани от друга държава на НАТО, за повече от четири месеца, защото са преминали няколко метра навътре в територията ѝ по погрешка и без никакви обвинения срещу тях“, заяви Ципрас по време на срещата на върха на НАТО в Брюксел, в същото време призовавайки Турция да помогне за зарастването на раната, като върне двамата войници. Гръцкият премиер повдигна и въпроса за турската агресия, заявявайки че „за целия Алианс е перманентна рана фактът, че нашата съседна държава настоява да нарушава международното право в нашата територия и се цели в освобождаването на Егейско море от операционно планиране за сметка на нашите колективни способности“. В коментар насочен към генералния секретар на НАТО Йенс Столтенберг, Ципрас заяви: „Господин генерален секретар, днешната среща дава възможност на всички ни да потвърдим нашето колективно желание за доказване на единството ни. Нашата роля в света няма да бъде решена единствено от способността ни да защитим Алианса от външни заплахи или да управляваме предизвикателствата и кризите извън нашите граници. Тя ще бъде решена от отношенията на взаимно уважение, които се предполага че имаме, както е записано в член 1 на Северноатлантическия пакт. Това трябва да бъде подсигурено от НАТО. И Гърция ще се бори за това“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Ципрас: Задържането на двамата гръцки военнослужещи от Турция е „открита рана“ за НАТО"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b2-%d0%b1%d1%83%d1%80%d0%b3%d0%b0%d1%81-%d1%89%d0%b5-%d0%b3%d0%bb%d0%b5%d0%b4%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0-%d0%b7%d0%b0/", "text": "Окръжен съд – Бургас ще разгледа европейска заповед за арест, издадена от Апелативен съд – Солун, Република Гърция, с която се иска предаване на българския гражданин Иван С. на гръцките съдебни власти, с цел изтърпяване на наложеното му наказание „Лишаване от свобода“ за срок от три години, за съучастие в опит за предаване на дете за осиновяване по занаят, с намерение за спекулация (престъпление по чл. 13, т. 6, чл. 42, ал. 1, чл. 47, ал. 1 и чл. 83 от НК на Република Гърция и чл. 10, ал. 2 и 3 от Закон 2447/1996 г.) Съдебното заседание ще се проведе на 13.07, от 10.40 часа. Това съобщиха от пресслужбата на държавното обвинение. Окръжен съд – Бургас взе спрямо Иван С. мярка за неотклонение „Подписка“. Съдът намери, че липсват каквито и да е доказателства за реална и непосредствена опасност Иван С. да се укрие, в случай че не е задържан под стража. Според съдебната инстанция са налице многобройни и убедителни доказателства за трайна връзка на задържания с адрес на територията на страната, обитаван и от негови близки, за които той полага ежедневни грижи. По мнението на съда изключително ниска е и опасността Иван С. да извърши друго престъпление.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Съдът в Бургас ще гледа европейска заповед за арест на българин, замесен в опит за продажба на дете"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-199/", "text": "310 лв. екотакса за стар автомобил По-високи екотакси ще плащат собствениците на стари автомобили у нас, когато ги регистрират, реши правителството. Става въпрос за сумата, която се дължи само при първоначалната регистрация в страната, но не и при препродажба на автомобил, който вече има български номера.     Спряха 100 000 летни стоки менте Над 100 000 фалшиви и контрабандни летни стоки са задържали българските митнически служители през последните пет месеца. За сравнение – през цялата 2017 г. са задържани малко над 150 000 артикула от същата категория.     Кое е най-важното при наследяване на Едноличен търговец Данъчен консулт на „Труд“.             Пари за белязване От Храбрия архитект до Горкия Ваклин – коментар на Анна Заркова.           Наказанията за футболни хулигани стават бързи Ще се влиза с персонални билети, с посочен сектор, ред и място, казва Славчо Атанасов, председател на комисията по въпросите на децата, младежта и спорта в НС, в интервю за „Труд“.       “Брекзит”- сагата с продължения… и дузпи Тереза Мей заложи на календара и пребори вътрешната опозиция. Приемниците на Дейвид Дейвис и Борис Джонсън, съответно Доминик Рааб и Джереми Хънт, са устойчиви апаратчици на торите и много по-скромни по гласовитост – анализ на Благовест Бенишев.             Княз на колело Силует на Кирил Сакскобургготски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Вижте акцентите в броя на вестник „Труд“ в четвъртък, 12 юли 2018"}
{"url": "https://trud.bg/%d0%bb%d0%be%d0%b2%d0%b8%d0%bc-%d0%b3%d0%bb%d0%b8%d0%b3%d0%b0%d0%bd%d0%b8-%d0%b8-%d0%bf%d1%80%d0%b5%d0%b7-%d0%bb%d1%8f%d1%82%d0%be%d1%82%d0%be/", "text": "Груповият лов на диви свине ще започне още през лятото, а не от 1 октомври, решиха депутатите в НС. Целта е да се спре навреме разпространението на опасното заболяване африканска чума по свинете в страната. С промени в Закона за лова се разрешава отстрелът на дива свиня всяка сряда, събота, неделя и официалните празници през годината. Това ще доведе до 54 допълнителни ловни дни до края на годината. Проектът предвижда ловните дружинки да се задължат да вземат проби от отстреляните животни, които ще бъдат проверявани за вируса на заболяването. Заради открита чума по преживните животни вече са убити 1800 домашни животни. Собствениците им ще бъдат обезщетени с пари от ЕС, каза министърът на земеделието Румен Порожанов.", "date": "2018.07.11", "title": " Ловим глигани и през лятото\t\t\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0-%d0%ba%d0%b8%d0%bb%d0%be%d0%bc%d0%b5%d1%82%d1%80%d0%b8%d1%87%d0%bd%d0%be/", "text": "Катастрофа на магистрала „Струма“ край Студена предизвика километрично задръстване на пътния възел. Това съобщи читател на „Труд“. Все още не е ясна колко са участниците в инцидента и дали има жертви. На място има полиция. Очаквайте подробности.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Катастрофа предизвика километрично задръстване на магистрала „Струма“ край Студена"}
{"url": "https://trud.bg/%d0%b5%d0%bb-%d0%bc%d0%b0%d0%b5%d1%81%d1%82%d1%80%d0%be-%d0%bf%d0%be-%d0%b4%d0%be%d0%b1%d1%80%d0%b5-%d1%87%d0%b5-%d0%bf%d1%80%d0%be%d0%b4%d0%b0%d0%b4%d0%be%d1%85%d0%bc%d0%b5-%d0%ba%d0%b0%d1%80%d0%b0/", "text": "Нестор Ел Маестро, старши треньорът на ЦСКА, призна, че клубът вече търси заместник на Фернандо Каранга. Бразилецът бе продаден в Китай само два дни преди двубоя с „Рига“. „Търсим нападател, но все още наблюдаваме определени играчи – обясни Маестро. – Имам сигурно около 1000 имена в главата си. Очаквам да има яснота в следващите дни. Нормално е след силен сезон на Каранга да има интерес към него и съответно да бъде продаден. Исках да е част от отбора поне за първите мачове, но от треньорска гледна точка по-добре е, че се получи така, защото футболистите, на които разчитам, искам да бъдат концентрирани, а не да мислят за своето бъдеще.“ Ел Маестро отрече информациите, че Кирил Десподов, друг от основните играчи на тима, също чака изходящ трансфер. Специалистът допълни, че все още не е наясно кой ще води атаката срещу „Рига“ в първия мач от Лига Европа. „Чувствам се леко нервен преди първия двубой на тима от европейските турнири, това е първи мач за мен в европейските турнири. Кирил Десподов не е готов на 100 %, има възможност да играе, но има възможност и да го запазим за реванша в Рига, когато е готов“, обясни наставникът на „армейците“.", "date": "2018.07.11", "title": " Ел Маестро: По-добре, че продадохме Каранга"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%bd%d0%b0%d0%bd%d0%ba%d0%be%d0%b2-%d0%b4%d1%8a%d0%b6%d0%b4%d0%be%d0%b2%d0%bd%d0%b0-%d0%ba%d0%b0%d0%bd%d0%b0%d0%bb%d0%b8%d0%b7%d0%b0%d1%86%d0%b8%d1%8f/", "text": "Дъждовна канализация ще бъде изградена по ул. „Петко Банков“ в Мизия, тъй като сега съществуващата система не може да поема води с такава интензивност. Това съобщи при посещението си в засегнатия от интензивните валежи град министърът на регионалното развитие и благоустройството Николай Нанков. Днес той, заедно с председателя на Управителния съвет на Агенция „Пътна инфраструктура“ инж. Светослав Глосов, провери на място състоянието на инфраструктурата в града, информират от МРРБ. Регионалният министър обърна внимание, че в Мизия от причинените от валежите кални потоци земна маса са разрушени основно улици. От вчера поддържам връзка с кмета, който беше направил необходимата организация. Ние се включихме чрез Агенция „Пътна инфраструктура“, посочи министърът. Справихме се веднага с републиканската инфраструктура и пренасочихме екипи на Областното пътно управление към общината. Допълнителни машини, които да се включат в почистването, са изпратени дори от Пловдив, коментира Николай Нанков. Той изказа благодарност към екипите на АЕЦ Козлодуй, Главна дирекция „Пожарна безопасност и защита на населението“ и АПИ, които се включиха в разчистването на пострадалия град. В авариен режим ще бъдат изчистени последиците, след това започваме с цялостно укрепване на инфраструктурата, заяви министър Нанков. Той допълни, че се осигуряват допълнителни водоноски, които са необходими за измиване и изчистване на свлечената земна маса, и още няколко машини – т.нар. бобкат, които са най-маневрени и ще помогнат за разчистване на засегнатите улици и възстановяване на настилката. Това ще коства средства. Индикативната стойност на разходите за възстановяване на инфраструктурата в общината е до 3 млн. лв. Вече се прави описание на щетите и ще се изготвят количествено-стойностни сметки, информира регионалният министър и допълни, че средства ще бъдат отпуснати и от Комисията за подпомагане и възстановяване към Министерския съвет. Държавата реагира адекватно. С добра координация и помощ от наша страна ще овладеем последиците от бедствието, заяви регионалният министър. Николай Нанков съобщи, че част от изпълнените възстановителни дейности по яз. „Рогозен 1“ са компрометирани от валежите. Засегнат е главно преливникът. Към момента не може да се даде оценка. Уверението на фирмата изпълнител – „Транспортно строителство и възстановяване“ към Министерството на транспорта, информационните технологии и съобщенията, е, че щетите ще останат за нейна сметка. Предстои да се направи опис, който трябва да приключи максимално бързо, коментира той. С кмета на Хайредин уточнихме, че е необходимо максимално бързо да се възложи на инженеринг ремонта на яз. „Бързина“, за който има осигурени около 1 млн. лв. от Министерския съвет, информира още министърът. Трябва да решим и проблема с Борован, където говорим за каскадно разположени общински язовири. Започнахме отдолу нагоре, защото това бяха най-компрометираните и най-проблемните съоръжения, но все пак трябва да оправим горното течение на каскадата, каза той. Хубаво е че влязоха в сила промените в Закона за водите. Ще търсим съдействие от областния управител и при необходимост – от министъра на икономиката Емил Караниколов, за язовирите, при чието управление кметовете срещат трудности. Министерството на икономиката ще може не само да ги управлява, но чрез държавното предприятие към него ще може да ги ремонтира в авариен режим, посочи Николай Нанков. Той допълни, че ще бъде осигурен и финансов ресурс, така че от добрата воля на Община Борован, кмета и общинския съвет зависи максимално бързо да предприемат действия по предаване, за да може след това да се изпълнят аварийно-възстановителни работи по тези язовири, така че да се реши в цялост проблемът с течението на река Скът. Принципал на съоръженията в момента е общинският съвет. Ако общината не ги предаде на Министерството на икономиката, но продължава да не ги стопанисва добре, могат да бъдат наложени санкции, каза още Николай Нанков. Министърът посочи, че с ръководството на Община Мизия е коментирана темата с притеснения на хората за хигиената и извършване на дезинфекция в града. С кмета очертахме план от мерки. Колегите от Регионалната здравна инспекция са на разположение. Проблем с водата няма, качеството е в необходимите норми, няма заливане на помпената станция, съобщи той. Коментирахме също осигуряването на нова пътна варианта между село Крушовица и Липница, което би решило част от проблема със сблъскването на водните течения на р. Скът и каскадните язовири от р. Хайредин. Това ще даде дълготраен ефект върху цялата ситуация с бъдещи наводнения в региона, информира регионалният министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Николай Нанков: Дъждовна канализация ще бъде изградена по главната улица в Мизия"}
{"url": "https://trud.bg/%d1%81%d0%be%d1%84%d0%b8%d1%8f-%d1%81-20-%d0%b1%d0%b5%d0%b7%d0%bf%d0%b8%d0%bb%d0%be%d1%82%d0%bd%d0%b8-%d0%bc%d0%b5%d1%82%d1%80%d0%be%d0%b2%d0%bb%d0%b0%d0%ba%d0%b0-%d0%b4%d0%be-%d1%84%d0%b5%d0%b2%d1%80/", "text": "Третият лъч ще спестява 11 хил. тона вредни газове До края на февруари 2019 г. в София пристигат 20 нови метро-влака на Siemens, предвидени за третата метролиния, която в момента се строи. Вчера столичният кмет Йорданка Фандъкова показа първият от тях, който вече пристигна у нас, и дори седна на мястото на машиниста. Вторият от влаковете идва на 16 юни, а третият-на 2 август. Всеки струва над 5 млн. евро. Те ще могат да се движат без машинист, но засега тази опция няма да се използва. Метроспирките ще бъдат обезопасени със специални прегради за да не се хвърлят хората под влака. На една станция вчера бе предотвратен подобен инцидент. Влаковете нямат камери в тях, а такива на вратите. В мотрисите няма рампи, но има места за хора с увреждания. Новото метродепо на ул. “Житница” ще бъде готово до края на годината. “На първия етап от 8-те км. и първите 8 метростанции на третата линия изпълнението е 70%, над 3 км. от тунелите вече са прокопани от тунелопробивната машина. Тя тръгва към станцията на бул. “Патриарх Евтимий”. Работи се в срок. Пусковият срок на първия етап от 8 км. е есента на следващата година. Вторият етап е 4 км. до Околовръстния път и “Горна баня” ще е готов в началото на 2020 г. Тази отсечка от третата линия ще превозва 130 хил. пътници на ден”, каза Фандъкова. Третия лъч ще спести 11 хил. т. вредни газове годишно. На станция бул. “България” започна монтирането на релсовия път. До септември ще бъдат готови 2 км. релси от кв. “Красно село” до Медицинска академия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " София с 20 безпилотни метровлака до февруари (обзор)\t\t\t"}
{"url": "https://trud.bg/%d0%bf%d1%8a%d1%82%d1%83%d0%b2%d0%b0%d1%89%d0%b8%d1%82%d0%b5-%d1%81-%d0%b3%d1%80%d0%b0%d0%b4%d1%81%d0%ba%d0%b8%d1%8f-%d1%82%d1%83%d1%80%d0%b8%d1%81%d1%82%d0%b8%d1%87%d0%b5%d1%81%d0%ba%d0%b8/", "text": "Всички жители и гости на Бургас, пътуващи с градския туристически автобус на 13, 14 и 15 юли, ще получат възможността със същия билет да влязат и разгледат безплатно атрактивния Авиомузей в кв. Сарафово, съобщиха от пресслужбата на общината. Атракционният автобус тръгва от „Магазия 1“ в 16.30 часа и 18.30 часа, а маршрутът му е ул. „Булаир“ – бул. „Демокрация“ – бул. „24-ти пехотен Черноморски полк“ – парк „Езеро“ – кв. Сарафово – парк „Езеро“ – бул. „24-ти пехотен Черноморски полк“ – бул. „Демокрация“ – ул. „Булаир“ – „Магазия 1“. Спирката в кв. „Сарафово“ ще бъде на терминал „Пристигащи“ на Летище Бургас.  Връщането от Летище Бургас, терминал „Пристигащи“, е съответно в 17:30 и 20:00 часа. Спирките по маршрута са съобразени с това да предоставят едно приятно и незабравимо преживяване на бургазлии и туристите и възможността да посетят с една обиколка повечето атракции в града през летния сезон – Зона за обществен достъп на Пристанище Бургас, Морската градина, Експо център „Флора“, Фестивала на пясъчните фигури, Пункта за наблюдение на птици на Атанасовско езеро и Авиомузея. Линията ще се изпълнява от открития арт-автобус, собственост на общинския превозвач „Бургасбус“. Цената на билета е 2,00 лева, за деца до 10 години – 1,50 лева. Всеки пътник на атракционния автобус на 14 юни ще може да посети и организираната детска работилничка за изработване на хартиени модели на самолети, изложба с рисунки на летателни апарати, игрови техники с Милева Владкова. Тя ще бъде разположена в обновения ТУ-154. Освен това децата ще имат възможност да се запознаят отблизо с професията на пилота и на стюардесата, както и основните им дейности в самолета. Освен Ту – 154, посетителите може да разгледат и останалите попълнения в парка на музея – Ан – 2, Ан – 12, пилотската кабина на Ан – 24, МиГ – 17, МиГ – 21. Освен близкия контакт с машините, всеки желаещ ще може да изпробва уменията си на пилот с помощта на очила за виртуална реалност. И това не е всичко – 4D ефект на работещ самолетен двигател, богата колекция от макети на самолети, любопитни предмети и задължителни аксесоари от авиацията като пилотски униформи, парашути, снимки, истинска „черна“ кутия на самолет и навигационни уреди допълват експозицията. През летния период Авиомузей – Бургас ще работи всеки ден от седмицата от 09.00 до 20.00 часа. Билетът за индивидуално посещение е 6 лв. Ученици и пенсионери – 4 лв., семейният билет е на цена от 12 лв., а деца до 6 год. и хора с увреждания влизат безплатно. Музеят се намира в кв. „Сарафово“, на входа на Летище – Бургас. До него можете да стигнете с личен автомобил, с линия № 15 от градския транспорт или велосипед от Морската градина през солниците до летището. За повече подробности относно Авиомузей – Бургас: 056/ 813 765; 0885 009 673; office@avioburgas.bg. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Пътуващите с градския туристически автобус в Бургас ще могат да разгледат безплатно атрактивния Авиомузей"}
{"url": "https://trud.bg/%d0%bc%d0%b2%d0%bd%d1%80-%d0%bf%d1%80%d0%b8%d0%b2%d0%b5%d1%82%d1%81%d1%82%d0%b2%d0%b0%d0%bc%d0%b5-%d0%bf%d0%be%d0%ba%d0%b0%d0%bd%d0%b0%d1%82%d0%b0-%d0%ba%d1%8a%d0%bc-%d1%81%d0%ba%d0%be%d0%bf%d0%b8/", "text": "Приветстваме решението от Срещата на върха на НАТО за започване на разговори с Република Македония за присъединяване към Алианса – решаваща стъпка към нейната евроатлантическа принадлежност. Това съобщиха от пресслужбата на МВнР. Подкрепяме решимостта на правителството в Скопие да продължи с прилагането на реформите и с укрепването на добросъседските отношения. От своя страна ще продължим да оказваме необходимата подкрепа в духа на нашия Договор за приятелство, добросъседство и сътрудничество, който подписахме през 2017 г. Разглеждаме постигнатия напредък и като успех на нашата активна политика за европейско и евроатлантическо бъдеще на целия регион – успешно реализиран приоритет и в рамките на приключилото преди дни Българско председателство на Съвета на ЕС. Поканата към Република Македония е ясно потвърждение, че политиката на „Отворени врати“ на Алианса остава валидна и допринася за сигурността и стабилността в евроатлантическото пространство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " МВнР: Приветстваме поканата към Скопие за НАТО"}
{"url": "https://trud.bg/310-%d0%bb%d0%b2-%d0%b5%d0%ba%d0%be%d1%82%d0%b0%d0%ba%d1%81%d0%b0-%d0%b7%d0%b0-%d1%81%d1%82%d0%b0%d1%80-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb/", "text": "Облекчения за електромобилите По-високи екотакси ще плащат собствениците на стари автомобили у нас, когато ги регистрират, реши правителството. Става въпрос за сумата, която се дължи само при първоначалната регистрация в страната, но не и при препродажба на автомобил, който вече има български номера. 310 лева става таксата за коли над 10 години, досега тя беше 275 лв. За автомобил между 5 и 10 години сумата се вдига от 260 на 290 лв., а до 5 години – остава без промяна – 194 лв. Намаление има за новите коли – от 138 лв. досега на 125 лв. Голямата промяна в наредбата е въвеждането на такса при регистрацията на автобуси и камиони, които досега бяха освободени от нея. За нови пътнически микробуси, минибуси и камиони от 3,5 до 12 т ще се плащат по 625 лв. За такива над 5 години – 970 лв., от 5 до 10 год. – 1450 лв., а за най-старите – над 10 години – 1550 лв. При регистрацията на камиони над 12 т и автобуси над 5 т ще се дължи такса от 938 лв., ако са нови. За тези до 5 години сумата е 1455 лв., от 5 до 10 години – 2175 лв., а за над 10 години – 2325 лв. Намаление има за новите хибридни автомобили с около 20% до 100 лева, за тези до 5 години остава без промяна – 170 лева, а за по-старите налогът се увеличава с 12%. При регистрирането на електромобил в България до края на 2021 г. няма да се дължи екотакса.", "date": "2018.07.11", "title": " 310 лв. екотакса за стар автомобил\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b4%d1%8a%d1%80%d0%b6%d0%b0%d0%b2%d0%b8%d1%82%d0%b5-%d0%be%d1%82-%d0%bd%d0%b0%d1%82%d0%be-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%bf%d0%bb%d0%b0/", "text": "След като от Белия дом потвърдиха, че президентът на САЩ Доналд Тръмп е предложил на държавите от НАТО да увеличат разходите си за отбрана до 4 процента от БВП, самият той заяви че те трябва да започнат да плащат по 2 процента от БВП незабавено, а не до 2025 година, каквито са предварителните им планове, предава Sputnik. „Какъв е смисълът от НАТО, ако Германия плаща на Русия милиарди долари за газ и енергия? Защо само пет от 29 държави спазват своя ангажимент? САЩ плаща за отбраната на Европа, докато губи милиарди в търговията. Държавите от НАТО трябва да плащат 2 процента от БВП НЕЗАБАВНО, не до 2025 година“, написа американският президент в социалната мрежа „Туитър“. What good is NATO if Germany is paying Russia billions of dollars for gas and energy? Why are there only 5 out of 29 countries that have met their commitment? The U.S. is paying for Europe’s protection, then loses billions on Trade. Must pay 2% of GDP IMMEDIATELY, not by 2025. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Тръмп: Държавите от НАТО трябва да плащат 2% от БВП незабавно, не до 2025 година"}
{"url": "https://trud.bg/%d0%bd%d0%b0%d0%b4-600-%d0%b4%d1%83%d1%88%d0%b8-%d1%81%d0%b0-%d0%bf%d0%be%d0%bb%d1%83%d1%87%d0%b8%d0%bb%d0%b8-%d0%b1%d0%b5%d0%b7%d0%bf%d0%bb%d0%b0%d1%82%d0%b5%d0%bd-%d0%b0%d0%b4%d0%b2%d0%be%d0%ba/", "text": "Общо 614 са исканията за безплатна адвокатска защита през тази година във Великотърновска област, които са постъпили и са одобрени от Адвокатската колегия. Малка част от тях са по Закона за правната помощ, когато се помага на социално слаби. 413 са исканията по наказателни дела. От тях 130 са по досъдебни производства, 27 по бързи, 7 са по заповеди за арест, 20 по прокурорски преписки, 70 по наказателни от общ характер дела, 140 по частни наказателни дела, 13 по касационни производства, 4 по наказателни от частен характер дела,4 по административно-наказателни. 50 са случаите на искан служебен адвокат по изпълнителни дела, при които обаче адвокатският хонорар се плаща от взискателя. Има и 134 молби за безплатен адвокат по граждански дела. Обикновено правна помощ по граждански дела се допуска при разводи ,издръжка, родителски права, установяване или оспорване на произход на родител, делби, казуси по Закона за защита от домашно насилие ,Закона за задълженията и договорите, Закона за отговорността на държавата и общините за вреди. Оказва се, че държавата плаща между 300 и 1000 лева на адвокат при поемане на дело. Най-скъпа е тарифата по дела за убийства. Заради конституционното право на защита и регламента в ред международни документи, България е въвела механизми, които дават право на всеки да ползва адвокат. Рекордьор по назначени безплатни адвокати е осъденият на доживот Георги Вълев от „Килърите“. В момента затворникът води повече от 5 дела само в търновските съдилища –за нарушени човешки права, за уронено добро има зад решетките, за липса на добри условия в следствен арест и т.н. По всички тях той ползва правото си да подава декларация за бедност поради липса на доходи като затворен с доживотна присъда без право на замяна за лихварство и поръчителство на две убийства. Декларациите се подават до съответния съд, който прави искане до адвокатската гилдия. Засега няма нито един отказ за служебна защита. Отделни са разходите на държавата за конвоиране на Вълев от затвора от Ловеч до Велико Търново със съдебна охрана, жандармерия и полиция. В момента Вълев чака решението на Апелативния съд във Велико Търново около искането за конфискация от държавата на имоти за 3,6 млн.лв.от комисия „Антикорупция“. Делото бе прекратено с определение на Окръжния съд още от 27 април тази година, но скандалната новина стана публично известна през юни, когато трябваше да тръгне обявения в „Държавен вестник „процес. Окръжните Съдът отказа на КПКОНПИ да отнемат в полза на държавата имущество,придобито от престъпна дейност,защото искането имало 7-годишна давност, а трябвало да не надминава 10 месеца, за което „Труд“ писа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Над 600 души са получили безплатен адвокат по дела в съдилищата във Великотърновска област\t\t\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%be%d1%89%d0%b5-%d0%b5%d0%b4%d0%bd%d0%b0-%d1%86%d0%b5%d0%bb-%d0%be%d1%82-%d0%bf%d1%80%d0%b5%d0%b4%d1%81%d0%b5%d0%b4/", "text": "Много добри новини от Брюксел. НАТО официално   към Македония за стартиране на преговорите за присъединяване към Алианса. Това написа премиерът Бойко Борисов в профила си във фейсбук. „Поздравявам моя колега Zoran Zaev за тази сериозно стъпка напред. Още една цел, поставена по време на българското председателство, е постигната. Положихме големи усилия и съм радостен от този напредък“, пише още министър-председателят.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Бойко Борисов: Още една цел от председателството ни е изпълнена с поканата за членство на Македония в НАТО"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%bf%d0%b0%d0%b4%d0%bd%d0%b0-%d0%b2-%d0%bb%d0%b8%d1%85%d1%82%d0%b5%d0%bd%d1%89%d0%b0%d0%b9%d0%bd-%d0%bd%d0%b0-%d1%81%d1%82%d0%b0%d1%80%d1%82%d0%b0-%d0%b2/", "text": "„Левски“ стартира новия сезон със загуба с 0:1 от втородивизионния швейцарски „Вадуц“ в мач от първия квалификационен кръг на Лига Европа. Единственото попадение на скромния и полупразен стадион „Райнпарк“ в едноименния град в Лихтенщайн реализира Мохамед Колибали още в 13-ата минута. Поражението изгледа наживо собственикът на клуба Спас Русев. За 26-кратните шампиони това бе и трета поредна загуба в евротурнирите след 0:1 и 1:2 преди година от „Хайдук“. Освен това отборът остава без успех като гост зад граница вече 8 години. Последната победа бе над „Дъндолк“ с 2:0 през сезон 2010/11. Във Вадуц треньорският щаб на „сините“ бе принуден да прибегне до промяна в плана, след като на загрявката травма получи полузащитникът Хали Тиам. На мястото на сенегалеца в стартовите 11 се появи Антони Белмонт. Така лазаретът на тима се увеличи още повече. В момента там са Паулиньо, Ривалдиньо и Нашименто. В хода на мача и новото попълнение Давиде Мариани се контузи и бе заменен. Швейцарският полузащитник е със съмнение за разтежение.  През първата част тимът на Делио Роси държеше изцяло инициативата, но рядко успяваше да съотвори нещо по-креативно. Най-чистото положение за гостите се откри още в 6-ата минута. Иван Горанов намери отлично Серджиу Буш в наказателното поле, но от няколко метра румунъцът стреля слабо и право в ръцете на Андреас Хиршел.  В 13-ата минута малко изненадващо с оглед случващото се на терена „Вадуц“ поведе в резултата. Отбраната на гостите остави Мохамед Колибали да овладее необезпокояван топката пред дъгата на наказателното поле и с диагонален удар в далечния ъгъл превзе вратата на Божидар Митрев. Последваха спокойни десетина минути преди „Левски“ отново да поеме инициативата. В 26-ата минута центриране от корнер намери Давид Яблонски, но чехът не успя да стреля точно. До края на първата част не се случи нищо запомнящо се.  След почивката „сините“ заиграха по-агресивно, а техният съперник се затвори плътно в собствената половина, залагайки изцяло на контраатаки. В 59-ата минута нервите на Роси не издържаха и той замени безличния Кабрал с таланта Станисав Иванов. Въпреки териториалното си надмощие, гостите от София така и не успяха да застрашат по-сериозно противниковата врата.  В 77-ата минута Яблонски изведе Обертан в наказателното поле на „Вадуц“, но след рикошет, топката излезе в ъглов удар. До края „сините“ продължиха да владеят инициативата, но агонизираха в опитите да излязат на чиста голова ситуация пред сгъстената защита на съперника. Така в крайна сметка „Левски“ загуби с 0:1 и след седмица ще търси чиста победа на „Герена“, за да може тимът му да продължи напред. Митрев, Горанов, Яблонски, Белаид, Цветкович, Белмонт, Гомес, Мариани (79 Костов), Обертан, Кабрал (59 Иванов), Буш (75 И. Димитров). Неизползвани резерви: Полачек (в), Найденов, Петков, Иванов Картони: Горанов, Белаид, Яблонски, Белмонт", "date": "2018.07.11", "title": " „Левски“ падна в Лихтенщайн на старта в Лига Европа"}
{"url": "https://trud.bg/%d1%81%d0%bf%d1%80%d1%8f%d1%85%d0%b0-100-000-%d0%bb%d0%b5%d1%82%d0%bd%d0%b8-%d1%81%d1%82%d0%be%d0%ba%d0%b8-%d0%bc%d0%b5%d0%bd%d1%82%d0%b5/", "text": "Тениски, ризи, потници и шорти водят класацията Над 100 000 фалшиви и контрабандни летни стоки са задържали българските митнически служители през последните пет месеца. За сравнение – през цялата 2017 г. са задържани малко над 150 000 артикула от същата категория. И тази година най-задържани продължават да бъдат дрехите – ризи, тениски, потници, шорти… Следват ги плажните принадлежности и аксесоари, както и от обувките – джапанки, сандали, еспадрили и маратонки. Най-голям е потокът от ментета към митниците във Варна, Бургас и София, през които преминават и основните карго доставки от Китай и Турция. Митниците задържат пратки в два случая – ако стоките изобщо не са обявени в документите, или ако нарушават правата на притежателите на търговските марки. 80% от общо заловените за 2017 и 2018 г. над четвърт милион артикула са спрени на нашите граници във връзка с нарушаване на Регламент 608/2013 г. за защита на правата върху интелектуалната собственост. За тях притежателите на съответните марки са потвърдили, че са фалшиви. Сред най-често задържаните фалшиви летни стоки, освен дрехите, са слънчевите очила. Една от най-големите задържани пратки – близо 25 000 броя с такива очила от популярната марка “Рей-Бан” е спряна на пристанище Варна Запад през септември м. г. При доставката на другите 20% от задържаните през 2017 и 2018 г. летни артикули (около 50 000) е направен опит те да бъдат внесени контрабандно през границата. Почти половината от количество – над 21 000 текстилни изделия и 2200 чифта обувки е задържано при три случая от митнически служители в Русе. Покрай футболните първенства или олимпийските игри се увеличават опитите за внос на фалшиви спортни стоки, обясняват митничарите. Изключение не прави и Мондиала в Русия. В първите дни на юни на пункт Капитан Андреево бе пресечен опит за тайно пренасяне на 14 300 етикета за текстилни изделия с логото, което е собственост на ФИФА. Пратката е пренасял към родината си сърбин, заедно с емблеми на сръбския национален отбор, като етикетите били опаковани в специално фолио, което не се хваща от рентгеновите апарати. 474 857 спортни стоки са задържани митническите служители през последната година и половина. Близо 84% от тях са установените фалшиви стоки, а останалото количество е спряно при опит за контрабанда. Сред най-често залавяните спортни стоки са шапките с твърда козирка. Тази година са били хванати над 26 500 такива стоки при проверка на два контейнера, пристигнали на пристанище Варна Запад. Реалната себестойност на фалшивите стоки е много ниска, защото техните производители си спестяват много разходи за качествени материали, от заплати на работниците си, използват безплатно чужд интелектуален труд, поясняват служителите на Агенция “Митници”. Но ако достигне до магазините тази фалшивата стока се продава на цени, същите или близки до тези на оригинала.   Внасят отделно етикетите Контрабандата на етикети, които носят защитени марки и изображения, както и на фалшиви опаковки е опит на нарушителите да “сглобят” фалшивите стоки “на място” – близо до пазара. По този начин нарушителите се опитват да минимизират риска, тъй като етикетите са с много по-малък обем от готовия продукт и са по-трудни са откриване. Целта е етикетите да се поставят на стоки, които сами по себе си не носят защитени елементи. Законът пази търговските марки – наименования, образи, модели и т.н., в рамките на конкретни параметри, така че до пазара е възможно да достигне стока, която наподобява или напомня дадена марка, но не я повтаря дословно, казват експертите. Те напомнят, че отговорността е на самите собственици на търсени стоки да защитят ефективно правата си.   Внимавайте откъде купувате, оглеждайте внимателно Потребителите трябва да са критични и да избират в рамките на бюджета си най-качествената стока, а не онази, която е най-привлекателна на външен вид или онази, която задължително е брандирана. Това казва Тамара Влайкова, говорител на Агенция “Митници”. Тя съветва потребителите да бъдат внимателни откъде купуват стоките и да не се доверяват на твърде изгодни предложения от непроверени търговци. Трябва да се четат внимателно и етикетите – дали са подробни, дали има данни за търговеца. Обикновено некоректните продавачи не обръщали внимание на детайли като етикета. Преди да се плати за дадена стока, задължително тя трябва да се огледа – изработка, детайли (като шевове), пластмасови ръбчета, прикрепени части, качество на печат на щампата, съветва Влайкова. При марковите дрехи дори вътрешните шевове и бродерията от вътрешната страна са изработени чисто, няма стърчащи конци и раздърпани краища.   Фалшиви детски играчки идват от Китай и Турция Над 675 000 детски играчки, дрехи и други стоки за малчугани са задържали митничарите в страната през последните 18 месеца. 68% от тях са били фалшиви, а останалите са били внесени контрабандно, показва статистиката на агенцията. Сред задържаните стоки най-много са детските играчки – близо 340 000 мобилни телефони, конструктори, фигурки, кукли, скейтбордове, кънки и др. “Тенденция е върху всякакви стоки, включително текстилни кърпи, лампи, обувки, палатки, опаковки за бонбони, канцеларски материали, ученически пособия и други, да се поставят образите на популярни анимационни герои. По този начин се цели детето да бъде привлечено точно от тези продукти, а не от по-евтините алтернативи без илюстрации”, казаха митничари. Те добавиха, че задържаните фалшивите стоки за малчуганите пристигат предимно от Китай по море и Турция със сухопътен транспорт. Най-много играчки и аксесоари са задържани в Пристанище Варна, София като голям логистичен център, както и Пристанище Бургас и митническите пунктове по южната ни граница. Заедно с държавната агенция за метрологичен и технически надзор са спипани и над 263 000 опасни играчки и такива, които не отговарят на стандартите. Най-много сред тях са популярните сред хлапетата спинъри (251 900 бр.). По данни от последния доклад на Европейската комисия детските играчки са в топ 3 на задържаните фалшиви стоки.   Откриха пачки с 52 000 евро в сутиен Митничари от пункт Калотина откриха 4 пачки с евро в сутиена на туркиня, пътуваща със съпруга си и двете име деца. Семейството от Турция, живеещо в Холандия, се връщало за ваканция в родината си. Освен парите в женския “тайник”, били намерени още 54 банкноти по 500 евро в чантичка, пъхната между седалките. Тъй като сумите не са декларирани, митничарите ги иззели в полза на държавата. Случаят е резултат от засилените проверки на гастарбайтери, преминаващи през страната ни на път за Турция. Повечето от тях добре знаят, че трябва да декларират пренасяните над 10 000 евро на човек, но крият сумите. Възможно е парите им да са били изкарани в Западна Европа от търговия или работа на черно, без да са плащани данъци и т.н.   Изследват дрехи за опасни бои Фалшивите текстилните изделия и облекла могат да предизвикат алергични реакции на кожата или да доведат до по-сложни здравословни проблеми, казаха пред “Труд” лекари. Съгласно еврорегламент е забранена употребата на азобагрила в концентрации над 30 mg/kg в изделия, които могат да влязат в директен или продължителен контакт с човешката кожа. От началото на годината служители на Агенция “Митници” и на държавния здравен контрол са проверели близо 1000 пратки с дрехи, шалове и спално бельо, внос от Китай, Турция и Бангладеш. Те нямали документи, маркировка или лабораторен анализ, който да доказва съдържание на азобагрила в допустимите стойности за тези изделия и заради това се смятат за опасни, казаха от митницата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Спряха 100 000 летни стоки менте\t\t\t"}
{"url": "https://trud.bg/%d1%81%d1%8f%d0%bd%d0%ba%d0%b0%d1%82%d0%b0-%d0%bd%d0%b0-%d0%b8%d1%80%d0%b0%d0%bd-%d0%b2%d1%8a%d1%80%d1%85%d1%83-%d0%b1%d0%bb%d0%b8%d0%b7%d0%ba%d0%b8%d1%8f-%d0%b8%d0%b7%d1%82%d0%be/", "text": "„Джеймс Бонд на Изтока“ действа с голям размах в Ирак и Сирия Наричат го „Сянката“ (Sha:bh) и има много други имена. Истинското му име е Касем Сюлеймани. Израелски, саудитски, американски и редица други служби са готови да платят милиони долари, за да достигнат до него. „Сюлеймани е най-могъщият оперативен работник в Близкия изток днес“, казва бившият ръководител на операциите на ЦРУ в региона Джон Макгуайър пред „Ню Йоркър“. Той е включен в санкционен списък, но също така и в класацията на сп. Time в Топ-100 за най-влиятелни световни лидери наред с Тръмп, Путин, Си Дзинпин, папа Франциск. Наричат го „министърът на външните работи на Иран в сянка“, съвременният „Джеймс Бонд на Изтока“, национален герой на Иран, „мечът на шиитите“. В речта си към народа, върховния ръководител на Иран аятолах Али Хаменей нарече Сюлеймани „жив мъченик на революцията“ – почест, запазена до сега само за загиналите в битка. „Той има влияние над всички в системата“, казва бившият началник на израелското разузнаване Мосад Меир Даган. Въпреки различните кръгове в иранската властова структура, вариращи от твърдолинейни застъпници на религиозната власт до реформаторски настроени хора като новия президент Хасан Рухани, всички търсят неговото одобрение. Причината за това не са само близките му отношения с религиозния лидер на Иран и втория след него рейтинг около 80%, но най-вече тайната структура, която ръководи. Генерал-майор Касем Сюлеймани е ръководител на „Ал-Кудс“ (Кодс, перс.), военни подразделения за специални операции на Корпуса на стражите на Ислямската революция (КСИР). КСИР е най-елитната част от въоръжените сили на Иран и са известни като Революционна гвардия или Пасдаран, подчинени директно на Аятолаха. Тяхната тайна организация е Ал-Кудс с основна задача провеждането на специални операции извън територията на Иран. Осъществява стратегическо военно разузнаване и взаимодействие с ислямски (главно шиитски) мрежи и въоръжени формации по света. Счита се, че са в основата на създаването на различни техни „прокси“-организации като движението Хизбула в Ливан, Хашд ал-Шааби в Ирак, поддържат близки отношения с Хамас, както и въоръжени групи в Пакистан и Афганистан. Самото име ал-Кудс означава Йерусалим и пряко се свързва с пан-ислямската кауза за освобождаване на свещения град. За осъществяването на дейността си Бригадите Ал-Кудс са сведени до 8 департамента: Западен – САЩ, Канада и ЕС; Русия и бившите страни от СССР; Арабски полуостров; Леванта – Израел, Палестина, Ливан, Сирия и Йордания; Южна Азия – Афганистан, Пакистан и Индия; Северна Африка; Ирак; Турция. Числеността им е около 3000 души, от тях 800 оперативни офицери. „Ал-Кудс“ е директният оперативен инструмент за провеждане на политиката на Иран на терена. Ръководителят на тези операции е одиозният генерал Касем Сюлеймани. Родом от бедно семейство в гр. Керман, Ислямската революция го заварва като водопроводчик в Техеран. На 23 год. е изпратен като лейтенант на фронта на Ирано-Иракската война. Само за 3 години от командир на разузнавателно-диверсионна група той се издига до командващ 41 пехотна дивизия (41st Tharallah Division), следват борбата с наркотрафика на границата с Афганистан, кюрдските въстания, и писмото до Ал-Хоменей, с което се обявява категорично против смазването на студентските вълнения в Техеран през 1999 г. Враговете му сред ултраислямистките среди използват този факт и той е назначен за ръководител на тайните операции в чужбина, като по този начин те считат, че са го отстранили като конкурент в страната, а и тайно се надяват и това да стане физически. Но Близкият Изток потъна във водовъртежа на войните и цветните революции и за Иран става жизнено важно да държи тези процеси в съпределни държави-буфери, за да не се пренесат на негова територия. Единственият начин са специалните операции, за които отговаря Ал-Кудс и нейният шеф. Как го правят? Чрез използването на пълния арсенал на хибридните войни. Идеологическо-информационно въздействие и подкрепа на шиитските организации в региона, създаване и поддръжка на политически формации, групи и конкретни лидери, финансова и икономическа помощ, разделение и раздори сред противниците, въоръжаване и обучение и на паравоенни формирования и директни военни операции. Дейността на генерала „Сянка“ в Ирак се активизира рязко след инвазията на САЩ и свалянето на Саддам Хюсеин. В отворилата се ниша от безвластието Иран вижда възможност да участва пряко в управлението на страната и опитният генерал не я пропусна нито за миг. Управлението на шиита Нури-ал-Малики като министър-председател на Ирак беше умело използвано за създаването на паралелни на иракската армия военизирани шиитски сили, които бяха обединени в Сили за народна мобилизация Хашд ал-Шааби за борба с Ислямска държава (ИД). Тези приблизително 100 000 души и почти равни на иракските сили за сигурност в 80% са командвани от ирански офицери, назначавани с одобрението на генерала от Ал-Кудс. В Борбата с ИД Хашд ал-Шааби се оказаха единствената военна сила, която изигра ключова роля в измъкването на властта в Багдад от военния колапс. Те застанаха на пътя на ИД сред разбягващата се иракската армия и спряха офанзивата към Багдад. Без помощта на шиитските милиции връщането на градовете Фалуджа, Рамади и Тикрит и най-вече превземането на Мосул, би било немислимо. Оръжието, обучението, командването и финансирането на тези милиции идва директно от Иран. Отделно от тях елитните части Ал Кудс на генерал Сюлеймани имат бази и провеждат операции на територията на Ирак. Генералът е пряк координатор по операцията за връщане на гр. Киркук от кюрдите на Барзани отново под контрола на Багдад. Само за 16 часа обединените сили на Багдад, шиитските Хашд ал-Шааби и кюрдските пешмерга, обаче от Патриотичния съюз на Кюрдистан, и противниците на Масуд Барзани, заеха всички важни населени пунктове и нефтени кладенци на провинция Киркук без никакви сражения. Това на практика беше демонстрация на влиянието на Иран върху процесите в страната. Беше сложен край на идеята за кюрдска държава в Северен Ирак и показа, че генералът може на практика да обедини Техеран, Багдад и Анкара. В момента влиянието на Иран преминава в политическата власт, където лидерът на политическото крило на Сили за народна мобилизация Хади ал Амири е част от управляващата коалиция в Багдад. Нарастващото влияние на Иран се наблюдава и в Сирия. Ал- Кудс е въвлечен в революцията в Сирия още в самото начало пряко и индиректно чрез своето „прокси“ – Хизбула. На територията на Сирия Хизбула се появи през пролетта на 2012 г. Организацията пое контрола върху важни райони, като основно се фокусира върху защитата на населените със шиити градове и села на север от Алепо и в южна Сирия – в провинция Дераа. Силите на Хизбула също бяха разположени в източните райони на Дамаск, в градовете Идлиб и Хама. Отрядите на Хизбула заедно със сирийските правителствени сили участваха в освобождаването на град Хомс. От ноември 2013 г. Хизбула участва във военни действия на сирийско-ливанската граница. От ангажирането на групировката в сирийската война през септември 2012 г. в Хомс са убити Али Хюсеин Насиф (наричан още Абу Абас), командващ всички части на Хизбула в Сирия. През януари 2015 г. Джихад Мънния, най-големият син на известния бивш шеф на разузнаването и контраразузнаването на Хизбула, Имад Муня е убит след израелски въздушен удар. Убит е и Мохамед Иса, който отговаря за дейността на Хизбула в Сирия и Ирак. Според ливанските медии към момента около 1800 бойци на Хизбула са загинали във войната. Отделно от Хизбула , отрядите на Ал-Кудс действат в Дамаск, Алепо и източната зона на Дейр-ез-Зоор. Там по примера на Ирак са създадени Национални сили за отбрана, като по този начин Иран заплашва американските сили в Сирия и техните кюрдски съюзници от запад и от изток през Ирак. Иранкият спецназ на Ал-Кудс се счита от руските военни за един от най-добрите в региона, отличил се в боевете за Алепо, Палмира и Дейр-ез-Зоор. За интензитета на военните действия говорят и загубите сред висшите ирански генерали. В боевете за Алепо загива иранският генерал Хосеин Хамедани. Генерал Хосеин Хамедани е един от основните военни съветници на сирийските правителствени сили. Ветеран от иранско-иракската война, Хамедани служи в КСИР, откъдето е прехвърлен в Ал-Кудс. В Сирия загиват още двама високопоставени генерала от КСИР, генерал-майор Фаршад Хасунизаде и бригаден генералХамид Мохтарбнад. Въпреки това към момента Иран не смята да се ангажира с широкомащабна военна операция на въоръжените си сили в Сирия, където може да попадне в пряка конфронтация със САЩ и Израел. За предпочитане е да стои в „сянката“ на специалните операции, с които генерал Касем Сюлеймани се справя отлично.", "date": "2018.07.11", "title": " “Сянката” на Иран върху Близкия Изток\t\t\t"}
{"url": "https://trud.bg/%d0%b8%d0%bd%d0%b6-%d1%81%d0%b2%d0%b5%d1%82%d0%be%d1%81%d0%bb%d0%b0%d0%b2-%d0%b3%d0%bb%d0%be%d1%81%d0%be%d0%b2-%d1%88%d0%b5%d1%84-%d0%bd%d0%b0-%d0%b0%d0%b3%d0%b5%d0%bd%d1%86%d0%b8%d1%8f/", "text": "– Инж. Глосов, ще има ли тапи към морето в разгара на летния сезон? – Такива няма да има по най-натоварените артерии. По автомагистралите „Тракия“ и „Струма“, които водят към българското и гръцкото море, не се извършват ремонти, които да затрудняват трафика. Преди началото на активния туристически сезон – на 15 юни, завършихме ремонта на 22-километровия участък от магистрала „Тракия“ между Пловдив и Стара Загора. Екипите работиха денонощно и успяхме да завършим ремонта в срока, които си бяхме поставили. В средата на юни приключихме и разширението на пътя Слънчев бряг-Бургас между Поморие и Ахелой, както и обхода на Ахелой. Трафикът вече е изведен извън населените места и големите задръствания, които се образуваха там постоянно, вече ги няма. С изпълнението на тези проекти повишаваме безопасността на движение по основната черноморска пътна артерия, интензивният транзитен трафик се извежда извън населените места и огромните задръствания, които ставаха там постоянно, вече ги няма. През цялото лято ще продължат ремонтите по съоръженията на автомагистрала „Хемус“ – на виадукт „Коренишки дол“ при 36-и километър, който започнахме през април, както и на съоръжението преди тунел „Витиня“ в посока София. В момента движението по моста в посока София се осъществява двупосочно в платното за Варна. Работи се по долното строене на съоръжението, тъй като се ремонтират стълбовете, които не са обновявани от десетилетия. За да се ограничат вибрациите от преминаващите превозни средства не се извършват ремонтни работи в платното за движение. По този начин се осигурява възможност за безопасна работа на строителите, работещи под съоръжението. Предвиждаме да приключим ремонта през декември. Дотогава трафикът ще се осъществява двупосочно в платното за Варна. – Кога ще стартира последният етап от изграждането на магистрала „Струма“ през Крененското дефиле? – Съвсем скоро ще стартираме най-голямата обществена поръчка, по която Агенция „Пътна инфраструктура“ някога е работила в 135-годишната си история. Тя ще е за избор на изпълнители на последния и най-сложен участък от автомагистрала „Струма“ през Кресненското дефиле. Става дума за новото платно в посока Кулата – София, което ще преминава източно от дефилето по ново трасе. Цялата близо 24-километрова отсечка ще бъде разделена на два участъка. Единият е с дължина около 13 км – между 375-и и 389-и км. Тази отсечка включва изграждането на две пътни връзки между двете платна на магистралата при селата Полето и Брежани и при Стара Кресна – Ощава. Вторият участък е с дължина от близо 10,5 км – между 389-и км и 399-и км, като в него е включено изграждането също на две пътни връзки Кресна – Влахи и Стара Кресна – Ощава, както и обходният път на Кресна.  Общата индикативна стойност на поръчката за изграждането на лявото платно на лот 3.2 от автомагистрала „Струма“ е над 830 млн. лв. без ДДС. Това е най-голямата обществена поръчка, която агенцията някога е стартирала като индикативна стойност за един обект. – Имат ли шанс български компании да се включат в този проект? – Българските компании вече има опит и капацитет, за да се включат в такъв сложен проект. Предполагам, че за строителството ще има и чужди кандидати, както и такива, които ще се сдружат в консорциуми с български фирми. За нас е важно строителството да е качествено и в срок. Ние ще удължим максимално срока за изготвяне и подаване на техническите оферти за изграждането до 60-70 дни. Защото проектът е много сложен, на голяма стойност и трасето е с много съоръжения.  – Ще се измести ли трасето на магистрала „Струма“ заради откритото антично селище на трасето, което се предполага, че е град Скаптопара? – На участъка Благоевград-Крупник продължават археологическите проучвания край село Покровник. По договор те трябва да завършат до 20 юли. След приключване на работата на археологическия екип по договора експертна комисия към Министерството на културата ще издаде протокол за бъдещите действия относно археологическия обект. Знаете, че на 5 май бе спряно изпълнението на всички видове строително-монтажни работи в отсечка с дължина около 1,9 км, включително и в участъка с археологическите проучвания. Извършено е консервиране с битумна емулсия на изпълнените до момента на спиране строителни работи, за да не се повредят от атмосферните условия. Решението дали трябва да се измести трасето на автомагистрала „Струма“ край Покровник ще бъде взето от междуведомствена експертна комисия, назначена от министъра на културата. Тя ще се произнесе след като завършат археологическите проучвания. Не е от компетенциите на Агенция „Пътна инфраструктура“ да взима подобно решение и това трябва да е ясно на всички. Според становището на екипа археолози, което е подкрепено и от Националния археологически институт с музей при БАН, разкритите до момента гробница и църква може да бъдат преместени от трасето на магистралата, така както е правено и с други находки, открити при изграждането на различни инфраструктурни обекти. Подобна е и световната практика. Археологически обекти се изместват, за да бъдат не само запазени и реставрирани, но и да продължи изграждането на новото. – По изграждането на кои други магистрални отсечки работи пътната агенция? – Напредва работата в отсечката между Кресна и Сандански. Очаквам 24-километровата отсечка да е готова през октомври-ноември тази година, което е близо 6 месеца предсрочно. Работи се по съоръженията – по жп надлеза, по една от пътните връзка на пътния възел „Сандански“ и др. Над 70% е изпълнението на обекта. В график се движат и строителните работи на 10-километровия участък от автомагистрала „Хемус“ между Ябланица и Боаза. От стартирането на работата в края на март досега са изпълнени над 20% от строителните работи. Очакванията ни са обектът да бъде завършен с около 5-6 месеца по-рано от предвиденото по договор и до края на следващата година да бъде готов. В следващите месеци ще стартираме и изграждането на отсечката между „Белокопитово“ и село Буховци. Техническият проект е разработен и представен за разглеждане. След одобряването на проекта и издаване на разрешението за строеж ще стартираме реалното строителство. С работата от двете посоки на магистралата и от посока София, и от Варна тази година ще се работи по изграждането на общо 26 км от трасето на „Хемус“. Предстои да обявим и тръжните процедури за избор на изпълнители на над 50 км от АМ „Хемус“ от Боаза до разклона на пътя Плевен-Ловеч. Подготвят се и останалите участъци. Ще открием процедурите и за отсечката от Плевен – Ловеч до връзката с пътя Русе – Велико Търново. Целта ни е до 2024 г. цялата магистрала „Хемус“ да бъде изградена. – Какви нови тръжни процедури стартира ведомството? – Ще стартираме тръжните процедури за участъка от автомагистрала „Хемус“ от Боаза до разклона на пътя Плевен – Ловеч. Отсечката ще бъде разделена на три части. Първата ще е от Боаза до пътен възел „Дерманци“ с дължина 14,1 км, втората ще е от пътен възел „Дерманци“ до пътен възел „Каленик“ – 18 км, а третата от пътен възел „Каленик“ до пътен възел „Плевен“ – 17,8 км. Другият приоритетен проект е направлението Видин – Ботевград. В следващите месеци ще стартираме тръжните процедури за пътя Видин – Ружинци. Участъкът от около 52 км ще бъде разделен на 3 части Видин – Димово, обход на Димово и Димово – Ружинци, като целта е да се заобиколят големите населени места. На 22 март т. г. обявихме обществената поръчка за избор на изпълнители на отсечката Мездра – Ботевград, която е 33 км. Участъкът е разделен на два лота, за да може изграждането им да стане колкото се може по-бързо. В края на май и в началото на юни бе срокът за подаване на офертите от кандидатите, но десетина дни преди това – на 18 май в КЗК постъпиха жалби от „Хермес-87“ ЕООД, които временно блокираха тръжната процедура. Целта ни е строителството на пътя Видин – Ботевград, което е с дължина 167 км, да започне от най-сложните участъци Мездра – Ботевград и Видин – Ружинци или общо 85 км от цялото трасе. – През следващите 5 години агенцията ще инвестира 15 млн. лв. в поставяне на табели и знаци. Как това ще повиши пътната безопасност? – Освен за доставката на пътни знаци за следващите 5 години, в момента провеждаме и обществена поръчка за мантинели, които са много важен елемент за пътната безопасност. Освен това те са сериозно перо в бюджета на агенцията. Индикативната стойност на поръчката е за 40,2 млн. лв. Средствата за знаци, мантинели и пътна маркировка не са само разход за бюджета, а сериозна инвестиция в сигурността ни като шофьори на пътя. Пътната безопасност е изключително важна и неслучайно в АПИ създаваме дирекция „Пътна безопасност“. Тя ще се занимава с одит на пътищата, планиране на мероприятия, свързани с пътната безопасност и ремонтни дейности. Проведен е конкурс и директорът на дирекцията Иван Табаков встъпи от 10 юли на работа. За съжаление ежедневно стават все повече пътни инциденти, които са заради шофиране с несъобразена скорост и неспазване на правилата за движение. Това разбира се е в правомощията на други институции, но и ние като стопани на пътя не може да сме безучастни, защото тежките пътни инциденти през последните седмици стават на пътни участници, които са съвсем скоро ремонтирани и са в добро състояние. Като общество трябва да променим съзнанието си, манталитета си и всички шофьори да спазват правилата за движение. Убеден съм, че ако всички консолидираме усилията си – институции, медии, гражданско общество, войната по пътищата и черната статистика ще намалее. Виждате във Франция, за да се ограничат тежките инциденти се пристъпи към непопулярна мярка, която първоначално не се прие добре от шофьорите, но въпреки това от началото на юли скоростта по второстепенните пътища е намалена от 90 на 80 км/ч. Това е скоростта за голяма част от двупосочните пътища, с по едно платно във всяка посока, без централен разделител – мантинела или насип, и на това описание отговарят 40% от пътищата във Франция. Готови ли сме и ние на подобна крачка? – Кои от малките, регионални пътища предстои да ремонтирате през тази година? – Със средства от европейските фондове рехабилитираме близо 370 км републикански пътища. Стартирахме ремонта на 50 км от пътя Чирпан – Симеоновград и 32 км от пътя Момчилград – Крумовград – участъци, които не са ремонтирани около 30-40 години. Тази година ще завърши ремонтът на ключови пътни артерии в Североизточна и Северозападна България, който започнахме през миналата година. Сред тях са 42 км от прохода „Петрохан“ на територията на Софийска област, 30 км от второкласния път Търговище – Разград и Кубрат – Тутракан, 30 км от Варна – Добрич – Кардам, 29 км от Старо Оряхово – Гроздьово – Провадия, 30 км от пътя Стара Загора – Раднево и др., както и реконструкцията на 10-километровия участък от пътя Пловдив – Асеновград, който става с магистрален габарит. – Очаквате ли след въвеждане на тол системата да можете да ремонтирате повече пътища и за какво ще се разходват събраните средства? – Световната банка е консултант по проекта за въвеждане на тол системата и те имат ангажимента да изготвят тарифирането за преминаване. Те трябва да подготвят три варианта с тарифи, а през септември заедно с консултанта да защитим една от тях пред Европейската комисия. Парите от тол системата ще покрият на първо място разходите по издръжката й. 50% от средствата, които остават, сме предвидили да отиват за възстановяване на съществуващата инфраструктура, за ремонти. И 50 на сто ще се отделят за изграждане на нови пътни обекти. Приоритет сред тях е довършването на проекти в Северна България като автомагистрала „Хемус“, отсечките между Видин и Ботевград, както и Велико Търново-Русе. За последните две има и интерес от страна на китайски инвеститори, така че това също ще бъде съобразено. При всички случаи автомагистрала „Хемус“ е приоритет на правителството и трябва да бъде завършена до 2024 г.", "date": "2018.07.11", "title": " Инж. Светослав Глосов, шеф на Агенция „Пътна инфраструктура“, пред „Труд“: Пускаме търга за магистралата през Кресненското дефиле\t\t\t"}
{"url": "https://trud.bg/%d0%b4%d0%b2%d0%b5-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bf%d0%b0%d0%bb%d0%b5%d0%b6-%d0%bd%d0%b0-%d0%b0%d0%b2%d1%82%d0%be%d0%bc%d0%be%d0%b1%d0%b8/", "text": "Мъж от Сливен /31 г./ получи ефективна присъда от 2 години затвор за умишлен палеж на автомобил, съобщиха от Апелативната прокуратура в Бургас. Наказанието е наложено от Окръжния съд в Сливен, по съкратеното съдебно следствие. Извършителят В.Б. бил в лоши отношения с потърпевшия, тъй като той дължал пари на негов роднина. Във фаталната нощ, около 1 часа на 3 ноември миналата година, той залял със запалителна смес лек автомобил „Сузуки“, собственост на пострадалия. Колата била паркирана пред блока му. Бързата намеса на пожарникарите предотвратила разпространението на огъня върху другите автомобили. Подсъдимият бил многократно осъждан за престъпления срещу собствеността. Последното си ефективно наказание е изтърпял на 6 април 2016 година. Наложената му сега присъда е за умишлен палеж, като е имало опасност пожарът да се разпростре върху други два леки автомобила. В.Б. може да обжалва пред Апелативния съд в Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Две години затвор за палеж на автомобил"}
{"url": "https://trud.bg/%d0%be%d1%80%d0%b4%d0%b5%d0%bd%d0%b8-%d0%b7%d0%b0-%d0%be%d1%84%d0%b8%d1%86%d0%b5%d1%80%d0%b8-%d0%bd%d0%be-%d0%b7%d0%b0-%d0%b4%d0%be%d0%b2%d0%b8%d0%b6%d0%b4%d0%b0%d0%bd%d0%b5/", "text": "На 30 юни т. г., съгласно президентски указ и навършване на пределна възраст за военно звание, генерал-лейтенант Пламен Атанасов бе освободен от длъжността заместник-началник на отбраната и от военна служба. Това се случва след 37 години офицерска служба. Кадровата справка на генерала показва, че той е награждаван от министъра на отбраната с награден знак „За вярна служба под знамената – II степен“ и похвална грамота, както и с хладно оръжие от началника на ГЩ. От МО съобщиха, че изпращайки го в резерва, министърът на отбраната е наградил ген. Атанасов с почетен знак на Министерството на отбраната „Свети Георги“ – първа степен. От началника на отбраната – сувенир „сабя“. Информация за държавна награда по предложение на правителството няма. Може да се каже, че Министерството на отбраната си е свършило донякъде работата. Интересно е, обаче, какво трябва да стори един генерал-лейтенант, стигнал до заместник-началник на отбраната, за да заслужи орден. Може би да направи фирма и да спонсорира нещо, какъвто пресен пример има в последно време? Само че, законът не му позволява да развива бизнес. Единственият изход е да си даде 20-те заплати обезщетение, но и това не е сигурно дали ще привлече вниманието на тези, които имат правото да правят такива предложения. Дано поне службата му за защита на Отечеството наклони везните! Ако погледнем внимателно списъка от последните няколко години с предложения от правителствата до президентите за отличаване с ордени на български граждани, ще видим, че няма действащ офицер. Много по-редно и мотивиращо е да получи такова отличие, докато служи. Пенсионерските ордени са за поколенията. Нямам спомен за 6 май –Ден на храбростта и празник на Българската армия, например, някое правителство да е предлагало, а държавният глава да е връчвал ордени на генерали, адмирали, а защо не и на офицери с по-ниски звания. И не само тогава, защото в армията има и други празници, макар че не само те трябва да са поводът за връчване на високи отличия. Впрочем, ако се разровим в кадровите справки на висшето военно командване, ще се наложи доста да се замислим. Започваме от началника на отбраната и неговите заместници, минаваме през командването на СКС, Сухопътни войски, ВВС, ВМС и нека да спрем до Военна академия „Г. С. Раковски“. Това са 16 генерали и адмирали. Нито един от тях не е заслужил в дългогодишната си служба орден. Стигат най-много до отличие, което е в правомощията на министъра на отбраната. Или имат по някой чуждестранен медал. Шансът да бъдат удостоени е уволнението. Макар че той не навестява всички. Последният светъл пример бе с бившия директор на военното разузнаване бригаден генерал Светослав Даскалов, който при уволнението си бе удостоен с орден „За военна заслуга“. Генерал Константин Попов бе отличен с орден „Стара планина“ – първа степен с мечове и го получи , когато подаде рапорт за освобождаване от началник на отбраната. Същото отличие има генерал Симеон Симеонов, но пак при уволнението си. Бившият началник на НГЧ бригаден генерал Боян Ставрев получи орден „За военна заслуга“, но за довиждане от армията. Без държавно отличие, обаче си отиде бившият началник на отбраната вицеадмирал Румен Николов. Така бе освободен от най-високата ни военна длъжност в НАТО и ЕС генерал-лейтенант Галимир Пехливанов. Сигурно има и други. Дано се сети някой да поправи пропуска, макар и със закъснение. Това връщане назад във времето доказва тезата, че ако има някакви държавни отличия, те са за тези генерали и адмирали, които свалят пагоните. А докато са действащи – наградни знаци, бинокли, ножове и похвални грамоти. Впрочем, тази констатация бе направена и в Комисията по отбрана, когато на членовете й бяха представени новоназначени и новопроизведени военнослужещи с висши офицерски звания. По принцип моята идея, каза тогава заместник-министърът на отбраната ген. Атанас Запрянов, е всички четиризвездни генерали началници на отбраната традиционно да си получават най-високия държавен орден – „Стара планина с мечове“, тризвездните генерали – „За военна заслуга“ – I степен, двузвездните генерали – „За военна заслуга“ – II степен, но не като се пенсионират, а когато получат званията. Нашите колеги, призна той тогава, когато си сложат парадните дрехи, са много бедни откъм отличия от американските сержанти, които са окичени с медали и награди. В дълг е политическото ръководство, не военното, смята заместник-министърът. Както се казва, има нещо гнило в тази система. Може сериозно да се помисли кой кого да награждава в армейската йерархия от командира на отделението до върховния главнокомандващ. След като президентът назначава офицерите с висши звания, би трябвало той да е нивото, от което те да очакват отличия и награди. Самото получаване на генералски или адмиралски пагони от държавния глава, означава, че носителите им са над министерските стимули. Подобна логика може да се приложи и надолу по стълбицата на военните звания. Най-важното, обаче, е орденът да не бъде за довиждане, а за стимулиране на военнослужещия.   За престижа на военната професия По този въпрос се говори много. Най-вече за ниските заплати и тежките условия на службата. Това е така, но едва ли е достатъчно. Мотивацията е комплекс от фактори и нито един от тях не бива да се пренебрегва. Не е нормално постиженията на хората в армията да се затварят в Министерството на отбраната. И да връчваме ордени, само за довиждане, например.", "date": "2018.07.11", "title": " Ордени за офицери, но за… довиждане\t\t\t"}
{"url": "https://trud.bg/%d0%b1%d1%80%d1%8e%d0%ba%d1%81%d0%b5%d0%bb-%d0%be%d1%82%d1%85%d0%b2%d1%8a%d1%80%d0%bb%d1%8f-%d0%ba%d0%bb%d0%b5%d0%b2%d0%b5%d1%82%d0%b8%d1%82%d0%b5-%d0%b7%d0%b0-%d0%b0%d0%bc-%d1%81%d1%82%d1%80/", "text": "Заради тази позиция на ЕК „зелените“ я обвиниха в „неадекватност“ Европейската комисия подкрепя изграждането на автомагистрала „Струма“, а частичното изменение на действащия План за управление на Национален парк „Пирин“ не нарушава европейското законодателство. Това заявява официален   по повод писмото на деветима евродепутати, изпратено до комисаря по околна среда Кармену Вела. Както „Труд“ съобщи,  , както и от Ска Келер, която води групата на „Зелените“ в Европейския парламент.  Малинов и Келер плюс още седем представители в ЕП (където има 751 евродепутати) настояват пред Кармену Вела ЕК да започне наказателна процедура срещу България заради строежа на АМ „Струма“ през Кресненското дефиле и промените в действащия План на НП „Пирин“. Акцията срещу страната ни, инициирана от българския евродепутат Малинов, е отразена и в „Брюксел Таймс“. От изданието са потърсили коментар от ЕК, като такъв им е даден от официален източник от Комисията.  Според коментара АМ „Струма“ е важен инфраструктурен проект. ЕК го подкрепя и го съфинансира. Засега няма подадена апликация за строежа на участъка през Кресненското дефиле. Когато такава бъде пусната, ще бъде разгледана според всички еврорегулации“.  Това ще стане съвсем скоро, защото новият директор на Агенция „Пътна инфраструктура“  , че обществената поръчка за източния обход на участъка вече е готова за обявяване. Относно НП „Пирин“ от ЕК за пореден път потвърждават, че измененията на Плана не нарушават еврозаконодателството. Такова е и становището, изказано нееднократно от комисаря по околна среда Кармену Вела.  Заради тази позиция на Брюксел „зелените“ обявиха в социалните мрежи, че европейските институции са неадекватни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Брюксел отхвърля клеветите за АМ „Струма“ и Пирин\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b2%d1%81%d1%8f%d0%ba%d0%b0-%d0%b4%d0%b5%d0%bc%d0%b0%d0%b3%d0%be%d0%b3%d0%b8%d1%8f-%d0%b8%d0%bc%d0%b0-%d0%b3/", "text": "Всяка демагогия има граници, но не и Бойковата. Това написа лидерът на БСП Корнелия Нинова във Фейсбук по повод  относно наводнената Мизия. „Премиерът разпореди на министрите Радев и Нанков да заминават за Мизия и да наредят на кмета веднага да започне асфалтиране на отнесените от пороя улици, а Фондът след това щял да възстанови разходите. Така правителството ще си е свършило работата, а вината ще се прехвърли на местната власт. Само че общините нямат пари в бюджетите си, с които да ремонтират. Давам ви решението – днес правителството трябваше да отпусне с Постановление извънредни средства, както е правило многократно за общини на ГЕРБ и ДПС. Само за една година така раздадоха над милиард и половина. Сега си измиват ръцете с голи нареждания към кметове, които няма как да се справят“, пише още Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Корнелия Нинова: Всяка демагогия има граници, но не и Бойковата"}
{"url": "https://trud.bg/%d0%ba%d0%b0%d0%bc%d0%b5%d1%80%d0%b0-%d0%b5-%d0%b7%d0%b0%d1%81%d0%bd%d0%b5%d0%bb%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0%d1%82%d0%b0-%d0%bd%d0%b0-%d0%b4%d0%b6%d0%be%d1%80/", "text": "Камери са запечатали  , при която пострада холивудският актьор Джордж Клуни. На тях се вижда как звездата се удря челно със скутера си в седан. Шокиращо е на какво разстояние от земята изхвърчат Клуни и моторът му, пише Tmz.com, предаде Blitz.bg. Актьорът карал с около 96 км/ч, когато бил засечен от „Мерцедес Бенц“. От удара той полита във въздуха и се приземява само на сантиметри от камион, който е спрял на кръстовището. Вижда се обаче и още нещо – втори скутер. Някой е карал до Клуни и се е разминал с колата за части от секундата. Носителят на „Оскар“ вече се е прибрал за домашно лечение. Сега става ясно какво чудо е, че е оцелял. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Камера е заснела катастрофата на Джордж Клуни (ВИДЕО)"}
{"url": "https://trud.bg/%d0%b2%d1%80%d0%b0%d1%82%d0%b0%d1%80-%d0%bd%d0%b5-%d0%b4%d0%be%d0%ba%d0%be%d1%81%d0%b2%d0%b0-%d0%b3%d0%b0%d0%b4%d0%b6%d0%b5%d1%82%d0%be-%d1%81%d0%b8-%d1%81%d0%bb%d0%b5%d0%b4-%d0%b7%d0%b0%d0%b3%d1%83/", "text": "Годеницата на немския страж Кевин Трап викала за „селесао“ Той бе закован на пейката и не получи шанс да поиграе на световното, но гаджето му предизвиква фурор и наелектризира феновете с всяка своя изява. Германският вратар Кевин Трап и бразилската топманекенка Изабел Гулар бяха в крайно неравнопоставено положение на мондиала. В националния отбор на Германия футболистът на “Пари Сен Жермен” бе резерва на резервата Марк-Андре тер Щеген (“Барселона”), с когото гледаха в игра титуляр Мануел Нойер (“Байерн”). В личния си живот обаче Трап си намери късмета в красивото лице и изваяното тяло на бразилката Изабел. Двамата си лягат в едно легло, но на световното “играха” в различни отбори. Моделката е запалена фенка на “селесао” и го демонстрира, като си пусна секси снимка по шорти и фланелка на националния отбор пред телевизора, развявайки националното знаме в подкрепа на Неймар и компания. Изабел избягва компанията на останалите жени и приятелки на футболистите от германския национален отбор, които са заедно на мондиала и ходят на мачовете на мъжете си. “Изпращах цялата си подкрепа на момчетата в Русия”, разгорещява себе си и почитателите си в социалните мрежи знойната Изабел. Тя има всички основания да претендира за кралица на футболните половинки, а зад стегнатите си задни части е оставила забележителна кариера на модния подиум. Бразилката позира като модел от 14-годишна, появявала се е десетки пъти на корици на популярни списания и е обявена за една от 100-те най-красиви жени в света. Изявява се и в популярното шоу за дамско бельо “Ангелите на Виктория Сикрет”. Приятелката на Кевин Трап е имала е връзка с друг бразилски футболист, както и със световноизвестния актьор Чарли Шийн, на когото мимолетно партнира в ролята на гадже в сериала “Двама мъже и половина”. От 2015 г. тя и вратарят на “Пари Сен Жермен” са двойка. В интервю за бразилски блог красавицата извади пикантни детайли изпод одеалото, което дели с футболиста: “С Кевин правим любов по 4-5 пъти на седмица. Но когато отборът му загуби, той е като болен. Дори да му се появя по най-сексапилното бельо, в тези дни не правим секс. Когато обаче побеждава, никой от нас не мигва през нощта…” За съжаление на бразилката Кевин и неговите германци са аут от мондиала. Същото сполетя и “селесао”. За утеха обаче Изабел получи… предложение за брак. 27-годишният германец обяви това чрез видеоклип, който публикува в инстаграм. На него се вижда годежният пръстен върху ръката на 33-годишната бразилска красавица. “Този незабравим момент не може да бъде описан с думи. Изабел Гулар, моя бъдеща жена”, написа към клипа вратарят на ПСЖ. “Когато срещнеш някого, който променя във всички аспекти живота ти, значи той е правилният за теб. Кевин Трап, обичам те”, пък гласи постът на Изабел.", "date": "2018.07.11", "title": " Вратар не докосва гаджето си след загуба\t\t\t"}
{"url": "https://trud.bg/%d1%81%d0%bb%d0%b8%d0%b2%d0%b5%d0%bd-%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0-%d0%b5%d0%b2%d1%82%d0%b8%d0%bd%d0%b8-%d0%b4%d1%8a%d1%80%d0%b2%d0%b0-%d0%b7%d0%b0-%d1%85%d0%be%d1%80%d0%b0/", "text": "Общината в Сливен ще осигури евтини дърва за отопление за гражданите с увреждания, съобщиха от местната администрация. Изискването е кандидатстващите да са с над 71 процента намалена работоспособност и да не са подпомагани от социалните служби за отоплителния сезон. На домакинство ще бъдат предоставени по 4 кубика на цена от 31,50 лева с ДДС. Транспортът ще е за сметка на гражданите. Документи ще се приемат до края на юли в общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Сливен осигурява евтини дърва за хора с увреждания"}
{"url": "https://trud.bg/%d1%82%d0%b5%d1%87-%d0%bd%d0%b0-%d0%b3%d0%b0%d0%b7-%d0%be%d1%82-%d0%b2%d0%bb%d0%b0%d0%ba-%d1%81%d0%bf%d1%80%d1%8f-%d0%b2%d0%bb%d0%b0%d0%ba%d0%be%d0%b2%d0%b5-%d0%b8-%d0%b0%d0%b2%d1%82%d0%be%d0%bc%d0%be/", "text": "Теч на газ от влакова цистерна, усетен на жп гарата в село Славяново, община Попово, спря за около 50 минути жп и автотранспорта в района до отстраняване на проблема в сряда сутринта. Към 7,20 часа бил получен сигнал за възникнал теч на газ пропан бутан през телефон 112. Товарната влакова композиция пътувала от Варна в посока София, а гара Славяново е първата, на която спряла за рутинна проверка. Ревизор-вагона е усетил характерната миризма и се обадил. Своевременно на мястото на инцидента са пристигнали екипи на пожарната служба в Попово. Движението на автомобили в участъка от село Медовина до село Славяново е било временно преустановено и се е регулирало от служители на РУ-Попово. Незабавно са били евакуирани работещи на жп гара Славяново или намиращи се там граждани, както и живеещите в къщите в близост, гласи официалното съобщение. Според кмета на Славяново Васил Стоилов евакуация на къщи не е имало, нито пък работата на специалистите е създала напрежение. Благодарение на бързите действия на служителите на пожарната изтичането на газ е преустановено. По първоначални данни то е причинено от техническа неизправност в една от цистерните. Запознати твърдят, че хлабав кран е причинил сълзенето. Със специализирана техника за химическа защита са направени замервания на въздуха и те сочат, че няма завишени нива на пропан бутан и няма опасност за гражданите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Теч на газ от влак спря влакове и автомобили в Поповско"}
{"url": "https://trud.bg/%d0%b1%d0%bb%d0%b0%d0%b3%d0%be%d1%83%d1%81%d1%82%d1%80%d0%be%d1%8f%d0%b2%d0%b0%d1%82-13-%d0%b0%d0%b2%d1%82%d0%be%d0%b1%d1%83%d1%81%d0%bd%d0%b8-%d1%81%d0%bf%d0%b8%d1%80%d0%ba%d0%b8-%d0%b2-%d1%88%d1%83/", "text": "13 автобусни спирки ще бъдат ремонтирани в Шумен. От началото на годината работниците от Общинското предприятие “Строителство и благоустройство” са благоустроили шест – по булевард „Мадара“ и „Симеон Велики“, а сред обновените е и жп спирка. Предстои постяването на нови съоръжения за чакащите автобуси до Кооперативния пазар, спортна зала „Младост“, НОИ и в района на спортна зала „Арена Шумен“. Започна усилено благоустрояване на района около автобусната спирка до Градската градина. Подменя се тротоарната настилка – работници редят цветни бетонови павета. Ще бъдат поставени и нови пейки за чакащите. Допълнително ще бъде издигната и декоративна подпорна стена, която ще разделя Градската градина от тротоара. Ремонтът се извършва от фирма „ЖСП Стил“ по договор с Община Шумен.", "date": "2018.07.11", "title": " Благоустрояват 13 автобусни спирки в Шумен"}
{"url": "https://trud.bg/1500-%d0%be%d0%b2%d1%86%d0%b5%d0%b2%d1%8a%d0%b4%d0%b8-%d1%89%d0%b5-%d0%b8%d0%b7%d0%bb%d0%b8%d0%b2%d0%b0%d1%82-%d0%bc%d0%bb%d1%8f%d0%ba%d0%be-%d0%b2-%d0%b7%d0%bd%d0%b0%d0%ba-%d0%bd%d0%b0-%d0%bf%d1%80/", "text": "  Над 1500 овцевъди и козевъди от цялата страна ще изливат мляко в знак на безсрочен протест на главния път София-Варна край Велико Търново. Бунтът на фермерите е насрочен за времето от 11 до 15 часа в петък като на място ще бъдат докарани стада. Протестът се организира от Националната овцевъдна и козевъдна асоциация (НОКА) срещу политиката на Министерството на земеделието, храните и горите (МЗХГ) във връзка с отменения от съда член 23 от Наредба № 3 за директните плащания. „Време е да покажем, че не сме доволни. През следващата седмица в сряда ще протестираме и пред Министерски съвет в София“, обяви съпредседателя на НОКА Симеон Караколев. Овцевъдите и козевъдите готвят колективен иск за 15 млн. лв. „След среща с министъра на земеделието, храните и горите Румен Порожанов на 10 юли късно вечерта, Управителният съвет на НОКА проведе извънредно заседание, взе единодушно няколко решения и разпространи Отворено писмо. Заради задълбочаващата се криза в животновъдството и по-специално в овцевъдството и козевъдството, поради отменената от ВАС опорочена разпоредба на Наредба № 3, настояваме за оставките на отговорните длъжностни лица- зам.-министъра на земеделието Цветан Димитров, Георги Праматаров, директор на дирекция „Директни плащания и идентификация на земеделските парцели“, и д-р Златка Възелова, директор на дирекция „Животновъдство“, съобщи Караколев. Той допълни, че НОКА категорично отхвърля предложените ставки от МЗХГ по de minimis 2018 в размер на 5 лева на животно във връзка със срива на изкупните цени на овчето мляко и въведените ограничения в засегнатите от карантина общини в областите Ямбол и Бургас.  „Това е една бала слама на овца. Асоциацията настоява за ставки по de minimis 20 лв. за овца-майка и коза-майка за територията на цялата страна и 40 лв. на глава добитък за тези, които попадат в общините с въведена карантина. Ставката е била 40 лв. за цялата страна по de minimis през 2008 г“, обясни Симеон Караколев. Председателят на НОКА проф. Иван Станков заяви, че фермерите не искат да създават хаос в държавата, а търсят справедливост.  „Примитивизмът в стопанствата е голям.Искаме и в малките стопанства да се въведе механизация, както и да се развъждат съвременни по-качествени порози овце и кози“, изтъкна проф.Станков. Съпредседателят на НОКА Янка Попова допълни, че друго искане на НОКА е изплащане на компенсации под формата на извънсъдебно споразумение на всички фермери, засегнати за Кампания 2017 и Кампания 2018 от действието на опорочената разпоредба на член 23 в № Наредба 3. Тя разясни, че има спад на цената на овчето мляко с 40 стотинки и това е 28 лева загуба от всяко животно. „Управителният съвет категорично отхвърля всякакви опити за повторно въвеждане на обвързване на продажбата на овче и козе мляко със схемите за обвързана подкрепа. Ще протестираме до пълно удовлетворямане на исканията ни“, предупредиха от организацията. От ръководството на НОКА показаха документ, от който става ясно, че зам.министър Цветан Димитров е одобрил отпускането на 50 000 лева на Бойко Синаков, който е съветник на земеделския министър за участие в изложение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " 1500 овцевъди ще изливат мляко в знак на протест край Търново\t\t\t"}
{"url": "https://trud.bg/%d0%be%d0%b1%d1%80%d0%b0%d0%b7%d0%be%d0%b2%d0%b0%d1%82%d0%b5%d0%bb%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b7%d0%b0-%d0%b3%d0%b0%d1%84%d0%b0-%d1%81-%d0%ba%d0%bb/", "text": "Човешка грешка е причина за   след 7 клас в София. „Грешката е човешка, не в информационната система“, обяви министърът на образованието Красимир Вълчев пред журналисти. „Основната отговорност е на председателите на двете комисии – по информационно осигуряване и областната комисия по класирането, както и на контролиращия ръководител – началникът на РУО“, обясни министърът и добави, че те ще понесат отговорност по закона за държавния служител. „Ако ме питате за уволнение, не мога да предрешавам наказанията. Дисциплинарният съвет е този, който изслушва и предлага решението. Лично ще настоявам да има наказания и да бъдат достатъчно дисциплиниращи. Разбира се, те трябва да бъдат справедливи и не прекомерни“, коментира образователният министър по повод наказанията. Според него трябва да се въведат допълнителни контроли, които в голяма степен да гарантират, че изчислен правилно балът на учениците. По думите му информационната система се ползва в други области, но има нужда от усъвършенстване. Във връзка с грешката във въпроса при националното външно оценяване по български език за 7 клас, министър Вълчев поясни, че вече е приключило дисциплинарното производство. „Експертите по български език и по математика имат дисциплинарни наказания, както и неформално предупреждение за директора на дирекция“, каза още министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Образователният министър за гафа с класирането след 7 клас: Причината е човешка грешка"}
{"url": "https://trud.bg/%d0%b4%d0%b2%d0%b5-%d0%b4%d0%b5%d1%86%d0%b0-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81-%d1%80%d0%b0%d0%b7%d0%ba%d1%8a%d1%81%d0%b2%d0%b0%d0%bd%d0%b8%d1%8f-%d1%81%d0%bb%d0%b5%d0%b4-%d0%b8/", "text": "Две деца са били настанени в бургаската болница с тежки наранявания след игри във водни атракциони в Слънчев бряг. Момиченцата са пострадали след падане от водни пързалки. И двете са получили разкъсвания на влагалището. Едното дете е прието в болница вчера, а другото е пострадало още преди седмица. Момиченцата са от Русия и Украйна, в момента и двете са в бургаската болница. Лекарите уверяват, че риск за живота им няма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Две деца в болница с разкъсвания след игра на водни атракциони в Слънчев бряг"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%bb%d1%83%d0%ba%d0%be%d0%b9%d0%bb-%d1%81-%d1%82%d1%80%d1%83%d0%b4%d0%b5%d0%bd-%d0%bf%d1%8a%d1%82-%d0%ba%d1%8a%d0%bc-%d0%b3%d1%80%d1%83%d0%bf/", "text": "Баскетболният шампион „Левски Лукойл“ ще има тежка мисия по пътя към влизането в групите на Шампионската лига. „Сините“ ще трябва да преодолеят три квалификационни кръга, а първият им съперник е „Шауляй“ от силната литовска школа. При успех българският тим ще се изправи срещу победителя измежду „Орадя“  (Румъния)   и „Кауайоки Карху“   (Финландия). В третия кръг пък чака френския „Нантер“. А носителят на Купата на България „Рилски спортист“ ще играе във ФИБА Къп за четвърта поредна година.", "date": "2018.07.11", "title": " „Левски Лукойл“ с труден път към групите"}
{"url": "https://trud.bg/%d0%b8%d0%bb%d0%b8%d0%b0%d0%bd%d0%b0-%d1%80%d0%b0%d0%b5%d0%b2%d0%b0-%d0%bd%d0%b0-%d0%b4%d1%8a%d0%bb%d0%b3%d0%b0-%d1%81%d0%b5%d0%bc%d0%b5%d0%b9%d0%bd%d0%b0-%d0%bf%d0%be%d1%87%d0%b8%d0%b2%d0%ba%d0%b0/", "text": "Илиана Раева и семейството ѝ заминаха на дълга почивка в Гърция, откъдето тя редовно споделя снимки в социалните мрежи. Семейството се наслаждава на времето, прекарано заедно в пълен състав. Илиана и Наско са заедно с дъщерите си Славея и Виолета, както и малката Илиана – дъщерята на Виолета, и баща ѝ Георги. Освен на плажа и морето, Илиана и Наско се възхищават и на живописните залези. Цялата статия с галерия от снимки вижте в  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Илиана Раева на дълга семейна почивка в Гърция"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b4%d0%b5%d1%82%d0%b5%d0%bb%d0%ba%d0%b8-%d0%be%d1%82-%d0%b7%d0%be%d0%bd%d1%82%d0%b0-%d0%b8%d0%bd%d1%82%d0%b5%d1%80%d0%bd%d0%b5%d1%88%d1%8a%d0%bd%d1%8a%d0%bb-%d0%b4/", "text": "Дамите от „Зонта Интернешънъл“- Велико Търново дариха нов мултифункционален 4 D ехограф на болницата в Горна Оряховица. Новият апарат бе закупен след като нужната сума от 16 700 лева бе събрана по време на традиционния благотворителен бал на Зонта клуб „Бяло лято“. В отделението пристигна и кметът на Горна Оряховица инж. Добромир Добрев, също да засвидетелства уважение към дарителския жест на благодетелките. „Щастлива съм, че и тазгодишната ни кауза – закупуването на ехограф за родилното отделение в Горна Оряховица, имаше успех. Благодаря на сестрите от „Зонта клуб“, които помогнаха, благодаря на всички, които участваха в „Бяло лято“, на кмета инж. Добромир Добрев. Надявам се болницата да привлича все повече майки и да се раждат все повече деца“, заяви досегашният президент на дамския клуб Анелия Вълева. Настоящият президент на клуба Красимира Коцева подчерта, че датата 11 юли за връчване на дарението, не е избрана случайно, тъй като от ООН е обявен за Ден на населението. „Преди 20 години на 11 юли се ражда 5-милиардният жител на планетата. Нека символиката направи така, че тук да се раждат още повече красиви цветя като тези“, обясни Коцева. „Общата ни кауза е да издигаме авторитета на МБАЛ „Свети Иван Рилски“, подчерта и кметът инж. Добромир Добрев, който също е сред дарителите от благотворителния бал „Бяло лято“. Инж. Добрев припомни инвестициите, които Общината прави в апаратура за лечебното заведение, и проектите, с които се подобрява материалната база. Градоначалникът обяви, че през тази година ще бъдат ремонтирани две отделения по проект „Красива България“, а догодина още две. „Кандидатствали сме и с проект за ремонт на покрива пред Междуведомствената комисия по бедствия и аварии“, каза инж. Добрев. С 4 D ехографът може да се осъществява още по-ранно откриване на бременността. Освен за бъдещи родилки, апаратурата ще се използва и за диагностика на заболявания на женската полова система. Ехографът има възможности за разширени АГ и кардиологичен пакети, той е със 17-инчов цветен LCD монитор, с честотен диапазон 2-15 MHz, а екранът представя два образа в реално време. Освен това с него може да се прави кардиологичен запис в реално време на плода.  Досегашният ехограф, ползван в отделението, е на повече от 20 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Благодетелки от „Зонта Интернешънъл“ дариха ехограф на болницата в Горна Оряховица"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bc%d0%be%d0%bb%d0%b4%d0%be%d0%b2%d1%86%d0%b8-%d0%b2%d0%b7%d1%80%d0%b8%d0%b2%d0%b8%d0%bb%d0%b8-%d0%b1%d0%b0%d0%bd%d0%ba%d0%be%d0%bc%d0%b0%d1%82%d0%b0-%d0%b2-%d0%bf/", "text": "Двама молдовци са извършителите на взривяването на банкомата в пловдивския жилищен район „Тракия“ миналата събота. Единият е задържан – 29-годишният Евгений Неделев, а другият е успял да напусне територията на страната, съобщи на извънреден брифинг в Пловдив главният секретар на МВР Младен Маринов. Снимка на избягалия ще бъде изпратена в Интерпол и така ще бъде разпространена в Европа, предаде Радио Пловдив. Точната сума на откраднатите пари е 215 000 лв., като 88 000 от тях са открити, а други са повредени от взрива и известна част е обърната във валута и изхарчена. Задържаният молдовец е 23-годишен, криминално проявен в родината си за редица кражби. Взривът на банкомата в „Тракия“ е извършен с бутилка пропан-бутан, което създава голяма опасност за извършителите на операцията, които рискували да бъдат обгорени, заявиха от полицията. Освен това е установено, че двамата молдовци са автори и на взривяването на банкомат в столичния квартал „Люлин“ на 5 юли, но тогава крадците не успяха да задигнат пари, тъй като не могли да изкарат касетите от устройството. Установен е бил автомобилът, с който се придвижвали обирджиите. Маринов посочи, че двамата са използвали методи на конспирация, като са взели чужди регистрационни табели и са ги сложили на автомобила непосредствено преди престъплението, с който са извършили кражбата. Чрез видеонаблюдение е установено, че двамата прекарали няколко дни в Бургас, където били задържани на автомивка при опит да заличат следите от колата. С тях пътувала и молдовка, която обаче няма никаква съпричастност по случая. Чужденците са влезли в страната като туристи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Двама молдовци взривили банкомата в Пловдив, единият успял да избяга от страната\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%be%d0%b3%d0%bd%d0%b8%d1%89%d0%b0-%d0%bd%d0%b0-%d1%87%d1%83%d0%bc%d0%b0-%d0%bf%d0%be-%d0%be%d0%b2%d1%86%d0%b5%d1%82%d0%b5-%d0%b8-%d0%ba%d0%be/", "text": "Откриха огнища на чума по дребните преживни животни в три села в ямболската община Болярово. Това съобщиха от Българската агенция по безопасност на храните (БАБХ). Огнищата се намират в селата Крайново, Странджа и Шарково в община Болярово, област Ямбол. Със заповед на изпълнителния директор на БАБХ д-р Дамян Илиев на директора на ОДБХ Ямбол е разпоредено да организира принудително убиване по хуманен начин и обезвреждане на всички дребни преживни животни в населените места. Мерките се изпълнят при спазване на изискванията за намаляване до минимум страданията на животните по време на клане или умъртвяване. Труповете на животните в обектите и контаминирания материал да бъдат унищожени под официален надзор, по начин недопускащ разпространяване на болестта. Трябва да бъде извършено механично почистване и многократна дезинфекция на помещенията за дребни преживни животни, оборудването, транспортните средства, дворовете и улиците в и около животновъдните обекти; Предвидено е и извършване на епизоотично проучване и проследяване през последните три седмици преди датата на съмнение на движения на дребни преживни животни, продукти получени от тях и странични животински продукти добити от тях, фуража и на транспортните средства, свързани с обектите в, които са открити болните животни. Собствениците на убитите животни ще бъдат обезщетени съгласно чл. 141-148 от Закона за ветеринарномедицинската дейност и Наредбата за условията и реда за разходване на средствата за покриване на разходите, свързани с епизоотичните рискове /ДВ бр. 62 от 01.08.2006 г./. Определена е 3-километрова предпазна зона, около огнищата, в която влизат селата Шарково, Крайново и Странджа и 10-километрова наблюдавана зона около огнищата, в която влизат населените места в община Болярово, област Ямбол – с. Воден, с. Малко Шарково, с. Мамарчево, град Болярово, с. Лалково, с. Ситово, с. Иглика, с. Голям Дервент, с. Горска поляна и в община Средец, област Бургас – с. Горно Ябълково и в с. Момина църква. В тези населени места трябва да се извърши преброяване и актуализация на данните за дребните преживни животни и животновъдните обекти в информационната система ВетИС, ежеседмични клинични прегледи за чума по дребните преживни животни и други заразни болести във всички обекти за дребните преживни животни, като резултатите от прегледите да се документират. Трябва да се вземат двойни проби (серум и очен секрет) от всеки един обект с дребни преживни животни за изследване за чума по дребните преживни животни от следните населени места:  Област Ямбол; Община Елхово – Лесово, Мелница, Вълча поляна, Голям Дервент; Лалково, Раздел; Община Болярово – Голямо Крушево; Област Бургас; Община Средец – Момина Църква, Горно Ябълково, Долно Ябълково, Факия, Белеврен, Кирово, Тракийци, Голямо Буково, Граничар; Община Малко Търново – гр. Малко Търново, Близнак, Младежко, Звездец, Бръшлян, Евренозово; Община Царево – Ахтопол, Варвара. В граничните общини Елхово, от обл. Ямбол и общ. Средец, Царево, Малко Търново, Приморско, Созопол от област Бургас се забраняват търговията, придвижването и транспорт на дребни преживни животни с изключение на тези предназначени за незабавно клане и след разрешение от Централно управление (ЦУ) на БАБХ. За да се предотврати на разпространението на чумата се прилагат следните мерки:  1. Суровото мляко от ДПЖ, добито на територията на общините Болярово, Елхово от област Ямбол и общините Средец, Созопол, Приморско, Малко Търново и Царево от област Бургас се разпространява и преработва само на територията на същите общини;  2. Млечните продукти от ДПЖ, произведени от суровина с произход от посочените общини се разпространяват само на територията на същите общини;  3. На млякото и млечните продукти се поставя идентификационна маркировка с форма диамант, с цел недопускане на разпространението им извън общините.  4. Млякото и млечните продукти от ДПЖ, произведени от суровина с произход от посочените общини и преминали през задължителна термична обработка в херметически запечатан контейнер при стойност F0, равна или по-голяма от 3.00, както е посочено в Директива 2002/99/ЕС, могат да се разпространяват на територията на цялата страна;  5. На месото, добито от ДПЖ от общините Болярово, Елхово от област Ямбол и общините Средец, Созопол, Приморско, Малко Търново и Царево от област Бургас се поставя здравна маркировка с форма на диамант. Месото се разпространява и преработва само на територията на същите общини  6. Месото се преработва на територията на общините, а произведените от него месни заготовки и месни продукти, които не са преминали термична обработка се разпространяват само в рамките на същите общини, с поставена идентификационна маркировка с форма диамант;  7. Месните продукти от ДПЖ, произведени от суровина с произход от посочените общини и преминали термична обработка могат да се разпространяват на територията на цялата страна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Откриха огнища на чума по овцете и козите в три села в община Болярово"}
{"url": "https://trud.bg/%d0%b8%d0%b7%d0%bd%d0%be%d1%81%d1%8a%d1%82-%d0%bd%d0%b0-%d0%b6%d0%b8%d1%82%d0%be-%d0%b2%d1%8a%d1%80%d0%b2%d0%b8-%d0%be%d1%82-%d0%bf%d1%8a%d1%80%d0%b2%d0%b8%d1%8f-%d0%b4%d0%b5%d0%bd-%d0%bd%d0%b0-%d0%b6/", "text": "Товари със зърно през порт Варна поемат и за Южна Корея Износът на жито върви от първия ден на жътвата, заради по-високата цена в сравнение с миналата година. Сега пшеницата се търгува между 305-310 лв./т франко пристанище, а през 2017 се изкупуваше по 270-280 лв. В момента на най-голямото пристанище Варна-Изток товарят близо 50 хиляди пшеница от новата реколта на 190-метровия кораб “Warrior”, плаващ под флага на Бахамските острови. Досега през терминала още два други плавателни съда са изнесли жито от реколта 2018, посочиха от пресцентъра на порта. Тази година най-големи количества от производството на родните фермери поемат от варненското пристанище за Западна Европа. Купувачите са основно от Испания, Португалия, Франция и Холандия. Осъществен е и износ на немалко количество зърнени товари и за Южна Корея. В близките дни се очаква пореден кораб, който ще натовари още 50 хил. тона пшеница. От пристанище Варна са експортирани над 760 хиляди тона зърно за първото полугодие. Обработени са с над 200 хил. тона повече пшеница, царевица, слънчоглед и ечемик. Това се дължи на по-големия износ, реализиран през април и май. Фермерите, които имат силози, чакат до последно по-висока цена преди да разчистят хамбарите. На международните пазари в момента пшеницата се изкупува по 178 евро/т. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Износът на жито върви от първия ден на жътвата\t\t\t"}
{"url": "https://trud.bg/%d1%82%d1%83%d1%81%d0%ba-%d1%81-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b6%d0%b4%d0%b5%d0%bd%d0%b8%d0%b5-%d0%ba%d1%8a%d0%bc-%d1%82%d1%80%d1%8a%d0%bc%d0%bf-%d1%83%d0%b2%d0%b0%d0%b6%d0%b0/", "text": "Напрежението между Вашингтон и Брюксел продължава да ескалира, след като председателят на Европейския съвет Доналд Туск предупреди президента на САЩ Доналд Тръмп да уважава съюзниците си, защото няма чак толкова много такива, предава Sputnik. „Скъпа Америка, уважавай съюзниците си, в крайна сметка нямаш чак толкова“, заяви Туск обръщайки се към американския президент по време на церемонията за подписването на съвместната декларация за сътрудничество между ЕС и НАТО. Той допълни, че САЩ никога няма да намерят по-добър съюзник от Европа. Туск нападна Тръмп и за това, че „критикува Европа почти ежедневно“. Критиките на Доналд Туск идват, след коментарите на Доналд Тръмп за това, че държавите от ЕС, които са членки и на НАТО, не харчат достатъчно пари за отбраната си, докато САЩ ги пази за собствена сметка.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Туск с предупреждение към Тръмп: Уважавайте съюзниците си, нямате чак толкова много"}
{"url": "https://trud.bg/%d1%83%d0%bd%d0%b3%d0%b0%d1%80%d0%b8%d1%8f-%d0%be%d0%b1%d1%8f%d0%b2%d0%b8-%d1%87%d0%b5-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b8-%d0%b4%d0%b0-%d0%b1%d0%bb%d0%be%d0%ba%d0%b8%d1%80/", "text": "Правителството на Унгария ще продължи да блокира опитите на украинските власти да се интегрират в НАТО заради нарушения на правата на националните малцинства. Това се казва в публикувано в сряда заявление от официалния представител на Министерството на външните работи на Унгария Тамаша Менцера във връзка с провежданата в Брюксел среща на върха на НАТО, на която бе поканен украинският президент Петро Порошенко, съобщи ТАСС. „Позицията на Унгария по отношение на Украйна не се е променила“, се казва в заявлението. Докато украинските власти продължават да притесняват етническите малцинства и не възстановят правата, от които са ги лишили по-рано, правителството на Унгария ще продължи да блокира стремежите на Украйна да се интегрира в евроатлантическите структури, поясни представителят на унгарското МВнР. „Унгарското правителство също няма да дава съгласие за провеждането на срещи на високо ниво между Украйна и НАТО и ще налага вето на съвместните двустранни заявления на НАТО и Укртайна“, добави Менцер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Унгария обяви, че ще продължи да блокира интеграцията на Украйна в НАТО"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%b0%d0%bd%d0%b8-%d0%bf%d1%80%d0%b0%d0%b2%d1%8f%d1%82-%d0%bf%d1%80%d0%b5%d0%b4%d0%b2%d0%b0%d1%80%d0%b8%d1%82%d0%b5%d0%bb%d0%bd%d0%b0-%d1%80%d0%b5%d0%b7%d0%b5/", "text": "Въведената наскоро система за управление на потока от клиенти в териториалното поделение на Националния осигурителен институт в София град предоставя възможност на столичани да запазят онлайн предпочитания ден и час за посещение. На интернет страницата на НОИ е достъпна  , позволяваща на всеки желаещ да ползва пълния набор от административни услуги, като сам предварително резервира най-удобното за него време за среща със служителите и така да спести време и усилия, съобщиха от осигурителния институт. За ползването на услугата е необходимо извършването на еднократна първоначална регистрация, изискваща въвеждане единствено на потребителско име и парола и осигуряваща постоянен и сигурен достъп до заявките на лицето. След онлайн регистрацията и успешното влизане в системата клиентът избира желаната услуга и удобния за него ден и час. След приемането на заявката се генерира уникален 4-цифрен регистрационен код, който служи за потвърждение. Това става чрез въвеждането му в някое от билетоподаващите устройства, намиращи се в приемните, но единствено в деня на заявката и не по-рано 60 минути преди заявения час. След това от билетоподаващото устройство се издава талон, който насочва клиента към съответното гише, където ще бъде обслужен. Всички стъпки са надлежно описани на интернет страницата на НОИ в   за ползване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Столичани правят предварителна резервация при посещение в НОИ"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b2%d0%be%d0%b4%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%b4/", "text": "Президентът Румен Радев ръководи българската делегация за участие в Срещата на държавните и правителствените ръководители на страните-членки на НАТО в Брюксел. Очаква се на срещата да бъде взето решение за започване на преговори с Македония за присъединяване към Алианса. Това стана възможно след постигнатото споразумение за името с Гърция. Сред основните теми на форума ще бъде повишаването на разходите за отбрана на страните-членки. Публикувано във факти.бг: В делегацията, водена от президента Румен Радев, са още вицепремиерите Екатерина Захариева, министър на външните работи, и Красимир Каракачанов, министър на отбраната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Президентът Радев води българската делегация на срещата на НАТО в Брюксел (СНИМКИ)"}
{"url": "https://trud.bg/%d0%ba%d0%be%d0%b3%d0%be-%d0%bc%d0%be%d0%b6%d0%b5-%d0%b4%d0%b0-%d0%b2%d0%b7%d0%b5%d0%bc%d0%b5-%d1%80%d0%b5%d0%b0%d0%bb/", "text": "Трансферът на годината е факт. Кристиано Роналдо напусна „Ювентус“ срещу 112 милиона евро. Девет години португалецът бе ракета-носител на „Реал“ и най-добро рекламно лице на най-успешния клуб в историята. Всяка ера има своя край и свое начало. Кой ще е човекът, който може да наследи Роналдо на „Сантяго Бернабеу“?  Време е „Реал“ да удари по масата. Клубът още не е купувал за над 100 милиона евро, което вече са правили „Барселона“, „Пари Сен Жермен“, „Манчестър Юнайтед“ и „Ювентус“. Флорентино Перес няма да им остане длъжен.  От години бразилецът е фикс идея на президента на „Реал“. Миналото лято Неймар премина от „Барселона“ в „Пари Сен Жермен“ за рекордните 222 милиона евро и изглежда много трудно да бъде привлечен след само един сезон край Айфеловата кула. Бразилецът и Роналдо са родени на една и съща дата, но със седем години разлика. Неймар избяга от сянката на Лео Меси в „Барселона“, а сега няма да има такава на Роналдо, ако избере „Реал“.  Французинът е най-впечатляващият млад футболист в света. За него „Пари Сен Жермен“ плати 180 милиона евро на „Монако“ миналия сезон. Още ненавършил 20, Мбапе е изглежда най-добрата възможна опция за наследник на Роналдо. Цената му след изявите на световното първенство вече скочи над 300 милиона евро. Това не би трябвало да е проблем на „Реал“, който в последните години „забрави“ да купува световни звезди и касата е препълнена.  Още една суперзвезда от световното първенство. Азар и Мбапе бяха сред най-добрите в отборите си на полуфинала Белгия – Франция (0:1). Идолът на Еден е Зинедин Зидан, който вече не е треньор на „Реал“. Но след шест сезона в „Челси“ и само на 27 години Азар е в златната възраст да направи един огромен трансфер. Няколко пъти той бе сред целите на „Реал“. Ако и сега не стане, може би никога няма.  И полякът отдавна попадна в радара на „Реал“. Преди световното първенство Левандовски каза, че иска да напусне „Байерн“ през лятото. През август нападателят ще навърши 30 години, има още 2-3 сезона като суперзвезда. Многократно шефовете на „Байерн“ отсичат, че Левандовски не се продава. Но при липса на желание у поляка да играе повече, сега е моментът да му вземат над 100 милиона евро.  „Реал“ следи изкъсо ситуацията с Икарди вече доста време. Искаше го и миналото лято като дубльор на деветката Карим Бензема. Аржентинският нападател има клауза от 110 милиона евро, при която „Интер“ няма да има думата. Икарди няма аурата на футболист от най-висшите етажи на играта. Но „Реал“ търси разнообразен нападател, който поне да доближава Роналдо. При всички положения Икарди е сред хората, които биха свършили работа на „Балета“.  Съвсем скоро голмайсторът на световното първенство досега подписа нов договор с „Тотнъм“. Кейн каза, че мечтае да печели мачове и трофеи на новия стадион на „шпорите“, където отборът ще започне да играе от тази година. 24-годишният нападател би струвал над 200 милиона евро на „Реал“. Но на тази възраст и при съвременните стандарти на трансферния прозорец цената със сигурност не изглежда абсурдна.  Подобно на Кейн египетският национал поднови договора си с „Ливърпул“. 26-годишният Салах се появи на голямата сцена през последния сезон, когато стана играч №1 на Висшата лига. „Реал“ вече е стартирал операция по привличането му. Проблем може да се окаже Серхио Рамос. Защитникът на „Реал“ контузи Салах във финала на Шампионската лига, спечелен с 3:1. И заради това стана един от най-мразените футболисти.  Аржентинският нападател почти не излезе на терена на Мондиал 2018. Сега ще има шанс да си партнира с Кристиано Роналдо в атаката на „Ювентус“. На 24 години Дибала е един от най-атрактивните на трансферния прозорец. Въпросът е, че „Юве“ предпочита да продаде съотборника му Гонсало Игуаин това лято. И все пак Дибала не игра постоянно като титуляр в Торино миналия сезон и звучи възможна разменна монета по оста със „Сантяго Бернабеу“.  Сръбският офанзивен халф е син на бившата звезда Никола Милинкович. Роден е в Испания, когато баща му играеше за „Леида“. Впечатляващите му игри в „Лацио“ накараха много водещи клубове в Европа да се огледат в Милинкович-Савич. Но въпреки това сърбинът няма аурата на Предраг Миятович от миналото, за да взривява Мадрид. Въпреки че е на 23 години, трябва да направи още няколко силни сезона, за да хване окото на „Реал“.  Американецът е само на 19 години и никога не е крил, че мечтае да играе един ден в „Реал“. В „Борусия“ (Дортмунд) вече се наложи като титуляр. Пулишич може да играе и като централен нападател, и като крило, и като типичен плеймейкър. Със сигурност в двора на Цар Футбол тепърва ще се говори за американския тийнейджър от сръбски произход, но на този етап той би могъл да бъде само инвестиция в бъдещето за „Реал“.", "date": "2018.07.11", "title": " Кого може да вземе „Реал“?"}
{"url": "https://trud.bg/%d0%bd%d0%be%d0%b2%d0%b8%d1%82%d0%b5-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8-%d0%bd%d0%b0-%d0%bc%d0%b8%d0%bb%d0%b0%d0%bd-%d1%83%d0%b2%d0%b5%d0%bb%d0%b8/", "text": "Новият собственик на „Милан“ – компанията „Елиът Мениджмънт“, ще увеличи капитала на дружеството с 50 милиона евро в опит да приведе в ред финансите на клуба. Американската инвестиционна корпорация пое контрола върху италианския футболен гранд, след като досегашният собственик – китаецът Йонхон Ли, не успя да покрие поредната вноска по заема, който взе миналата година, за да придобие „росонерите“. „Финансовата стабилност и строг контрол са необходими предпоставки за бърз успех – заяви генералният директор на компанията Пол Сингер. – „Елиът“ с нетърпение очаква да реализира потенциала на клуба и да го върне в пантеона на великите европейски футболни отбори, където принадлежи.“ Дженаро Гатузо, треньорът на „Милан“, има пълно доверие от новите собственици на клуба и продължава работа на „Сан Сиро“. Сътресенията изглежда осуетиха привличането на Марио Балотели. Нападателят е все по-близо до трансфер във френския „Олимпик“ (Марсилия). 27-годишният италианец е пристигнал в тренировъчната база на клуба, за да говори с президента на марсилци Жак-Анри Ейро относно заплатата, която ще получава при постигането на договорка. Смята се, че двете страни са се разбрали за 2-годишен договор с огромна сума като годишно възнаграждение, което ще направи бившия футболист на „Милан“ най-високоплатения играч в историята на „Марсилия“. Снимка: Twitter", "date": "2018.07.11", "title": " Новите собственици на „Милан“ увеличават капитала"}
{"url": "https://trud.bg/%d0%b8%d0%b7%d0%ba%d1%83%d1%81%d1%82%d0%b2%d0%b5%d0%bd-%d1%82%d0%b5%d1%80%d0%b5%d0%bd-%d0%bf%d1%80%d0%b8%d1%82%d0%b5%d1%81%d0%bd%d0%b8-%d1%81%d0%bb%d0%b0%d0%b2%d0%b8%d1%8f/", "text": "Изкуственият терен на финландския „Илвес“ (Тампере) е нещото, което притеснява щаба на „Славия“ преди днешния първи мач от началния квалификационен кръг в Лига Европа. Въпреки това, треньорът на „белите“ Златомир Загорчич заяви, че ще се надява на добър резултат, който да превърне реванша в предимство за най-стария столичен клуб. „Отиваме да изиграем мач във Финландия срещу един силен отбор от биткаджии – каза специалистът. – Няма да е лесно за нас. Имаме настроение и очакваме да се върнем в София с хубав резултат. Разполагат с много упорити футболисти, които изобщо не се предават. Надявам се, че ще се получат всички неща, които тренирахме и правихме преди този мач. Ако изиграем един силен двубой там, домакинството на реванша може да е предимство.“ Венцеслав Стефанов, президентът на „Славия“, заяви, че иска да види как неговите играчи демонстрират мъжество и „влизат в бой“ срещу коравия финландски съперник.", "date": "2018.07.11", "title": " Изкуствен терен притесни „Славия“"}
{"url": "https://trud.bg/%d0%bf%d1%80%d0%b5%d0%b4%d0%b2%d0%b8%d0%b6%d0%b4%d0%b0%d1%82-%d0%bc%d0%b5%d0%b4%d0%b8%d0%b8%d1%82%d0%b5-%d0%b4%d0%b0-%d0%b4%d0%b5%d0%ba%d0%bb%d0%b0%d1%80%d0%b8%d1%80%d0%b0%d1%82-%d0%bf%d1%8a%d0%bb/", "text": "В допълнение в закона за осветляването на прозрачността и финансите на печатни и други медии, ДПС внесе в НС предложение доставчиците на медийни услуги да декларират пълното финансиране на дейността, включително банковите кредити и финансирането с публични средства. Вносителите добавят още, че медията е длъжна да декларира дали собственикът заема публична длъжност и дали е осъждан. Нарушителите ще бъдат санкционирани с глоби от 10 000 лв. до 30 000 лв. “Текстовете не третират журналисти, затова не приемам в публичното пространство да се въртят отворени писма, че законът посяга на свободата на словото”, коментира един от вносителите и депутат от правната комисия Хамид Хамид.", "date": "2018.07.11", "title": " Предвиждат медиите да декларират пълното финансиране"}
{"url": "https://trud.bg/%d0%bf%d0%be%d1%8f%d0%b2%d0%b8%d1%85%d0%b0-%d1%81%d0%b5-%d0%bd%d0%be%d0%b2%d0%b8-%d0%ba%d0%b0%d0%b4%d1%80%d0%b8-%d0%be%d1%82-%d0%b4%d1%80%d0%b0%d0%bc%d0%b0%d1%82%d0%b8%d1%87%d0%bd%d0%b0%d1%82%d0%b0/", "text": "Видеокадри от забележителната спасителна операция в Тайланд показаха, че блокираните в пещерата момчета са били извеждани на носилки, с водолазна екипировка, като изглежда са били силно упоени.  , когато бяха извадени 4 момчета и треньорът им, които останаха блокирани 18 дни в пещерата. Тя започна три дни по-рано. Записът, пуснат във Фейсбук страницата на спецчастите на тайландските ВМС, показва комплексна операция с множество водолази – чужди и местни, с използване на макари, въжета и гумени тръби, с помощта на които 12-те момчета от футболен отбор и техният треньор са изведени през лабиринта от тунели на наводнената пещера, предаде БНР. Преди това участник в операцията заяви, че някои са спели, други били в полусъзнание, но всички са дишали. Днес стана ясно, че трима австралийски водолази също са попаднали в капан. Поврежда се основната водна помпа и нивото на водата рязко се покачва. Повече от час в пещерата тече нова спасителна акция, за да излязат всички невредими. Докато световните агенции пък във вторник разпространяваха новината, че целият футболен отбор вече е в безопасност, в пещерата все още е имало около 100-на спасители. Сред последните излиза австралийският лекар Ричард Харис. Медикът доброволно стои с децата цяла седмица. Навън го посреща новината за смъртта на баща му. От подразделението на тайландските морски тюлени му благодариха лично и изказаха саболезования на семейството му. Днес спасените момчета са се видели със своите родители, но през стъклото на изолираното отделение, в което се намират. Появиха се и първите кадри на момчетата в болницата. Те са в специално изолирано отделение и са в добро здраве, макар че са изгубили средно по 2 кг от теглото си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Появиха се нови кадри от драматичната спасителна операция в Тайланд (ВИДЕО)"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%b3%d0%b8%d0%bc%d0%bd%d0%b0%d1%81%d1%82%d0%b8%d0%ba%d0%b0-%d1%81%d0%b5-%d0%b2%d1%8a%d0%b7%d1%80%d0%b0%d0%b6%d0%b4%d0%b0-%d0%b7/", "text": "Българската гимнастика се възражда, отдавна не сме имали такъв успех – заяви Красимир Дунев, президент на родната федерация по спортна гимнастика. – А при по-малките имаме истински „диаманти“. Преди дни Димитър Димитров взе сребро на прескок на световната купа в Мерсин (Турция), като е играл с травма на глезена, разкриха от щаба. Христос Маринов пък завърши пети на халки с контузия в рамото. Надпреварата е част от подготовката за европейското в Глазгоу (2-12 август), на което ще бъдем с 10 състезатели. Отборът ще бъде определен в последния момент.", "date": "2018.07.11", "title": " Българската гимнастика се възражда, заяви Дунев"}
{"url": "https://trud.bg/%d1%81%d0%bb%d0%b5%d0%b4-%d0%be%d1%82%d0%ba%d0%b0%d0%b7-%d0%be%d1%82-%d0%b3%d1%80%d0%b8%d0%bf%d0%b5%d0%bd-%d1%81%d0%bb%d0%be%d0%b2%d0%b0%d0%ba%d0%b8%d1%8f-%d0%ba%d1%83%d0%bf%d1%83/", "text": "Словашкото правителство се съгласи да купи 14 американски изтребители Ф-16, които ще заменят остарелите руски МиГ-29, обяви министерството на отбраната в Братислава, предаде Ройтерс. Във вторник ведомството публикува анализ, в който даде предпочитание за US машините пред шведската оферта за самолети “Грипен”, като подчерта, че Ф-16 са “по-модерни”, но не разкри стойността на сделката. За руските МиГ-29 Словакия има договор за поддръжка с Москва, който изтича през есента на 2019 г. Експерти припомниха, че първоначалната идея бе да се купят 8 изтребителя “Грипен” за 700 млн. евро. Вместо тях, след смяна на министрите на отбраната през 2016 г., ще има сделка за 14 Ф-16 за около 2 млрд. евро. “От гледна точка на американците има ясен политически сигнал. Президентът Доналд Тръмп казва: купете американски оръжия, а ние ще ви покриваме гърба”, посочва чешкият военен анализатор Лукаш Висингр. Критици на сделката изтъкват, че не се посочват конкретните предимства на единия изтребител пред другия и че тя се сключва тайно и без прозрачен публичен дебат.", "date": "2018.07.11", "title": " След отказ от „Грипен“ Словакия купува Ф-16"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5%d1%82%d0%b5-%d0%bd%d0%b0-%d1%86%d1%81%d0%ba%d0%b0-%d1%81%d1%82%d1%80%d1%8f%d1%81%d0%ba%d0%b0%d1%82-%d1%80%d0%b8%d0%b3%d0%b0/", "text": "Феновете на ЦСКА ще нанесат първия удар към вратата на латвийския „Рига“. Привържениците изкупиха почти всички билети за двубоя. Те ще създадат един малък ад на съперника на „червените“ в първия мач от началния кръг на квалификациите за Лига Европа. Останали са едва няколко стотин бройки за сектор „А“ и ограничено количество за ВИП ложата. Всички билети за сектор „В“ бяха разпродадени. Трибуните зад вратите „Г“ и „Б“ са затворени от УЕФА. Ако ЦСКА разпродаде всички пропуски, на стадиона ще има близо 10 000 зрители. А мачът на „Българска армия“ ще е първи от Европа от 11 години насам. За последно „червените“ приеха съперник от международна сцена на своя стадион на 4 октомври 2007-а в кошмарната среща реванш с „Тулуза“ за Купата на УЕФА. Първият двубой завърши 0:0, а в двубоя на „Армията“ ЦСКА води с 1:0 до 6-ата минута на продължението. Тогава гол на Жиняк прати „Тулуза“ в групите на турнира. За двубоя с „Рига“ е картотекират намиращия се в Китай нападател Фернандо Каранга.  Голмайсторът на „червените“ е на часове от договор с местния „Хенан Дзиние“. Въпреки картотеката, Каранга се сбогува с ЦСКА преди мача с „Рига“, който със сигурност пропуска. „Наясно съм, че никъде няма да видя това, което видях в този велик клуб – написа Каранга на профила си във фейсбук. – Въпреки всички трудности и удари, феновете и „червената“ фланелка ми даваха сили да се боря. Оставам завинаги един от вас.“ Срещата между ЦСКА и „Рига“ е днес от 20:45 часа. Двубоят ще бъде предаван по Диема спорт 2. Снимка БУЛФОТО", "date": "2018.07.11", "title": " Феновете на ЦСКА стряскат „Рига“"}
{"url": "https://trud.bg/90-%d1%85%d0%b8%d0%bb-%d0%b5%d0%b2%d1%80%d0%be-%d0%bd%d0%b0-%d0%b4%d0%b5%d0%bd-%d0%b2-%d0%b4%d0%b6%d0%be%d0%b1%d0%b0-%d0%bd%d0%b0-%d1%80%d0%be%d0%bd%d0%b0%d0%bb%d0%b4%d0%be/", "text": "Кристиано Роналдо ще прибира по близо 90 хиляди евро на ден в „Ювентус“. Това стана факт, благодарение на 4-годишния договор, който португалецът подписа с италианския колос. В „Реал“ 33-годишният голаджия получаваше 23 млн. Годишно. На няколко пъти Роналдо настояваше да подпише нов контракт с клуба, но в крайна сметка това не се случи. „Ювентус“ обаче удовлетвори всички желания на португалската звезда. Така Кристиано ще вземе общо 120 млн. Евро за целия си договор с тима от Торино. Информацията за трансфера, а и финансовите параметри по сделката, доведе до трус автомобилната компания „Фиат“. Работници в концерна ще излязат в стачка заради Кристиано Роналдо, информира италиански профсъюз. Част от трансферната сума ще бъде платена чрез спонсорство от компанията „Ексор“, която е собственик на „Фиат“ и „Ферари“. Това осигурил лично Андреа Аниели, президентът на „Ювентус“. Той и неговото семейство държат 29,18% от „Фиат“. „Недопустимо е работниците в компанията да понасят икономически рестрикции, а в същото време да се харчат стотици милиони за покупка на футболист – се казва в изявлението на профсъюза. – Постоянно ни се казва, че времената са трудни и трябва да пестим, докато чакаме пускането на новите модели, които обаче така и не идват. И докато работниците и техните семейства затягат коланите все повече, компанията решава да инвестира много пари в един-единствен човек. Честно ли е това? Нормално ли е един човек да печели милиони, докато хиляди семейства едва изкарват до средата на месеца. Заради тези причини обявяваме стачка от неделя, 15 юли до вторник, 17 юли.“ „Удар“ понесе и интернет магазина на „Ювентус“. Часове след като трансферът на Кристиано Роналдо в „Старата госпожа“ стана официален, онлайн платформата на тима се срина. Проблемът не бе отстранен до късно снощи, което със сигурност е довело до не малко загуби за клуба. Феновете пък трябваше да се преориентират и да търсят екип на португалеца във фен магазините на „Ювентус“. Фланелки с името на Роналдо се продаваха на всеки ъгъл из улиците на Торино.", "date": "2018.07.11", "title": " 90 хил. евро на ден в джоба на Роналдо"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%80%d0%b0%d0%b4%d0%b5%d0%b2-%d0%b2-%d0%b4%d1%83%d0%bf%d0%bd%d0%b8%d1%86%d0%b0-%d1%86%d0%b5%d0%bb%d1%82%d0%b0-%d0%bd%d0%b8-%d0%b5-%d0%b2-%d0%bd/", "text": "Вътрешният министър посети днес Дупница и на място се запозна с пораженията, нанесени от обилните дъждове на територията на града. Проверката бе разпоредена тази сутрин от премиера Бойко Борисов. Министър Радев обясни, че има възможност по закона за обществените поръчки аварийно да се оправят улиците, въпреки че са ангажимент на кметствата, а след това комисията да разплати средствата, като така няма да е необходимо да се изчакват дългите процедури по обществените поръчки, съобщиха от МВР. “Това всъщност е различното от всеки друг път. Целта ни е да се осигурим достъп до домовете на хората и в най-кратки срокове да бъдат възстановени пораженията от обилните валежи“, посочи Радев. За ремонтите има осигурени средства от междуведомствената комисия за възстановяване и подпомагане. Вътрешният министър инспектира започналото изграждане на стълбите и обезопасяването на района около ул. „Родопи“ в града, засегната сериозно от падналия пороен дъжд. При разговора с областния управител на Кюстендил Виктор Янев и кмета на Дупница Методи Чимев той бе информиран на свлачищен участък от пътя до село Кременик. Заедно те отидоха на място, за да се запознаят с проблема, и да бъде обсъдена възможността за спешно отпускане на средства от Комисията по бедствия и аварии. Министър Радев, придружаван от директора на ОДМВР-Кюстендил ст.комисар Елиан Стамболийски, се възползва и от възможността да се запознае отблизо със служителите в РУ-Дупница. Радев не скри разочарованието си от условията, при които колегите работят и в разговор с началника на районното управление Борислав Динев го увери, че ръководството на МВР е установило тези проблеми в много от районните управления в страната и е предприело стъпки за подобряване на материалната и техническа им база. На първо време са отделени средства за закупуване на компютри, както и на нови автомобили за нуждите на тези полицейски звена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Министър Радев в Дупница: Целта ни е в най-кратки срокове да бъдат възстановени пораженията от пороите"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%82%d1%80%d1%8a%d0%bc%d0%bf-%d0%bf%d0%be%d0%b8%d1%81%d0%ba%d0%b0-%d0%b2%d1%81%d0%b8%d1%87%d0%ba/", "text": "Президентът на САЩ Доналд Тръмп е поискал днес от своите колеги от НАТО да увеличат незабавно до 2% от БВП на техните страни разходите за отбрана. Това съобщи президентът Румен Радев пред български журналисти в кулоарите на срещата на ръководителите на страните от пакта в Брюксел, предаде БТА. „Днешната среща е много важна, защото трябва да демонстрира единството, солидарността и решителността на всички държави членки. Засега въпросите стават повече от отговорите. Президентът Тръмп, който говори първи, постави въпроса не само да се постигнат два процента, и то днес, а вече нова бариера – четири процента. Той тръгна, след като обяви това“, поясни българският държавен глава. Президентът Радев е поставил пред своите колеги въпроса какво става с трансатлантическата връзка, която е гръбнакът на НАТО като военни способности, ако не бъдат достигнати тези два процента сега. Никой не говори за четири процента, това в момента не се обсъжда, посочи Радев. Това е жизненоважно за бъдещето на организацията, касае всички страни, допълни той. Резюме на изказването на държавния глава Румен Радев след срещата на НАТО: Днешната среща на върха на НАТО е много важна, защото тя трябва да демонстрира единството, солидарността и решителността на всички държави-членки. Засега обаче въпросите стават повече от отговорите. Това заяви президентът Румен Радев след участието си в първата работна сесия на Северноатлантическия съвет във формат 29, която се състоя в рамките на Срещата на държавните и правителствените ръководители на държавите-членки на Алианса. Българският държавен глава посочи, че по време на сесията президентът на САЩ Доналд Тръмп е повдигнал въпроса парите за отбрана, отделяни от държавите-членки, да стигнат 2 процента от БВП и то днес, но също е поставил и нова бариера от четири на сто. „Аз единствен поставих въпроса пред генералния секретар на НАТО какво става с Трансатлантическата връзка, която е гръбнакът на НАТО като военни способности, ако не срещнем тези 2 процента сега, а никой не говори за тези четири процента“, заяви Румен Радев. Това е жизненоважно за бъдещето на организацията и касае всички страни, но този проблем не се дискутира. „НАТО не е борса, на която можеш да си купиш сигурност, НАТО е съюз на суверенни държави, обединени от стратегически цели и общи ценности“, подчерта българският държавен глава. Президентът Радев допълни, че от друга страна американският президент е прав, защото всяка страна трябва да има принос в свят на растящи заплахи и да изгражда ефективни способности. “Това, което той прави, е добре и за нас като изграждане на отбранителни способности. Виждате с каква неохота в България се заделят средства за въоръжените сили“, обясни Румен Радев и допълни, че на тази тема е свикал три заседания на Консултативния съвет за национална сигурност. На тях се разбираме за нещо, което после се отменя, проектите за модернизация непрекъснато се отлагат, непрекъснато се намират причини, допълни Радев. Решението за достигане на 2 процента, което много трудно е било прието у нас, ще се постигне в мандата на следващото правителство – по план през 2024 година, отбеляза Румен Радев и подчерта, че очаква натискът за увеличаване на парите за отбрана да продължи. Президентът Радев призова за обща политика на НАТО за разходите на отбрана и припомни, че две-трети от държавите съюзници са депозирали планове да достигнат 2 процента от БВП през 2024 г., а осем членки вече са го постигнали. В отговор на въпрос за атмосферата по време на работната сесия и дали европейските лидери се чувстват изнудвани от САЩ, президентът Радев заяви, че атмосферата в залата не е била „една от най-приятните“. В момента всички лидери са в „сконфузено състояние“, защото всеки мисли какво означава условието за тези 4 процента и доколко е сериозен е бил президентът Тръмп, заяви българският държавен глава. Румен Радев посочи, че НАТО е преминал през много предизвикателства и винаги съюзниците са успявали да се консолидират. „Надявам се да се намери решение и сега“, допълни президентът в отговор на въпрос дали има заплахи за бъдещето на Алианса. Румен Радев определи като едно от добрите събития на срещата на върха очакваното решение Република Македония да получи покана за преговори за присъединяване. Конкретните срокове на процеса ще зависят от изпълнението на договора с Гърция, добави президентът. Държавният глава посочи, че в рамките на срещата на правителствените и държавни лидери е поставил и темата за трансатлантическата връзка. „Дадох и своето мнение и препоръки, които винаги съм държал. Напомних за операцията в Либия, която разкри огромни дефицити във военните способности на европейските държави“, посочи държавният глава, като допълни, че става въпрос за системите за разузнаване, високо точно оръжие, зареждане във въздуха, мобилност, съвременни системи за командване и управление, които са се предоставяли изцяло от САЩ. „Каква е съдбата на европейската сигурност, ако ги няма тези способности. Затова и моето предложение беше да се спазва двупистовият подход в отношенията с Русия“, допълни президентът Радев. Той призова наред с политиката на сдържане, да се гради също диалог и в ситуация на неясност на трансатлантическата връзка да се избягва агресивният тон и да се търсят пътища за нормализация на отношенията с Русия. Президентът допълни, че този подход се приема от лидерите. В отговор на въпрос за очакванията му от предстоящата среща между руския и американския президент, Румен Радев заяви, че не може да гадае за подхода на Доналд Тръмп, още повече след неговото изказване днес. „Ако той гледа на отношенията към Русия през призмата на Европа, можем да очакваме едно поведение. Ако гледа на Русия през призмата на отношенията Америка-Китай, тогава може да очакваме друг изход от тази среща“, каза още президентът Румен Радев. В рамките на форума президентът Радев проведе двустранна среща с грузинския си колега Гиорги Маргвелашвили. Утре се очаква да се срещне с президента на Турция Реджеп Тайип Ердоган. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Румен Радев: Тръмп поиска всички в НАТО да увеличат незабавно разходите си за отбрана до 2% от БВП\t\t\t"}
{"url": "https://trud.bg/%d0%b4%d0%b0%d0%bd%d0%b8%d0%b5%d0%bb%d0%b0-%d0%bd%d0%b0%d1%87%d0%b5%d0%b2%d0%b0-%d0%bf%d0%be%d0%b5%d0%bc%d0%b0-%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80/", "text": "Прокурорската колегия на Висшия съдебен съвет определи Даниела Костадинова Начева – заместник на административния ръководител на Специализираната прокуратура за изпълняващ функциите „административен ръководител“, считано от датата на встъпване Иван Гешев в длъжност „заместник на главния прокурор“ при Върховна касационна прокуратура до встъпване в длъжност на нов административен ръководител. Това съобщиха от пресслужбата на ВСС. Предложението за определяне на Даниела Начева за и.ф. административен ръководител е направено от главния прокурор на Република България, поради предсрочното прекратяване мандата на Иван Гешев. Прокурор Начева има над 20 години юридически стаж и е заемала длъжностите: следовател в Окръжна следствена служба – Пловдив от 23.04.1998 г. до 12.02.2006 г.; прокурор в Районна прокуратура – Пловдив от 13.06.2006 г. до 25.02.2016 г.; прокурор в Специализираната прокуратура от 25.02.2016 г. и към настоящия момент, като от 10.04.2018 г. е заместник-административен ръководител. Посочено е, че Даниела Начева притежава много добра правна подготовка, познава особеностите и спецификата на работа в Специализираната прокуратура, доказала е  висок професионализъм при изпълнение на служебните си задължения, делови и нравствени качества.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Даниела Начева поема Спецпрокуратурата на мястото на Иван Гешев"}
{"url": "https://trud.bg/%d0%bd%d0%b0%d1%82%d0%be-%d0%bf%d0%be%d0%ba%d0%b0%d0%bd%d0%b8-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b7%d0%b0-%d0%b7%d0%b0%d0%bf%d0%be%d1%87%d0%b2%d0%b0%d0%bd%d0%b5-%d0%bd%d0%b0/", "text": "В сряда НАТО официално покани Македония за започване на преговори за членство в Алианса, след като Скопие постигна споразумение за името си с Гърция, предава АФП. „Вратите на НАТО са отворени и ще останат такива: съгласихме се да поканим правителството в Скопие и да започнем преговори за членство. Веднъж щом бъдат приключени всички национални процедури за финализиране на договора за името, Македония ще се присъедини към НАТО като нашия 30-ти член“, заяви генералният секретар на Алианса Йенс Столтенберг по време на срещата на върха в Брюксел.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " НАТО покани Македония за започване на преговори за членство"}
{"url": "https://trud.bg/%d0%ba%d0%be%d0%bd%d1%81%d1%83%d0%bb%d1%8a%d1%82-%d0%bd%d0%b0-%d1%82%d1%83%d1%80%d1%86%d0%b8%d1%8f-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%b8%d0%b7%d0%b2%d1%8a%d0%bd%d1%80%d0%b5%d0%b4/", "text": "Продължилото точно две години извънредно положение, което турската страна въведе след неуспешния опит за преврат на 15 юли 2016 година, ще бъде отменено на 19 юли. Това заяви на пресконференция Хюсеин Ергани, генерален консул на република Турция в Пловдив, предаде  . При атаките преди две години загинаха 250 души. Все повече са доказателствата, които с категоричност потвърждават, че организацията на Фетуллах Гюлен е виновна за нарушения ред в държавата, коментира Хюсеин Ергани. По думите му дейността на ФЕТО в България е силно ограничена, но все още функционират образователни институции, които се финансират от проповедника Гюлен. „Една такава борба, с такава обширна организация, трябва да се води в по-специални условия, но и след като се вдигне извънредното положение турската република и турското правителство ще продължат да водят борбата с ФЕТО при нормални условия. Извънредното положение е насочено към държавните служители и служби. Разбира се, има някакво психологическо въздействие и върху населението, но след 19 юли то вече няма да се усеща“, каза Хюсеин Ергани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Консулът на Турция в Пловдив: Извънредното положение ще бъде отменено на 19 юли"}
{"url": "https://trud.bg/%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%b7%d0%b0-%d0%b0%d1%82%d0%b0%d0%ba%d0%b0%d1%82%d0%b0-%d0%bd%d0%b0-%d0%bc%d0%b0%d0%bb%d0%b8%d0%bd%d0%be%d0%b2-%d1%81%d1%80%d0%b5%d1%89%d1%83/", "text": "„Не ми е известно да има друг български представител в ЕП, който да твърди, че иска държавата му да бъде наказана и глобена. Странно разбиране за защита на национален интерес, няма дума. Изобщо не ми е известно нито един член на ЕП да е поискал наказателна процедура срещу държавата си. Това е немислимо“. Това написа във фейсбук евродепутатът Ангел Джамбазки за . „Това си е новина. Отвратителна, при това“, коментира Джамбазки.   Група от няколко колеги поискала от ЕК наказателна процедура срещу България. От всичките седем от общо седемстотин петдесет и един членове на ЕП, четирима подписали писмото са от крайната левица, зелени и прочее, а двама са от ЕНП и един от ЕКР. Дотук нищо ново, лъжите на зелените и комунистите по темата отдавна не са новина. Както се казва, това им е работата. Да лъжат. Припомням върха на лицемерието. Колегата Франческа Келер, една от водачите на зелените, която протестира и пречи на развитието на планинските региони в България твърди, че не знае колко лифта са построени в последните години в родната ѝ Германия. Дали? Странно, нали? Да си германец, който се бори срещу строежа на един лифт в България, пък да твърдиш, че не знаеш, че в Германия са построени над триста нови лифтови съоръжения само за няколко години. И се планират още толкова. Меко казано странно. Не го вярвам. Странното е, че подпис е сложил и български представител в ЕП. Не ми е известно да има друг български представител в ЕП, който да твърди, че иска държавата му да бъде наказана и глобена. Странно разбиране за защита на национален интерес, няма дума. Изобщо не ми е известно нито един член на ЕП да е поискал наказателна процедура срещу държавата си. Това е немислимо. Това си е новина. Отвратителна, при това. Още повече, не става дума само за паркове, става дума за искане за наказателна процедура срещу България, заради плановете за строеж на жизненоважния участък от магистрала „Струма” през Кресненското дефиле. Участък, който отнема десетки, ако не и стотици човешки животи на година. Всеки, който е минавал поне веднъж от там, знае, че магистралата може да мине или през дефилето, или през съседните планини, една от които отново е Пирин. Шизофрения? Неграмотност? Дребен, късоглед политически гешефт? Обяснявам си го с партиен и политически егоизъм и с наближаващите след година избори. Обяснявам си го с дребни политически сметки, около оглавяване на партийни листи, доминирани от розово-зелени талибани и крайни културни марксисти. Които открито работят за интересите на чужди държави и компании. Като сме тръгнали така, имам още няколко предложения към колегата: предлагам му да поиска да бъдат наложени санкции на България заради грабителската приватизация и свързаните с нея лица. Сещам се за един основател на партията. Основателят на партията, чиито представител е колегата и която се брои за „дясна”. На базата на това, сещам се, че трябва предложи да бъдат наложени санкции на България и заради руските и всякакви други зависимости в икономиката ни, дошли след управлението на някои други партии – продажбата на едната ни рафинерия, и усилени след грабителската приватизация. После, сещам се за една банка, където един основател на същата партия държеше свои и партийни пари, но нещо спря да говори по темата. Питам се какво стана с тази банка и разследването по нея – да наложим санкции на България по този повод, предлагам. ОК е, нали? Да плащат българските граждани заради нечия политическа безочливост. Защото това ни предлага колегата – заради партиен, провеждан от собствената му политическа сила, егоизъм да плащат обикновените граждани, които са го изпратили в ЕП да ги представлява и да защитава интересите им. Още повече, ЕК нееднократно отхвърли лъжите на зелените комунисти по повод опазването на природата в България. Според източници от ЕК, и строежа на Струма, и частичното изменение на плана за Пирин се подкрепят. Да, България трябва да развива планинските си региони и туризма. Това ще даде препитание на хората, които живеят там. И ще им даде възможност да правят бизнес, а не да бракониерстват и да изсичат гората. Това е истинското зелено. Това е грижата за природата. Защото зеленото е родолюбие. Да, България трябва да довърши магистрала Струма. Това ще спести хиляди човешки животи и щети за икономиката. Да, това не се харесва на розово-зелените талибани, които работят за чужди интереси и своя сметка. Те получават грантове, за да саботират тези важни за българското общество проекти. Да тези хора си купуват и евродепутати. Но това си остава за сметка на тяхната съвест. Срамота. Това ще мине и ще замине, поредната излагация. Ще остане срамът. Ще остане грозната картинка, след свалянето на маските. Но и това не е лошо. Поне е ясно кой кой е, кой чии интереси защитава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Джамбазки за атаката на Малинов срещу България: Това е отвратително"}
{"url": "https://trud.bg/%d0%ba%d0%be%d0%bb%d0%b0-%d0%b1%d0%bb%d1%8a%d1%81%d0%bd%d0%b0-6-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d1%81-%d0%ba%d0%be%d0%bb%d0%b5%d0%bb%d0%be-%d0%b2-%d0%b1%d1%83/", "text": "Кола блъсна 6-годишно дете на колело в бургаския квартал „Ветрен”, съобщава  . Момченцето е с черепно-мозъчна травма и с опасност за живота. Детето е от София и било на гости при баба си за лятото. По време на инцидента е нямало възрастен придружител.  От полицията съобщават, че автомобилът е отнел предимството на велосипеда и това е причина за инцидента. 51-годишният шофьор е в тежко психическо състояние, а семейството му има различна версия. Според тях детето е изскочило изненадващо пред колата и се е ударило странично в нея.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Кола блъсна 6-годишно дете с колело в Бургас, има опасност за живота му"}
{"url": "https://trud.bg/20-%d1%85%d0%b8%d0%bb-%d0%bb%d0%b2-%d0%ba%d0%b0%d0%bf%d0%b8%d1%82%d0%b0%d0%bb-%d0%b7%d0%b0-%d0%b1%d0%b5%d0%bd%d0%b7%d0%b8%d0%bd%d0%be%d1%81%d1%82%d0%b0%d0%bd%d1%86%d0%b8%d1%8f-%d0%be%d0%b1%d0%b7/", "text": "1 млн. лв. за търговци на едро Капитал от 20 хил. лв. ще се изисква от бензиностанциите, за да оперират на пазара. А търговците на едро ще трябва да имат капитал от поне 1 млн. лв. Това гласят текстове от новия закон за горивата, които бяха приети окончателно от парламента. Гласуването на текстовете продължава днес. Депутатите свалиха размера на капитала, необходим за пълнене на бутилки с втечнен нефтен газ от първоначално предложените 200 хил. лв. на 20 хил. лв. Имаше и консенсус по точката, с която се въвежда изискване фирмите дистрибутори на пропан-бутан да имат 10 хил. собствени бутилки. Министърът на икономиката ще контролира регистрацията и заличаването на обектите от бранша. “Махнахме всички големи прагове и наказахме големите вериги”, коментира пред журналисти депутатът от Обединени патриоти Емил Димитров, който е вносител на закона за горивата. “Законът няма никакво отношение към това кой как да се развива и една, две или сто бензиностанции да има”, заяви той. По думите му срещу 300 лв. всяка банка ще даде обезпечение на търговец, който може да докаже, че има имущество, но няма капитал във фирмата си. Със закона се въвежда и изискване фирмите, които търгуват с горива, да представят обезпечение, което да гарантира, че ще плащат данъците си. Най-високи са обезпеченията за търговците на едро и складовете за съхранение на горива – 500 хил. лв. За бензиностанциите сумата е 20 хил. лв. за всеки обект. За дистрибуторите на пропан-бутан обезпечението е 100 хил. лв., а за газостанциите – 20 хил. лв. Депутатите приеха и правила, на които трябва да отговарят земеделските производители, за да имат собствени обекти за зареждане на трактори. При зареждане на земеделска техника извън стопанството се допуска превоз на гориво до 1000 литра.", "date": "2018.07.11", "title": " 20 хил. лв. капитал за бензиностанция (обзор)\t\t\t"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d1%81%d1%82%d0%b0%d0%b2%d0%b0-%d1%87%d0%b0%d1%81%d1%82-%d0%be%d1%82-%d1%81%d0%b5%d0%bc/", "text": "Министър-председателят на Македония Зоран Заев коментира новината, че Македония получи покана за започване на преговори за членство в НАТО, заявявайки че страната става част от семейството, към което принадлежи, предава македонската медия „Плюс Инфо“. Съобщението за поканата за Македония Заев получи, докато участваше в панела „Ангажименти на НАТО: Диалози на срещата на върха в Брюксел“, който се провежда в първия ден от срещата на НАТО в белгийската столица. По време на панела македонският премиер отговори на няколко въпроса, заявявайки че Македония в последните години постоянно е работила за повишаване на стандартите и за прилагане на ценностите, които подхранват Алианса. „Република Македония и досега, и занапред активно ще участва в мисиите на НАТО. Заедно с Алианса, нашата страна активно допринася в мисиите за преодоляване на глобалните заплахи, терористичните заплахи, както и заплахите на екстремизма“, заяви Заев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Зоран Заев: Македония става част от семейството, към което принадлежи"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b3/", "text": "В рамките на форума в Брюксел президентът Румен Радев проведе двустранна среща с грузинския си колега Гиорги Маргвелашвили. Това съобщиха от пресслужбата на държавния глава.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Президентът Румен Радев се срещна с грузинския си колега Гиорги Маргвелашвили (СНИМКИ)"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-%d0%b7%d0%b0%d1%82%d0%b2%d0%be%d1%80%d0%bd%d0%b8%d0%ba-%d0%b8%d0%b7%d1%87%d0%b5%d0%b7%d0%bd%d0%b0%d0%bb-%d0%be%d1%82-%d0%b1%d0%be%d0%bb%d0%bd%d0%b8/", "text": "Затворник липсва от болницата „Свети Георги“ в Пловдив, където е бил настанен за лечение. Информацията потвърди пред   директорът на затвора в Пловдив Божил Иванов. От болницата и от затвора на този етап отказват повече информация по случая и не коментират дали става дума за бягство. Това е пореден случай на липсващ затворник от Пловдив за последните няколко месеца. В края на юни арестант избяга през прозореца на тоалетна в Районното полицейско управление в града. Два дни по-късно той се предаде сам в Окръжна прокуратура – Монтана, откъдето е родом. През месец април от затвора в Пловдив избяга и рецидивист, осъден за разпространение на наркотици. Той беше заловен след издирване в продължение на две седмици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Издирват затворник, изчезнал от болница в Пловдив"}
{"url": "https://trud.bg/%d0%bf%d0%bb%d0%b0%d0%bd%d0%b8%d0%bd%d1%81%d0%ba%d0%b0%d1%82%d0%b0-%d1%81%d0%bf%d0%b0%d1%81%d0%b8%d1%82%d0%b5%d0%bb%d0%bd%d0%b0-%d1%81%d0%bb%d1%83%d0%b6%d0%b1%d0%b0-%d0%bf%d0%be%d0%bc%d0%be%d0%b3/", "text": "Екипи на Планинската спасителна служба помогнаха на туристка с травма на крака в района на Поповото езеро в Пирин, предаде  Жената била част от група, която правела преход в планината. Трима спасители от отряда в Добринище са тръгнали към мястото на инцидента незабавно след подадения сигнал в централата на ПСС. Малко по-късно осем техни колеги от базата в Банско също се включили в спасителната акция. Около 18.30 часа пострадалата е била свалена на хижа „ Безбог“, откъдето със специализиран автомобил на ПСС ще бъде транспортирана до здравно заведение.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Планинската спасителна служба помогна на ранена туристка в Пирин"}
{"url": "https://trud.bg/%d0%b1%d0%b8%d0%b2%d1%88%d0%b8%d1%8f%d1%82-%d0%b4%d1%8a%d1%80%d0%b6%d0%b0%d0%b2%d0%b5%d0%bd-%d1%81%d0%b5%d0%ba%d1%80%d0%b5%d1%82%d0%b0%d1%80-%d0%bd%d0%b0-%d1%81%d0%b0%d1%89-%d0%b4%d0%b6%d0%be%d0%bd/", "text": "Президентът на САЩ Доналд Тръмп не разбира значението на съюзите и не е прав в критиките си към страните-членки на НАТО и по-специално към Германия, заяви бившият държавен секретар на САЩ Джон Кери в сряда, предава Sputnik. „Президентът Тръмп създава публични противници от нашите приятели, и превръща нашите съперници, които атакуват демокрацията на Америка, в свой близък съюзник. Защо? Защо един американски президент, чиято първа среща на НАТО през изминалата година беше катастрофа, ще пристигне в Белгия тази година, само за да докаже че не разбира колко ключови са съюзите и каква голяма разлика правят те за сигурността на САЩ и живота на европейците?“, написа Кери в социалната мрежа „Туитър“. Той определи забележките на Тръмп като безобразни, разрушителни и противни на интересите на САЩ. „Тръмп устойчиво унищожава нашата репутация в света. Той подкопава нашите интереси“, отбеляза Кери. „Подобен подход отслабва съюзите, които САЩ са изградили, за да защитят своите икономически и стратегически цели и които са позволили на милиони хора да живеят свободно“, допълни още бившият държавен секретар.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Бившият държавен секретар на САЩ Джон Кери: Тръмп унищожава нашата репутация в света и подкопава интересите ни"}
{"url": "https://trud.bg/64-%d0%b3%d0%be%d0%b4%d0%b8%d1%88%d0%bd%d0%b0-%d1%88%d0%be%d1%84%d1%8c%d0%be%d1%80%d0%ba%d0%b0-%d1%83%d0%b1%d0%b8-%d0%bc%d0%be%d1%82%d0%be%d1%80%d0%b8%d1%81%d1%82-%d1%81%d0%bb%d0%b5%d0%b4-%d0%be%d0%b1/", "text": "64-годишна шофьорка удари при обратен завой и уби на място моторист в Русе, предаде  . Инцидентът стана на международното шосе от Дунав мост в посока към София в ранния следобед. Мястото, където е станало произшествието, е известно с многобройните си инциденти при обратен завой. При маневрата жената не е забелязала движещия се в скоростната лента мотор и го е ударила. При сблъсъка мотоциклетът и водачът му са изхвръкнали встрани. Тъй като моторът е с немска регистрация, се наложи полицията допълнително да изяснява самоличността на загиналия – 33-годишен български гражданин. Огледът на местопроизшествието продължи три часа.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " 64-годишна шофьорка уби моторист след обратен завой в Русе"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bd%d0%b0%d1%85%d0%be%d0%ba%d0%b0-%d0%b1%d0%b5%d1%80%d0%bb%d0%b8%d0%bd-%d0%b7%d0%b0-%d1%80%d1%83%d1%81%d0%ba%d0%b8%d1%8f-%d0%b3%d0%b0%d0%b7-%d0%be%d0%b1%d0%b7%d0%be/", "text": "Германия е заложник и тотално контролирана от Кремъл, каза US президентът Американският президент Доналд Тръмп обвини Германия, че е “заложник” на Москва и “тотално контролирана” от нея, тъй като зависи до огромна степен от руските газови доставки, предаде Ройтерс. Острите думи на US лидера дойдоха на старта на двудневната среща на върха на НАТО в Брюксел, която продължава и днес. Форумът на държавните и правителствени ръководители на страните членки на Северноатлантическия алианс до голяма степен е доминиран от призивите на Тръмп към партньорите да увеличат разходите за отбрана (виж графиката). След работна закуска с генсека на пакта Йенс Столтенберг Тръмп подчерта, че е погрешно Берлин да подкрепя новия газопровод “Северен поток 2” на стойност $11 млрд. за внос на руски газ, а в същото време да не изпълнява целите на НАТО за отделяне на 2% от своя БВП за разходи за отбрана, включително срещу Русия. “Защитаваме Германия, Франция, а в един момент множество страни сключват газова сделка с Москва и й плащат милиарди и милиарди долари годишно”, каза Тръмп на пресконференция със Столтенберг. Шефът на алианса изтъкна, че “не е работа на НАТО да решава за газопровода”. И ден след обвиненията на Кремъл, че пактът е “реликва от Студената война” заяви, че “няма природен закон, според който НАТО да съществува вечно”, без да бъде осъвременен. Той защити диалога с Русия, въпреки анексирането на Крим и други сфери на конфронтация със Запада. След тирадата на Тръмп канцлерката Ангела Меркел изтъкна, че Германия е независима държава и защити приноса й към НАТО. Меркел подчерта, че няма нужда от уроци за тоталитарни режими, тъй като е израснала в Източна Германия, която бе в съветската сфера на влияние. “Германия продължава да има силен ангажимент към Афганистан, с който защитаваме и интересите на САЩ”, отбеляза още канцлерката. Сблъсъкът Тръмп-Меркел е продължение на липсата на разбирателство между двамата в сферата на търговията, която обрече на неуспех срещата на Г-7 в Канада миналия месец.   Туск: САЩ да ценят приятелите си Доналд Тръмп зададе тона на срещата на лидерите на Северноатлантическия пакт в Брюксел с публикации в туитър късно във вторник вечерта. “Много страни в НАТО не само не спазват ангажимента си от 2% (което е ниско) от БВП за отбрана, но и от години не изпълняват плащанията си. Ще ни върнат ли похарчените пари?”, попита реторично президентът на САЩ. Той свърза темата с американските фермери и компании, “които не могат да правят бизнес с Европа (при търговски дефицит ЕС-САЩ от 151 млрд. долара). “А после чакат от нас щастливо да ги защитаваме посредством НАТО, че и да плащаме за това. Нещата не работят така!”, заплаши US държавният глава. Тръмп получи язвителен отговор от председателя на Европейския съвет Доналд Туск, също в туитър. Полският политик посъветва Тръмп да цени приятелите си, “каквито САЩ нямат много”. “САЩ нямат и няма да имат по-добър съюзник от ЕС. Харчим за отбрана много повече от Русия и колкото Китай. И това е инвестиция в общата ни сигурност”, написа Доналд Туск.   Румен Радев: НАТО не е борса за сигурност НАТО не е борса, на която можеш да купиш сигурност. НАТО е съюз на суверенни държави, обединени от стратегически цели и общи ценности. Това заяви в Брюксел президентът Румен Радев, който ръководи българската делегация на срещата на върха на НАТО. Президентът съобщи, че на форума Доналд Тръмп е поискал от колегите си от пакта да увеличат незабавно до 2% от БВП разходите си за отбрана, но поставил и нова бариера – тези средства да достигнат 4%. “Президентът Тръмп от друга страна е прав, защото всяка страна трябва да допринася в днешния свят на растяща неизвестност, да изгражда ефективни способности. Това, което той прави, е добре и за нашата страна. Виждате с каква неохота в България се заделят средства за въоръжените сили. Направих три консултативни съвета по национална сигурност – разбираме се за нещо, след това то се отменя”, коментира Радев. Пред колегите си той поставил въпроса какво става с трансатлантическата връзка, която е гръбнакът на НАТО като военни способности, ако не бъдат достигнати тези 2%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Тръмп нахока Берлин за руския газ (обзор)\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d0%bc%d1%80%d0%b5%d0%b6%d0%b0-%d0%b7%d0%b0-%d0%bf%d1%80%d0%be%d1%81%d1%82%d0%b8%d1%82%d1%83%d1%86%d0%b8%d1%8f-%d0%b5-%d1%80%d0%b0%d0%b7/", "text": "Десет сводници са били задържани във Франция, Германия и България в началото на този месец в рамките на операция за разбиването на мрежа за проституция, експлоатирала „няколко десетки“ българки в Източна Франция от 2015 г. насам, предаде Франс прес, като се позовава на съдебни източници, информира БТА. Петима сводници са били задържани в България, а трима – в Германия с европейска заповед за арест. Очаква се в най-скоро време те да бъдат предадени на Франция, за да бъдат изправени пред специализирания междурегионален съд за борба с организираната престъпност в източния град Нанси. Двама сутеньори, арестувани близо до френския град Анси, са били обвинени в сводничество при утежняващи вината обстоятелства, пране на пари в рамките на организирана престъпна група, трафик на хора и участие в престъпна група. Те са изпратени в ареста и може да получат до 20 години затвор. „На младите жени, родом от България, е била обещавана работа във Франция, били са настанявани в Германия и е трябвало да проституират в Страсбург“ или близо до Анси, се казва в изявление на специализирания съд. Те са работели на предварително определени места и „са изпращали по-голямата част от припечелените средства на сводниците, които стоели в България, но не се колебаели да отидат във Франция или Германия, за да наблюдават жертвите си“, според изявлението. Разследването е започнало в Страсбург през 2015 г. по сигнал, получен от службата за вътрешна сигурност на френското посолство в България. Френската Централна служба за борба с трафика на хора се е присъединила към разследването, което след това е било поверено на специализирания съд „предвид размерите на мрежата“. Създаден е бил „общ разследващ екип с участието на представители на специализирания съд, германската прокуратура, главния прокурор на България и прокуратурата в Оряхово“. Европейската агенция за съдебно сътрудничество Евроюст е предоставила логистична и финансова помощ. Над 20 обиска са били извършени едновременно в София, Плевен и Бургас, в германските градове Кел и Офенбург, и в околностите на Анси, се уточнява в изявлението. Сдружение, подпомагащо реинтеграцията на проститутките, е поело грижата за младите жени, които разказват, че им е бил оказван натиск и отправяни заплахи срещу техни близки. Продължава разследването, целящо идентифицирането и задържането на съучастници, съобщава френският съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Българска мрежа за проституция е разбита във Франция, арестувани са 10 сводници"}
{"url": "https://trud.bg/%d0%bd%d0%b0%d1%82%d0%be-%d0%bf%d0%be%d0%b5-%d0%b0%d0%bd%d0%b3%d0%b0%d0%b6%d0%b8%d0%bc%d0%b5%d0%bd%d1%82-%d0%b4%d0%b0-%d1%81%d0%b5-%d0%b8%d0%b7%d0%b1%d0%b0%d0%b2%d0%b8-%d0%be%d1%82-%d1%80%d1%83%d1%81/", "text": "Държавните и правителствените глави на страните-членки на НАТО поеха ангажимент да избавят алианса от зависимостта от оръжията и техниката съветско и руско производство. Това се казва в декларация, приета след основната работна сесия на срещата на върха на алианса в Брюксел, предаде БГНЕС. Лидерите на НАТО подчертаха необходимостта от модернизиране на въоръженията на държавите-членки за „укрепване на тяхното технологично предимство“. Армиите на страните от Централна и Югоизточна Европа продължават да са въоръжени основно със съветско оръжие от 60-те и 80-те години на миналия век, макар че много танкове, самолети и вертолети бяха модернизирани през последните години. Точни оценки за пълния преход на тези армии към стандартите на НАТО няма, но според експертите това ще струва стотици милиарди долари, които трябва да бъдат извадени от бюджетите на тези страни.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " НАТО пое ангажимент да се избави от руското и съветско оръжие и техника"}
{"url": "https://trud.bg/%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8%d1%8f%d1%82-%d1%81%d0%ba%d0%b0%d0%bd%d0%b4%d0%b0%d0%bb-%d1%81-%d0%b2%d0%b8%d0%b4%d0%b0-%d1%81%d0%b5-%d1%80%d0%b0%d0%b7%d1%80%d0%b0/", "text": "МОСКВА – Домагой Вида може да претърпи сериозни санкции от ФИФА заради радостта си в съблекалнята след отстраняването на Русия в четвъртфинал на Мондиал 2018. Първоначално в социалните мрежи излезе клип, в който защитникът на „Бешикташ“ посвещава успеха на Украйна. Причината – бил играл четири години в „Динамо“ (Киев). Тогава ФИФА само предупреди Вида. Отношенията между Украйна и Русия са изключително обтегнати от четири години. Появи се обаче и нов клип от съблекалнята, в който Вида пее „Белград гори“. Това е името и на популярна песен от времената на бивша Югославия. Но от думите на Вида има (не)двусмислена политическа нотка. Сърбия и Хърватия са в изключително лоши отношения след разпада на Югославия.  И при двата клипа Вида вдига наздравици с бира, която е един от официалните спонсори на ФИФА за мондиала.", "date": "2018.07.11", "title": " Политическият скандал с Вида се разраства"}
{"url": "https://trud.bg/%d0%ba%d0%be%d0%bd%d1%84%d0%bb%d0%b8%d0%ba%d1%82%d1%8a%d1%82-%d1%81-%d0%b9%d0%be%d0%b7%d0%b8%d0%bb-%d1%81%d1%82%d0%b0%d0%bd%d0%b0-%d0%b5%d1%82%d0%bd%d0%b8%d1%87%d0%b5%d1%81%d0%ba%d0%b8/", "text": "МОСКВА – Скандалът около германския национал Месут Йозил все нови висини. Мондиалът отдавна приключи за Бундестима, но дискусията около звездата на „Арсенал“ се завихря като торнадо. Включи се и централният съвет на мюсюлманската общност в страната. Причината са обвиненията срещу Йозил заради снимките му с турския държавен глава Реджеп Ердоган в Лондон и мълчанието му вече няколко месеца. „ Грубата игра във футбола се наказва с червен картон – каза Айман Мазиек, президент на централния съвет. – Спортният директор Оливер Бирхоф и президентът на федерацията Райнхард Гриндел трябва да сдадат постовете си. В тяхната дълга кариера не са научили нищо различно от „Ти губиш заради Йозил“ вместо „Ти губиш заради отбора“.“ Миналата седмица Бирхоф заяви, че е трябвало още преди мондиала да се обсъди дали Йозил, който е от турски произходи, въобще трябва да бъде викан сред 23-ата. На снимката с Ердоган присъства и Илкай Гюндоган, но той даде публично обяснение. Йозил обаче категорично не разговаря с никого. А съотборникът му Сами Кедира призна, че случаят много е навредил на климата в отбора. С мачовете си на световното Йозил има 92 двубоя за Германия, но едва ли повече ще бъде повикан. По принцип офанзивният халф не е сред футболистите, които често дават интервюта. Но въпреки обществения натиск дори в социалните мрежи не публикува статус защо се е снимал и срещнал с Ердоган.", "date": "2018.07.11", "title": " Конфликтът с Йозил стана етнически"}
{"url": "https://trud.bg/%d0%b2%d0%b8%d1%81%d1%88%d0%b0%d1%82%d0%b0-%d0%bb%d0%b8%d0%b3%d0%b0-%d0%b7%d0%b0%d0%bf%d0%be%d1%87%d0%bd%d0%b0-%d0%b4%d0%b0-%d0%bf%d0%b0%d0%b7%d0%b0%d1%80%d1%83%d0%b2%d0%b0/", "text": "МОСКВА – Висшата лига се активизира и за един ден направи два трансфера. Единият е на звезда от световното първенство – уругваеца Лукас Перейра. 22-годишният футболист е най-новото попълнение в „Арсенал“.  „ Лукас е едно изключително талантливо момче с голямо бъдеще – каза новият треньор Унай Емери. – Следя го вече две години в „Сампдория“. А вече целият свят видя колко силно игра в пет мача за Уругвай на световното. Торейра ще е едно от най-силните оръжия на „Арсенал“.“ Шампионът „Манчестър Сити“ удари на масата с трансфера на Риад Марез. Алжирският национал не успя да се класира за Мондиал 2018, но срещу 67 милиона евро вече е при любимия си треньор Пеп Гуардиола. Само преди четири години Марез премина от „Льо Авър“ в „Лестър“ за 450 000 евро. С „лисиците“ стана най-сензационният шампион във Висшата лига преди две години и бе избран за футболист №1 на първенството. Марез искаше да подпише със „Сити“ още през зимата, но „Лестър“ не го пусна. В отговор алжирецът вдигна стачка и повече от седмица не се явяваше на тренировки.", "date": "2018.07.11", "title": " Висшата лига започна да пазарува"}
{"url": "https://trud.bg/%d0%ba%d0%be%d1%80%d0%b5%d0%b9%d1%86%d0%b8-%d0%b8%d0%bd%d0%b2%d0%b5%d1%81%d1%82%d0%b8%d1%80%d0%b0%d1%82-%d0%b2-%d0%b0%d0%b2%d1%80%d0%b5%d0%bd/", "text": "Република Корея има интерес да развива по-активно туризъм и бизнес контакти в България и в частност във Варна и региона. Вече има и конкретна инвестиция в Аврен – в сферата на млекопреработването и млекопроизводството. Надяваме се, че това ще бъде един успешен проект, който да даде начало на други подобни инициативи от корейска страна във Варна. Това заяви кметът Иван Портних, който проведе среща с посланика на Република Корея Джънг Джингю. Той пристигна заедно с представители от посолството, придружаван от почетния консул на азиатската държава във Варна Иво Михайлов. По време на срещата кметът запозна накратко гостите с най-важните проекти, които се реализират в града. Представени бяха възможностите, които предлагат Варна и региона за инвестиции в различни сфери, към които проявяват интерес корейски инвеститори – инфраструктура, логистика, морски бизнес. Договорено бе да се работи по-активно за разширяване на двустранните контакти в областта на културата, образованието и туризма. „Годишно около 20 000 корейски туристи посещават България. Варна е много красив град, затова ще подготвим специална програма, която да привлече повече корейци тук, имаме потенциал за това“, сподели негово превъзходителство Джънг Джингю. Той припомни, че търговският обмен между България и Корея е около 300 млн долара. „Сигурен съм, че можем да го увеличим 10 или 20 пъти, и част от това да бъде Варна“, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Корейци инвестират в Аврен\t\t\t"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d0%bf%d0%be%d0%bb%d1%83%d1%87%d0%b8-%d0%b2%d1%82%d0%be%d1%80%d0%b8-%d0%be%d1%82%d0%ba%d0%b0%d0%b7-%d0%b7%d0%b0-%d0%bc%d0%b0%d1%87-%d0%b2-%d1%81%d0%be%d1%84/", "text": "Кубрат Пулев получи втори отказ за бой в София. Новината застигна българина докато е на тренировъчен лагер в Майорка заедно с треньора си Ули Вегнер. А визита в испанския курорт направи и Вилфред Зауерланд, собственик и промоутър на немската компания „Зауерланд“, притежаваща правата на Кобрата.  Така американецът Джарел Милър, с прякор Голямото бебе, стана вторият елитен боксьор в тежка категория, отказал битка с Кубрат. „Опитахме се да направим мача в САЩ или на неутрален терен, но не стигнахме до споразумение – коментира Дмитрий Салита, мениджър на Милър. – Джарел винаги е искал да се бие с най-добрите и го е демонстрирал. Пулев е много класен, обмисляхме мач с него, но мястото не ни хареса.“  Американецът не познаваше загуба от 22 двубоя, а евентуалната битка трябваше да е на 1 септември. Преди това мач с българина отказа и британецът Дилиън Уайт, чийто мениджър е Еди Хърн, който промотира също шампиона на IBF Антъни Джошуа. Според ранглистата британецът Хюи Фюри би могъл да е следващ съперник на Кобрата. Братовчедът на Тайсън Фюри е с 21 победи и 1 загуба. Ако двамата не се договорят за мач предстои нов търг. Победителят ще стане официален претендент за титлата на Джошуа.", "date": "2018.07.11", "title": " Кобрата получи втори отказ за мач в София"}
{"url": "https://trud.bg/%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%b8-%d1%82%d1%80%d0%b0%d0%bc%d0%b2%d0%b0%d0%b9-%d1%81%d0%b5-%d1%83%d0%b4%d0%b0%d1%80%d0%b8%d1%85%d0%b0-%d0%b2-%d1%86%d0%b5%d0%bd%d1%82%d1%8a/", "text": "Автомобил и трамвай се удариха в центъра на София. И двете страни отричат вина, предаде  . Инцидентът стана посред бял ден в района до НДК. Пострадали няма. Въпреки това, за възрастната шофьорка на автомобила беше извикана линейка. Ватманката обясни, че е била с предимство. А шофьорката – че е гледала на другата страна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.11", "title": " Автомобил и трамвай се удариха в центъра на София"}
