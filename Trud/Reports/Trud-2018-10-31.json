{"url": "https://trud.bg/%d1%83%d0%ba%d1%80%d0%b0%d0%b9%d0%bd%d0%b0-%d0%b7%d0%b0%d1%82%d0%b2%d0%b0%d1%80%d1%8f-%d0%b2%d1%8a%d0%b7%d0%b4%d1%83%d1%88%d0%bd%d0%be%d1%82%d0%be-%d0%bf%d1%80%d0%be%d1%81%d1%82%d1%80%d0%b0%d0%bd/", "text": "Украйна частично затваря въздушното пространство над Черно море заради изпитания на управляеми ракети в Херсонска област, в близост до Крим, предаде ТАСС, като се позовава на информация от говорителя на украинските ВВС Дмитрий Струтински. „Утре (1 ноември, бел. ред.) в Херсонска област започва летателно-изпитателно учение, по време на което ще бъдат изпробвани управляеми ракети от зенитно-ракетните комплекси „, заяви говорителят. Във връзка със стрелбите въздушното пространство над Черно море ще бъде затворено от 1 до 4 ноември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.10.31", "title": " Украйна затваря въздушното пространство над Черно море заради изпитания на ракети"}
{"url": "https://trud.bg/%d1%87%d1%83%d0%b6%d0%b4%d0%b5%d0%bd%d1%86%d0%b8-%d0%bf%d0%bb%d0%b0%d1%89%d0%b0%d0%bb%d0%b8-%d0%b7%d0%b0-%d0%b1%d1%8a%d1%80%d0%b7%d0%b0-%d0%bf%d1%80%d0%be%d1%86%d0%b5%d0%b4%d1%83%d1%80%d0%b0-%d0%be/", "text": "Парите били давани в служебните офиси в агенцията Спецпрокуратурата поиска постоянен арест за председателя на Държавната агенция за българите в чужбина (ДАБЧ) Петър Харалампиев, главния секретар Красимир Томов и сърбин, който е участник в корупционната схема за удостоверения за произход. Сред обвинените е и жена с тежко онкологично заболяване, на която е наложена мярка парична гаранция. Четиримата ще отговарят за организирана престъпна група, която прибирала между 5000 и 8000 евро за издаването на бележка, с която се удостоверява български произход, а тя била използвана в процедурата по издаване на гражданство. Повечето от чужденците давали подкуп, въпреки че са имали български произход и право да получат документ и без подкуп. Те обаче плащали, за да се задвижи процедурата, тъй като чакането отнемало повече от година, обясни зам.-главният прокурор Иван Гешев. “20 000 преписки са били бавени”, каза още Гешев и обясни, че заради хаоса в ДАБЧ за чужденците било по-лесно да платят веднъж и да получат документа си още същия ден. Подкупи били давани и от чужденци, които нямат български корени, а за тях сумите били по-високи. До ръководството на ДАБЧ достигали между 1000 и 1500 евро от всеки рушвет. Председателят на агенцията Петър Харалампиев е обвинен като лидер на групата, за подкуп от 5000 евро и за още 5 отделни случая, в които упражнил търговия с влияние срещу сумите от по 350 евро на човек. Парите били предавани директно в служебните кабинети в агенцията, заяви от своя страна наблюдаващият прокурор Ангел Кънев. Томов пък е обвинен, освен за участие в престъпната група и за получаване на два подкупа – от 800 евро и от 1500 евро. Сръбският гражданин и българката са предавали парите на лидера на групата. “Четирима са обвинени, защото нашата цел бе да стигнем до високите етажи”, коментира Гешев. Той обясни, че след изготвяне на експертизи на всички намерени документи, може да има още обвинени. Шефът на комисия “Антикорупция” Пламен Георгиев обясни, че по сигнала се работи от 3 месеца и половина и за това кратко време разследващите са успели да разкрият сериозна корупционна схема. Тепърва ще се търсят доказателства дали ръководството на ДАБЧ е заварило схемата и дали тя е действала и преди това. “Димитър Владимиров, който от 2014 г. е зам.-шеф на агенцията, е бил най-мразеният човек в агенцията, защото е правел всичко възможно, за да пречи на схемата”, каза наблюдаващият прокурор по делото. Утре спецсъдът ще се произнесе за мерките за неотклонение.   Цветанов защити Каракачанов Шефът на ПГ на ГЕРБ Цветан Цветанов защити коалиционния партньор Обединени патриоти и по-конкретно ВМРО за скандала с документите за гражданство. Цветанов даде да се разбере, че вицепремиерът Красимир Каракачанов не е отговорен за незаконната търговия с българското гражданство, а тъкмо напротив – подкрепя разследването. “Когато един вицепремиер не осуетява и подкрепя институциите да си свършат работата, смятате ли, че това е политическо дезертиране от проблема?”, застана зад него Цветанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Чужденци плащали за бърза процедура (обзор)\t\t\t"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%80%d0%b0%d0%b7%d1%87%d0%b8%d1%82/", "text": "България много разчита на Азербайджан за постигане на диверсификация на газовите доставки, каза вицепремиерът и министър на външните работи Екатерина Захариева на съвместна пресконференция с министъра на външните работи на Азербайджан Елмар Мамедяров. Захариева посочи, че през 2020 г., когато бъде завършена връзката между интерконектора България – Гърция, ще имаме възможност да внасяме газ, както имаме подписан договор с Азербайджан, по южния газов коридор. Двамата са обсъдили и идеята, дискутирана по време на посещението на премиера Бойко Борисов в Баку, за възможности за инвестиции на азербайджанската компания СОКАР в газификацията на българските домове. Надяваме се да се придвижи тази идея напред, коментира тя. Захариева уточни, че в момента СОКАР извършва прединвестиционно проучване, което съвсем скоро трябва да приключи. Днес се е провело първото заседание на комисията за стратегически диалог, която се председателства от двамата министри на външните работи. Обсъдени са много конкретни проекти, свързани с икономиката, енергетиката и транспорта. Двамата са отбелязали, че търговията между двете страни отбелязва ръст. За България и за Азербайджан е много важно споразумението за стратегическо партньорство ЕС-Азербайджан да приключи във възможно най-кратък срок, преди изборите за европарламент, отбеляза Захариева. Министър Мамедяров заяви, че двустранните отношения между двете страни са печеливши както за България, така и за Азербайджан. Той отбеляза важността на посещението на премиера Бойко Борисов в Азербайджан и на подписаните документи там. Смятам, че единството между България и Азербайджан е много силно и „България ни разбира много по-добре, отколкото който и да е друг наш партньор“, коментира той. Мамедяров посочи и важността на дискусиите за енергетиката. Надяваме се в началото на 2020 г. азербайджанският газ да достигне България, посочи министърът. Като други области на сътрудничество той отбеляза туризмът и образованието. Днес беше подписан и меморандум за разбирателство и сътрудничество в между двете министерства на образованието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Екатерина Захариева: България разчита на Азербайджан за постигане на диверсификация на газовите доставки"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%b5%d0%bd-%d0%bc%d1%8a%d0%b6-%d0%b8-%d0%bc%d0%bb%d0%b0%d0%b4%d0%b5%d0%b6-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8/", "text": "Катастрофа между три автомобила е станала в горнооряховското с. Драганово, съобщиха от пресцентъра на Областната дирекция на МВР във Велико Търново. Сигнал за произшествието е получен около 17,00 ч. По първоначална информация в инцидента участват три леки автомобила. Пострадал е възрастен мъж, водач на единия от автомобилите. Той е откаран във великотърновската болница. За преглед в горнооряховската болница е откаран 19-годишен младеж – водач на втория автомобил. Причините за произшествието са в процес на изясняване. По случая е започнато досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Възрастен мъж и младеж пострадаха при верижна катастрофа край Драганово"}
{"url": "https://trud.bg/%d1%87%d0%b5%d1%80%d0%bd%d0%be-%d0%bc%d0%be%d1%80%d0%b5-%d0%b2%d0%b7%d0%b5-%d1%81%d0%ba%d0%b0%d0%bb%d0%bf%d0%b0-%d0%bd%d0%b0-%d0%bb%d0%b5%d0%b2%d1%81%d0%ba%d0%b8/", "text": "В изключителна драма „Черно море“ взе скалпа на „Левски“ и продължи на четвъртфиналите в турнира за Купата на България. Тимът от Варна триумфира след трилър с 10 дузпи и четири гола в редовното време. Португалци се оказаха големите грешници за столичани. Фелипе Нашименто се подхлъзна при решаващото пето изпълнение от бялата точка и я прати в облаците, вместо да класира „сините“ напред в турнира. Преди това за „Черно море“ с пропуск се отчете Георги Божилов, а гостите бяха безгрешни. При дузпите до грешка се провали и сънародникът му Нуно Рейш, а Пламен Димов преди него бе вкарал. В редовното време „Левски“ на два пъти повеждаше чрез Жерсон Кабрал (9) и Хали Тиам (78). За домакините пък вкараха Атанас Зехиров (12) и Георги Божилов (90). „Добре е за нас да има еуфория сега – каза Илиан Илиев, треньор на домакините. – С късмет върнахме гола в последната минута. Трябва ни повече самочувствие. Поздравявам „Левски“ за мача. Нашият труд обаче бе възнаграден.“ Двата отбора се измъчиха на тежкия терен във Варна. Именно заради него още в 6-ата минута исландският национал на гостите Холмар Ейолфсон усука коляно докато преследваше играч в „зелено-бяло“ и бе сменен принудително. В първото продължение Иван Горанов напусна със съмнения за пукнато ребро. Малко преди почивката пък реферът Ивайло Стоянов подмина дузпа за гостите. Пламен Димов игра с ръка в наказателното поле, но реферът остана безмълвен.", "date": "2018.10.31", "title": " „Черно море“ взе скалпа на „Левски“"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d1%81%d1%82%d0%b8%d0%bf%d0%b5%d0%bd%d0%b4%d0%b8%d0%b0%d0%bd%d1%82%d0%b8%d1%82%d0%b5-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd/", "text": "Кметът на София Йорданка Фандъкова и председателят на Комисията по образование наука, култура и културно многообразие към Столичния общински съвет Малина Едрева присъстваха на обявяването на победителите в Националния конкурс „С усилия към звездите“ 2018 година. Инициативата се провежда за първа година. Проектът е на фондация „Културни перспективи“, като идеята е на твореца Ина Кънчева. Столичната община е партньор на инициативата като осигурява стипендията в област „Визуални изкуства“. Първите стипендианти са: Радослав Нинов – Руди в област „Визуални изкуства“, Александър Габровски и Йонна Елми в област „Литература“, в област „Музика“ – Стефани Кръстева, в област „Танц“ – Стефани Ханджийска и в област „Театър/Пърформънс“ – Емона Илиева, Констанца Гецова и Надя Керанова. По време на събитието кметът на София Фандъкова поздрави първите стипендианти и благодари на менторите, изявените български творци и артисти Недко Солаков, Георги Господинов, Красимира Стоянова, Галина Борисова и Явор Гърдев за това, че отделят от времето си, за да дадат от творческата си енергия и да споделят опита си с младите хора. „Вече 11 години работи столична Програма „Култура“, която подкрепя културни проекти, свързани със съвременното изкуство. Столичната община предоставя една от стипендиите в областта на визуалните изкуства“ – припомни столичният кмет. „За нас е много важно, че младите артисти ще създадат творби, които ще бъдат изложени в пространствата на нашия град. Ние обновяваме и създаваме нови пешеходни пространства, но без вашето изкуство, те ще останат само скучни места за преминаване“ – сподели с младите артисти кметът Фандъкова. Кандидатстването за второто издание на конкурса ще бъде възможно между 24 май и 1 септември 2019 г., а победителите по традиция ще бъдат обявени в навечерието на Деня на будителите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Обявиха стипендиантите на Националния конкурс „С усилия към звездите“ за 2018 година"}
{"url": "https://trud.bg/%d0%b7%d0%b0%d0%bf%d0%b0%d0%b7%d0%b2%d0%b0%d0%bc%d0%b5-%d0%b2%d0%b8%d0%bd%d0%b5%d1%82%d0%ba%d0%b0%d1%82%d0%b0-%d0%bf%d1%80%d0%b8-%d1%81%d0%bc%d1%8f%d0%bd%d0%b0-%d0%bd%d0%b0-%d0%bd%d0%be%d0%bc%d0%b5/", "text": "Водачите ще имат на разположение 3 работни дни, в които да поискат да бъдат променени данните им в платена вече електронна винетка, ако сменят номера на превозното си средство. Това пише в проект на наредбата, с която ще се определят правилата за работа на новата тол система. От документа става ясно, че за събирането на данните за изминатото разстояние от автобуси и камиони ще отговарят различни доставчици. Компаниите, които могат да вършат тази посредническа дейност, ще бъдат вписани в електронен регистър от пътната агенция, ще трябва да отговарят на редица условия и да сключат договор с АПИ. Освен това те ще трябва да имат професионална застраховка с минимален лимит от половин милион лева, предвижда наредбата. Ако в застрахователния договор бъде определен лимит за едно събитие, той не може да бъде по-малък от 50% от застрахователната сума. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.31", "title": " Запазваме винетката при смяна на номера\t\t\t"}
{"url": "https://trud.bg/%d1%81%d0%be%d1%84%d0%b8%d1%8f-%d0%bc%d0%b8%d0%b5-%d1%83%d0%bb%d0%b8%d1%86%d0%b8-%d0%b7%d0%b0%d1%80%d0%b0%d0%b4%d0%b8-%d0%bf%d1%80%d0%be%d0%b3%d0%bd%d0%be%d0%b7%d0%b0-%d0%b7%d0%b0-%d0%bc%d1%80%d1%8a/", "text": "Столична община днес ми улици, за да ограничи разнасянето на прах. Това съобщи Татяна Асенова, началник сектор „Контрол на компонентите и факторите на околната среда“ в Столичния инспекторат. Тя уточни, че Столична община разполага със система, която дава прогнозна информация за нивата на фини прахови частици в следващите дни. „Тази система показва, че днес, на 1 и 2 ноември ще има потенциално опасен риск от замърсяване по този показател в различни кодове“, каза Асенова. „За днес кодът е нисък, което означава стойности до и около 50 мг/куб. м“, каза още Асенова. По думите ѝ в тази връзка Столична община предприема миене на улици, за да ограничи разнасянето на прах по уличните платна. Днес миене имаше в район „Триадица“ и в район „Надежда“. Беше измита и ул. „Бяла Черква“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " София мие улици заради прогноза за мръсен въздух"}
{"url": "https://trud.bg/%d0%b1%d0%b0%d0%bd%d0%ba%d0%b8%d1%82%d0%b5-%d1%81-%d1%80%d0%b5%d0%ba%d0%be%d1%80%d0%b4%d0%bd%d0%b0-%d0%bf%d0%b5%d1%87%d0%b0%d0%bb%d0%b1%d0%b0-%d0%be%d1%82-122-%d0%bc%d0%bb%d1%80%d0%b4-%d0%bb%d0%b2/", "text": "Банките в страната постигнаха рекордна печалба от 1,22 млрд. лв. за първите девет месеца на годината, сочат данните на БНБ. Това е ръст с 40% спрямо печалбата от 872 млн. лв. за същия период на миналата година. В края на септември активите на банките достигат 103,2 млрд. лв., като за три месеца нарастват с 3,1 млрд. лв. (3,1%). Заемите за нефинансовите предприятия и за домакинствата се увеличават съответно с 537 млн. лв. (1,6%) и 375 млн. лв. (1,8%) спрямо края на юни. Продължава тенденцията за намаление на лошите кредити. В края на септември необслужваните банкови заеми възлизат на 7,396 млрд. лв. (при 7,702 млрд. лв. към 30 юни), а делът им в общата сума на кредитите намалява до 8,5% (при 9,1% в края на юни). Депозитите през третото тримесечие нарастват с 2,8% (2,4 млрд. лв.) до 88,6 млрд. лв. Ръстът се дължи основно на депозитите от нефинансовите предприятия и на домакинствата, които са съответно с 1,4 млрд. лв. (5,7%) и 1 млрд. лв. (2%) повече спрямо края на юни.", "date": "2018.10.31", "title": " Банките с рекордна печалба от 1,22 млрд. лв.\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b0%d0%bd%d0%b8%d0%b5%d0%b2-%d0%be%d1%82%d0%bf%d1%80%d0%b0%d0%b2%d0%b8-%d0%bc%d0%be%d0%bb%d0%b1%d0%b0-%d0%ba%d1%8a%d0%bc-%d0%bf%d0%b0/", "text": "Министърът на здравеопазването Кирил Ананиев се срещна днес с Негово Светейшество Българския патриарх Неофит в сградата на Софийска св. митрополия, съобщиха от Министерството на здравеопазването. Министър Ананиев отправи молба към Светейшия патриарх за това Българската православна църква да насърчи и подкрепи донорството на органи при настъпила мозъчна смърт, за да могат хората, които чакат за трансплантация, да получат шанс да живеят. По време на срещата стана въпрос за ситуацията, пред която е изправена страната ни по отношение на липсата на достатъчно донори. Министър Ананиев уточни още, че в момента в листата на чакащите за трансплантация български граждани са 1137 души, като най-голям е броят на чакащите за трансплантация на бъбрек – 1024. За да получат всички тези хора шанс да продължат да живеят, е необходима обществена съпричастност, заяви министър Ананиев и посочи, че трябва да се работи за преодоляване на предубежденията и преосмисляне на донорството като начин да се помогне на ближния. Затова Министерството на здравеопазването търси подкрепата и на Българската православна църква, която да призове миряните да бъдат съпричастни с чакащите за трансплантация и техните семейства. От своя страна Негово Светейшество патриарх Неофит запозна министъра с позицията на Св. Синод на БПЦ-БП по отношение на трансплантацията на органи и донорството. Министър Ананиев пое ангажимент към Негово Светейшество патриарх Неофит и писмено да отправи молбата си до Св. Синод, която ще бъде разгледана по време на предстоящата зимна сесия. Министър Ананиев изложи пред Негово Светейшество всички мерки, които Министерството на здравеопазването е предприело за решаване на проблема, сред които са Национална програма за развитие на донорството и Пътна карта към нея, работа с координаторите по места и развиване на трансплантационната мрежа в страната. На срещата присъстваха Техни Преосвещенства Мелнишки епископ Герасим, главен секретар на Св. Синод и Белоградчишки епископ Поликарп, викарий на софийския митрополит, ик. Николай Георгиев, началник на Отдел „Връзки с обществеността“ при Св. Синод, водещи специалисти в областта на трансплантологията – проф. Никола Владов, проф. Любомир Спасов и проф. Генчо Начев, както и членове на политическия екип на Министерството на здравеопазването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Министър Ананиев отправи молба към патриарх Неофит църквата да подкрепи донорството на органи"}
{"url": "https://trud.bg/%d1%82%d1%80%d0%b8-%d0%bf%d1%8a%d1%82%d0%b8-%d0%bf%d0%be-%d0%b2%d0%b8%d1%81%d0%be%d0%ba-%d0%b4%d0%b0%d0%bd%d1%8a%d0%ba-%d0%b7%d0%b0-%d0%b2%d1%82%d0%be%d1%80%d0%b8-%d0%b4%d0%be%d0%bc-%d0%b2-%d0%ba/", "text": "За основното жилище няма промяна в режима за облагане Близо три пъти по-висок данък ще плащат собствениците на втори дом в морски или планински курорт. Това гласят промени в Закона за местните данъци и такси, които са подкрепени от бюджетната комисия и са включени в дневния ред на парламента за тази седмица за гласуване на второ четене. За имот, който не е основно жилище на собственика и е разположен в някой от курортите с национално значение, данък сгради ще бъде между 5 и 7 на хиляда от данъчната оценка, гласят новите текстове. За втори дом в курорти от местно значение данъкът ще бъде между 4,5 и 6 на хиляда от данъчната оценка. Допълнително условие за даден имот да се дължи по-високия данък е той да не е даден под наем и да не е регистриран като място за настаняване по Закона за туризма. В момента данък сгради в Община Варна е 2 на хиляда от данъчната оценка. За жилище с данъчна оценка 100 хил. лв. налогът сега е 200 лв. Догодина данъкът ще бъде между 500 лв. до 700 лв., или близо три пъти по-висок, като конкретният размер ще бъде определен от общината. Крайният срок за определяне на новите местни данъци ще бъзе 31 януари. Към Община Варна влизат курортните комплекси “Златни пясъци” и “Св. Св. Константин и Елена”. Собствениците на втори дом в тях ще плащат по-високи налози, ако не са регистрирали жилището си като място за настаняване. Подобно е и положението с жилищата в курортен комплекс “Слънчев бряг”, който е към Община Несебър. В момента данък сгради за тях е 1,7 на хиляда от данъчната оценка. Така за имот с данъчна оценка 50 хил. лв. данъкът сега е 85 лв. А догодина ще бъде между 250 лв. и 350 лв. За основното жилище няма промени в правилата за определяне на данъка. Промените в закона са предложени от депутати от Обединени патриоти. Те ще засегнат 19 балнеолечебни курорта от национално значение, сред които са градовете Банкя, Павел баня, Стрелча, Берковица, както и Сливенски минерални бани. Планинските курорти с национално значение са 5, сред които са Боровец и с. Говедарци. Морските курорти с национално значение са 18, като тук влизат например Ахтопол, Поморие, Приморско и Царево. От местно значение има 35 балнеолечебни курорта, 50 планински и 16 морски. Кои са курортите в страната е определено с решение на Министерски съвет от 2012 г.   Махат декларациите до общината По-лесни правила при покупка на апартамент При покупка на имот от гражданин новият собственик няма да подава декларация в общината, гласят промени в закона, които предстои да бъдат гласувани. За жилища в нови сгради, които подлежат на въвеждане в експлоатация по Закона за устройство на територията, нужните данни за определяне на данък сгради ще се подават в общината от възложителя на строежа. При получаване на имот чрез дарение декларация също няма да се подава. Наследниците на имот ще може да подадат декларация в общината. Но ако не го направят, чиновниците ще определят кой дължи данък сгради на база наличните данни в регистъра на населението. Фирмите обаче ще подават декларация при придобиване на имот с данни за нейната отчетна стойност.   Балнеолечебни курорти от национално значение 1. гр. Берковица  2. Бургаски минерални бани  3. гр. Баня, община Карлово  4. с. Баня, община Панагюрище  5. гр. Банкя, Столична община  6. гр. Велинград  7. гр. Вършец  8. курорт „Вили Костенец“, община Костенец  9. гр. Кюстендил  10. гр. Меричлери, община Димитровград  11. гр. „Момин проход“, община Костенец  12. Нареченски минерални бани, община Асеновград  13. гр. Павел баня  14. гр. Сандански  15. Сливенски минерални бани  16. Старозагорски минерални бани  17. гр. Стрелча  18. Минерални бани, област Хасково  19. гр. Хисаря Балнеолечебни курорти от местно значение 1. с. Баните, община Баните  2. гр. Благоевград  3. гр. Брацигово  4. гр. Брезник  5. Беденски минерални бани, община Девин  6. с. Баня, община Несебър  7. с. Байкалско, община Радомир  8. местност „Банище“ до с. Бачево, община Разлог  9. с. Баня, община Разлог  10. с. Бачево, община Разлог  11. Белчински минерални бани, община Самоков  12. с. Вонеща вода, община Велико Търново  13. с. Варвара и с. Ветрен дол – селището около минералните бани, община Септември  14. с. Добринище, община Банско  15. гр. Девин  16. гр. Долна баня  17. с. Елешница, община Разлог  18. Казанлъшки минерални бани  19. с. Красново, община Хисаря  20. с. Михалково, община Девин  21. с. Марикостиново, селището около минералните бани, община Петрич  22. с. Мараш, община Шумен  23. Огняновски минерални бани, община Гърмен  24. с. Овча могила, община Свищов  25. Пчелински минерални бани, община Костенец  26. гр. Петрич  27. гр. Провадия  28. с. Рударци, местността около минералния извор, община Перник  29. с. Стефан Караджово, община Болярово  30. с. Сланотрън, община Видин  31. гр. Сапарева баня  32. гр. Симитли  33. кв. Панчарево, гр. София  34. с. Шипково, община Троян  35. с. Ягода, община Мъглиж Планински курорти от национално значение 1. к.к. „Боровец“  2. с. Говедарци, община Самоков  3. гр. Котел  4. к.к. „Пампорово“, община Смолян и община Чепеларе  5. местост „Юндола“, община Велинград Планински курорти от местно значение 1. гр. Априлци  2. местност „Ашиклар“, община Берковица  3. местност „Атолука“ (курорт „В. Петлешков“), община Брацигово  4. местност „Белите брези“, община Ардино  5. гр. Банско  6. местността около язовир „Батак“, община Батак  7. местност „Бодрост“, община Благоевград  8. с. Бяла Черква, община „Родопи“  9. с. Бели Искър, община Самоков  10. местността около хижа „Гоце Делчев“, община Банско  11. с. Дедово, община „Родопи“  12. гр. Елена  13. гр. Етрополе  14. местност „Зелин“, община Ботевград  15. гр. Златарица  16. местността около язовир „Камен проход“ (бивш „Васил Коларов“), община Батак  17. гр. Клисура, община Карлово  18. гр. Копривщица  19. местност „Карандила“, община Сливен  20. местност „Люляците“, община Габрово  21. гр. Малко Търново  22. с. Маджаре, община Самоков  23. с. Мала църква, община Самоков  24. с. Орешак, община Троян  25. местност „Патлейна“, община Преслав  26. местност „Папаз чаир“, община Гоце Делчев  27. Панагюрски колонии  28. гр. Пещера  29. местност „Предела“, община Разлог  30. местността около хижа „Попина лъка“, община Сандански  31. гр. Плачковци, община Трявна  32. гр. Ракитово  33. местността около Рилски манастир  34. с. Рибарица, община Тетевен  35. с. Розовец , община Брезово  36. местност „Семково“, община Белица  37. местността около хижа „Синаница“ в Пирин, община Гоце Делчев  38. курорт „Свети Константин“, община Пещера  39. гр. Самоков  40. гр. Смолян и близката околност, община Смолян  41. природен парк „Витоша“, Столична община  42. гр. Тетевен  43. гр. Трявна  44. гр. Троян  45. местността около хижа „Трещеник“, община Якоруда  46. местност „Факъдере“, община Средец  47. местност „Хайдушки поляни“, община Смолян  48. местност „Чаира“, община Белово  49. гр. Чепеларе, община Чепеларе  50. гр. Якоруда, община Якоруда Морски курорти от национално значение 1. к.к. „Албена“  2. гр. Ахтопол, община Царево  3. гр. Балчик и местност „Фиш-фиш“, община Балчик  4. гр. Бургас  5. гр. Варна (от Златни пясъци до нос Галата включително), община Варна  6. ваканционно селище „Дюни“, община Созопол  7. к.к. „Златни пясъци“ , община Варна  8. гр. Китен, община Приморско  9. к.к. „Международен младежки център „Приморско“  10. гр. Несебър  11. гр. Обзор, община Несебър  12. гр. Поморие  13. гр. Приморско  14. к.к. „Св. св. Константин и Елена“, община Варна  15.к.к. „Слънчев бряг“, община Несебър  16. гр. Созопол  17. местност „Тузлата“, община Балчик  18. гр. Царево Морски курорти от местно значение 1. с. Ахелой, община Поморие  2. гр. Бяла, община Бяла  3. с. Българево, община Каварна  4. местността при устието на р. Камчия, община Аврен  5. с. Кранево, община Балчик  6. гр. Каварна  7. местност „Кузлука“ и гр. Св. Влас, община Несебър  8. с. Крапец, община Шабла  9. с. Лозенец, община Царево  10. ваканционно селище „Русалка“, община Каварна  11. с. Равда, община Несебър  12. местността при устието на р. Ропотамо и около блато „Аркутино“, община Приморско  13. с. Синеморец, община Царево  14. гр. Черноморец, община Созопол  15. с. Шкорпиловци, община Долни чифлик  16. гр. Шабла, местността около минералните извори и езерата АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Три пъти по-висок данък за втори дом в курорт\t\t\t"}
{"url": "https://trud.bg/%d0%be%d0%bf%d0%b5%d1%80%d0%b8%d1%80%d0%b0%d1%85%d0%b0-%d0%bc%d0%b5%d1%87%d0%ba%d0%b0%d1%82%d0%b0-%d0%b2%d0%b8%d0%be%d0%bb%d0%b5%d1%82%d0%b0-%d1%89%d0%b5-%d0%b6%d0%b8%d0%b2%d0%b5%d0%b5/", "text": "Най-възрастният обитател на парка за танцуващи мечки край Белица – 37-годишната Виолета ще живее и няма да бъде приспивана. Това реши лекарски съвет днес след втори контролен преглед на сляпата и глуха мечка. Преди няколко месеца се разбрало, че има увреждане на очите и вероятно изпитва силна болка. В сряда Виолета бе упоена и прегледана отново. След консултации какво да се прави, бе решено оперативно да й бъде извадена лещата на лявото око, за да не изпитва болка. Мечките имат много висок праг на търпимост на болка и не се издават, обясниха гледачи в парка. Нямало никакви признаци, но в същото време животното се тормозело. В такива случаи се взима решение за приспиване, за да бъде спасено от страданията. В случая обаче, след премахване на разместената леща на окото, Виолета вече няма да страда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Оперираха мечката Виолета, ще живее"}
{"url": "https://trud.bg/%d0%b1%d0%be%d0%bb%d0%bd%d0%b8%d1%86%d0%b8-%d0%bf%d0%bb%d0%b0%d1%89%d0%b0%d1%82-%d0%b4%d1%8a%d0%bb%d0%b3%d0%be%d0%b2%d0%b5-%d1%81-%d0%bf%d1%80%d0%be%d0%b4%d0%b0%d0%b6%d0%b1%d0%b0-%d0%bd%d0%b0-%d0%b0/", "text": "Проблем е липсата на работници Да се промени законодателството, за да идват големи инвеститори у нас, призова министърът на икономиката Емил Караниколов пред депутатите от парламентарната икономическа комисия, която разгледа бюджета за 2019 г. “Другите страни водят преговори с големи компании 3-4 години, а след това отиват в Европейската комисия за съгласуване, тъй като има възможност за много държавни помощи”, каза министърът. Той даде примери за страни, където инвеститорът може да не плаща данък печалба или пък дават четирицифрена сума като субсидия за служителите в новото предприятие. “Това нашето законодателство не го позволява и голям инвеститор не може да доведем”, заяви той. По думите му най-голямата инвестиция от една компания у нас възлиза на 450 млн. евро за три фабрики. Най-големият проблем обаче е липсата на работна ръка. Болниците с държавно или общинско участие да могат да погасяват задълженията си към кредитори чрез продажба на обособени части и ненужни активи, предвижда Законът за бюджета на здравната каса за 2019 г.  ", "date": "2018.10.31", "title": " Болници плащат дългове с продажба на активи\t\t\t"}
{"url": "https://trud.bg/%d1%85%d0%b5%d0%bb%d0%be%d1%83-%d1%85%d0%b5%d0%bb%d0%be%d1%83%d0%b8%d0%bd/", "text": "Ще започнат сега едни лакърдии на тема Хелоуин, православието, българщината, традициите, абе сещате се. Та да ви кажа – Хелоуин няма нищо общо с религията. Нито православната, нито католическата, нито никоя. Работата е тръгнала от келтски езичници, които живели по земите на днешна Ирландия и вярвали, че в нощта на 31 октомври духовете на мъртвите излизали на белия свят, за да откраднат телата им. Или нещо подобно. Гасели камините, залоствали вратите и се обличали в разни животински кожи да плашат призраците. Малко като нашите кукери. В някакъв момент папата, за да приобщи по-лесно езичниците към католицизма, направил 1 ноември ден на всички незнайни и малко знайни християни, загинали за делото Христово и го кръстил „Вси светии“. Но това няма нищо общо с маскарада, който се е просмукал в обществото ни. Църквата ни отрича и май направо мрази тържествуването на разни сатанински превъплъщения. Американските попове го мразят още повече. Изобщо на всички кюрета им затреперват килимявките, като наближи краят на октомври. Не мисля обаче, че децата ни влагат нещо повече в тази вечер от това, което всъщност е – маскарад. Нищо повече! Децата се маскират като нинджи и принцеси, батковците на холивудски актьори, каките, на каквото и да е стига да се показва възможно най-много плът, а зрелите дами и господа по традиция се маскират на пияни. Толкова! Не задълбавайте!          ", "date": "2018.10.31", "title": " Хелоу, Хелоуин!"}
{"url": "https://trud.bg/%d1%84%d0%b8%d0%bd%d0%b0%d0%bd%d1%81%d0%be%d0%b2%d0%be%d1%82%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%be%d1%87%d0%b0%d0%ba%d0%b2%d0%b0-2-8622-%d0%bc%d0%bb/", "text": "На база на предварителни данни и оценки се очаква салдото по консолидираната фискална програма (КФП) на касова основа към октомври 2018 г. да бъде положително в размер на 2 862,2 млн. лв. (2,6 % от прогнозния БВП), съобщиха от Министерството на финансите. Следва да се отбележи, че значителна част от планираните разходи за годината (основно капиталови разходи) се концентрират в последните месеци. Това е свързано с разплащане на извършената работа по реализирането на инфраструктурни и инвестиционни проекти, предвид строителния сезон и етапите за тяхното изпълнение. Освен това през есенно-зимния сезон са по-високи социалните разходи, разходите за издръжка и др. Поради тези фактори се очаква значителен ръст на разходите през последните месеци на годината и свиване на отчетения текущо бюджетен излишък. Приходите и помощите по КФП към октомври 2018 г. се очаква да бъдат в размер на 32 609,7 млн. лв. (85,3 % от годишния разчет), като спрямо десетте месеца на 2017 г. се отбелязва ръст от 3 443,0 млн. лева. Ръстът спрямо предходната година се дължи основно на по-високите данъчни и неданъчни приходи, които нарастват с 3 063,0 млн. лв. (10,9 %). Увеличение се отчита и при постъпленията от помощи, които нарастват с 380,0 млн. лева. Разходите по консолидираната фискална програма (вкл. вноската на Република България в бюджета на ЕС) към октомври 2018 г. са в размер на 29 747,5 млн. лв., което е 75,7 % от годишния разчет. За сравнение разходите по КФП за същия период на 2017 г. бяха в размер на 26 673,3 млн. лева. Номиналното нарастване се дължи както на по-високия размер на разходите по националния бюджет, така и на нарастването на разходите по сметките за средства от Европейския съюз. Ръстът на разходите по националния бюджет се дължи основно на по-високия размер на здравноосигурителните и социалните плащания (базов ефект при разходите за пенсии от увеличението от юли 2017 г. и увеличението на две стъпки през 2017 г. на размера на минималната пенсия от юли и октомври, както и новото увеличение на пенсиите от юли 2018 г.), по-високите разходи за персонал основно поради увеличението на възнагражденията на педагогическия персонал в системата на средното образование и др., докато по сметките за средства от ЕС нарастват основно капиталовите разходи. Частта от вноската на Република България в бюджета на ЕС, изплатена към 31.10.2018 г. от централния бюджет, възлиза на 909,6 млн. лв., което е в изпълнение на действащото към момента законодателство в областта на собствените ресурси на ЕС – Решение на Съвета 2014/335/ЕС, Евратом относно системата на собствените ресурси на Европейския съюз, Регламент (ЕС, Евратом) № 608/2014 на Съвета от 26 май 2014 г. за определяне на мерки за прилагане на системата на собствените ресурси на ЕС и Регламент (EС, Евратом) № 609/2014 на Съвета от 26 май 2014 г. относно методите и процедурата за предоставяне на традиционните собствени ресурси, собствените ресурси на база ДДС и на база БНД и относно мерките за удовлетворяване на потребностите от парични средства, изменен с Регламент (EС, Евратом) 2016/804 на Съвета от 17 май 2016 година. Статистическите данни и Информационният бюлетин за изпълнението на държавния бюджет и основните показатели на консолидираната фискална програма, на база на данни от месечните отчети за касовото изпълнение на бюджетите на първостепенните разпоредители с бюджет към октомври 2018 г., ще бъдат публикувани на интернет страницата на Министерството на финансите в края на месец ноември 2018 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Финансовото министерство очаква 2 862,2 млн. лева излишък по фискална програма към октомври"}
{"url": "https://trud.bg/%d1%85%d0%b0%d1%88%d0%be%d0%b3%d0%b8-%d0%b8-%d0%bc%d0%be%d1%80%d0%b0%d0%bb%d1%8a%d1%82-%d0%bd%d0%b0-%d0%b2%d0%b0%d1%88%d0%b8%d0%bd%d0%b3%d1%82%d0%be%d0%bd-%d0%b8-%d0%b1%d1%80%d1%8e%d0%ba%d1%81%d0%b5/", "text": "Под натиска на фактите Саудитска Арабия призна, че убийството на Джaмал Хашоги е умишлено дело на нейни агенти, свързани с високопоставени лица в Рияд. Самият престолонаследник Мохамед бин Салман в словото си пред саудитския инвестиционен форум (“пустинният Давос“) го нарече „отвратително престъпление, което не може да бъде оправдано“. Предишните версии за излизането на журналиста от консулството жив, после – и за смъртта му уж в юмручен бой, са отречени. Престарелият, може би и страдащ от деменция, крал и тесният му семеен кръг харчат десетки милиони долари за панически кризисен пиар за отклоняване удара от фигурата на принца, доскоро величан на Запад като прогресивен реформатор, който откриваше киносалони, разреши на жените да карат коли и ограничаваше религиозната полиция. Шокът от убийството на Хашоги помете всичко без следа. Саудитска Арабия заяви, че е готова да предаде на Турция всички участници в убийството, а дори и някои високопоставени служители в службите и в министерството на външните работи, ангажирани с него, да извърши чистка в тези институции и органи и да направи ред отстъпки пред Анкара и Вашингтон по различни въпроси. Но кошмарът за Рияд няма да свърши скоро – предстои намирането на частите от трупа на жертвата и сигурно изтичането на видеоматериалите на турските служби, показани от Ердоган засега само на избрани хора като американския държавен секретар Майк Помпео и директорката на ЦРУ Джина Хаспел. Изглежда обаче в Саудитска Арабия засега няма фактор, способен да острани Мохамед бин Салман от властта – независимо от евентуалните бъдещи сензационни разкрития по аферата Хашоги. Това предопределя и изолацията на саудитския режим в региона дори от доскорошните му най-близки клиенти като Катар. Турция, на чиято територия стана престъплението, както и Русия и Иран, наблюдават гърченията на Рияд с явно задоволство и надежда да извлекат максимална изгода от кризата. Разбира се, не е реалистично да се очакват нови многомилиардни саудитски инвестиции в боледуващата турска икономика – или пък повишаване цената на нефта над 200 долара за барел, или даване на Москва и Пекин на правото да открият военни бази в кралството, каквито известия се появиха и в българските медии. Но позицията на Русия и Иран в Сирия е вече съществено засилена в морално отношение. Няма да свърши скоро и кошмарът на САЩ и ЕС. Наистина, на 25 октомври Европарламентът гласува за забрана на износа за заливната монархия на „системи за наблюдение и други предмети с двойна употреба, които могат да се използват за репресивни цели“. Във Вашингтон се чуха гласове от двете партии за ограничаване на износа на оръжие за Рияд, особено за тригодишната кървава саудитска агресия срещу Йемен. Бившият шеф на ЦРУ Джон Бренън каза, че нямал съмнение, че зад убийството стои принц Мохамед бин Салман. Това трябва да означава санкции! Но САЩ и ЕС не могат да си позволят да наложат реални санкции срещу Рияд при сегашната си – и търговска, и корупционна – зависимост от саудитския режим. Традиционно силното саудитско пропагандно и лобистко присъствие в САЩ сега също е утроено и учетворено. Британия, Франция, както и Канада следват Вашингтон, осъждат на думи престъплението, но си правят оглушки за призивите на своите опозиционери – например лейбъристите на Корбин – за по-сериозни санкции. Напротив, големите износители на оръжие от ЕС в последните години се чувстват ощетени от агресивните действия на Тръмп пред Рияд, които ги изтикват силово от огромния саудитски пазар на оръжие в интерес на американските корпорации. Нещата се влошават и в резултат на кризата с разполагането на руските ПВО системи С-300 в Сирия, които реално застрашават американския оръжеен износ не само за Саудитска Арабия. Но истинските непоправими вреди от убийството на Хашоги и за Вашингтон, и за Брюксел са моралните. На първо място, поразително е сравнението между реакцията на Запада на аферата с отравянето на двамата Скрипал – при липсата на каквито и да е твърди доказателства за руска държавна намеса в нея, с прогонването на руски дипломати от западните столици, с пропагандната истерия на Лондон и Вашингтон, със сезирането на ООН, ОЗХО, НАТО и т.н. – и реакцията на аферата Хашоги с ясните доказателства на турската страна и с признанията на Рияд. Фалшът на истерията около Скрипал, а оттам по аналогия – и на истерията за руската намеса в президентските избори в САЩ от 2016 г., около която все още се върти изцяло американският вътрешнополитически цирк, става напълно очевиден. Губи кредит и цялата предвзета антируска кампания на Вашингтон и западните му сателити, започнала с третия мандат на Путин като руски президент преди шест години и оттогава напълно променила облика на глобалната политика към по-лошо. Става ясно също, че икономическите санкции срещу Москва, от които и Западът загуби милиарди, въобще не са били неизбежни. Все по-трудно политически ще бъде те да се поддържат. По-мъчно ще е да се лансира образът на Путин като световен архизлодей, докато касапинът Мохамед бин Салман продължава „прогресивните си реформи“ в Саудитска Арабия.   Агресията срещу Йемен Възмущението от касапското заколение на Хашоги, намерило твърде широк израз и на Запад, ярко контрастира с почти пълната липса на разбиране и загриженост сред западните общества за десетките хиляди невинни жертви, сред които много деца, на саудитската военна агресия срещу Йемен, продължаваща вече три години със съдействието не само на САЩ, но и на Европа. Тези дни стана ясно например, че конвертирани, в нарушение на швейцарската конституция, швейцарски граждански хеликоптери „Пилатус“, както и испански ракети с лазерно насочване, и британски авиобомби, се използват от саудитските военни в Йемен срещу цивилното население. 22 милиона от 30-милионното население на страната, сред които 8 милиона деца, са застрашени от гладна смърт, според ООН.          ", "date": "2018.10.31", "title": " Хашоги и моралът на Вашингтон и Брюксел\t\t\t"}
{"url": "https://trud.bg/%d0%bc%d0%b8%d0%b3%d1%80%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d0%b4%d0%be%d0%bd%d0%be%d1%81%d0%b8%d1%82%d0%b5/", "text": "Промяна не само в Мониторинговия доклад на Брюксел, но и в работата на тази част от съдебната власт, която повдига обвиненията Остават две седмици до оповестяването от Европейската комисия на поредния Мониторингов доклад за България в областта на правосъдието, борбата с организираната престъпност и корупцията. Така се получи, че през годините този документ винаги се е използвал от опозицията, за да се атакува властта, а ако има и една похвала, то управляващите я приписват на себе си. И ако в първите години на членството на България в Европейския съюз докладите по Механизма за сътрудничество и оценка да предизвикваха сериозен резонанс, то употребата им и грешката, че списването на черновите се случваше в софийски офиси на неправителствени организации, ги превърнаха в многословни писания, без значима стойност. Преди година настъпи съществена промяна. Миналогодишният доклад за България, оповестен в навечерието на председателството на Съвета на Европейския съюз, имаше доста различен тон от познатия досега. И най-големите критици на правоохранителните институции у нас трябваше да признаят, че този път Брюксел бе заменил назидателния тон. Вероятно и защото отговорникът за списването на черновите у нас беше сменен и така бе преустановена възможността за влияние върху съдържанието на документа от български политико-икономически кръгове, инвестирали огромни ресурси за овладяване на съдебната власт. В опит да предотвратят миналогодишния отзвук, когато “критиките” на ЕК всъщност звучаха като “похвали”, идеолозите на антибългарската пропаганда, позиционирани в София и в Белград, очевидно са предприели превантивни действия. Моделът да атакуваш неудобните правоохранителни институции през чуждестранен източник остава валиден. Като вместо да ползваш докладите на чиновниците от Брюксел или дописки в чуждестранни издания (понякога под формата на платено съдържание), достатъчно е да осигуриш друг интернационален източник (за предпочитане англоезичен), който е готов да легитимира тезата ти против съответната институция, станала неудобна, защото например те е изправила пред съда. Така, например, миналия четвъртък от сайт, чийто съиздател е Иво Прокопиев, научихме как международната консултантска агенция IHS Markit предупреждава предприемачите у нас, че през 2019 г. е възможно да станат обект на разследвания на антикорупционните власти и прокуратурата. Уточнява се, че обект на интерес от институциите нямало да бъдат толкова мултинационални компании, колкото местни представители на бизнеса. Появата на подобен анализ, при това първо в сайта на добре известен противник на държавното обвинение и на Комисията за противодействие на корупцията и отнемане на незаконно придобито имущество, едва ли е плод само на случайно стечение на обстоятелствата. Да не говорим, че част от портфолиото на подобни консултанти включва изготвянето на доклади, с определени нюанси в съдържанието, по поръчка на клиенти, чиято самоличност остава неизвестна. Ставаме свидетели на типичен пример на миграция на доносите, от Мониторинговите доклади по посока платени анализи на една или друга частна компания. Преводната статия, чиято адженда следва да внуши как прокуратурата и антикорупционната комисия са “класовите врагове” на честния български частник, се оказва само част от анализа на международната консултантска компания, чийто автор, на всичкото отгоре, е българка. Статията е писана от Петя Бързилска, която започва работа в IHS Markit преди три месеца, а през последните три години е работила като автор в малко известен български блог. Там е публикувала имиджови интервюта, предимно със служители на неправителствени организации и творци. Един от очерците на Бързилска е на активист за легализирането на хомосексуалните бракове и организатор на ежегодните гей-паради в София. Друга предишна работа на днешната авторка на “задълбочени” икономико-политически и юридически анализи е свързана със сайт, за който е известно, че е бил финансиран от фирма, получила необезпечен кредит от финансовата пирамида КТБ на банкера-беглец от правосъдието Цветан Василев. Но какво всъщност прави авторката на анализа за международната консултантска компания? Тя изброява няколко актуални казуса, провокирани от активността на Специализираната прокуратура и/или КПКОНПИ. Като започне от емблематичния казус със заловената с подкуп (предварително белязани пари) бивша кметица на “Младост” Десислава Иванчева и нейната заместничка, мине през разкриването на организираната престъпна група, в която участва и бургаският общински съветник от БСП Бенчо Бенчев, та стигне до разкритите незаконни фабрики за фалшиви цигари и алкохол без бандерол, както и до уличаването в тежки данъчни и финансови престъпления на хотелиерите на Българското европредседателство Маринела и Ветко Арабаджиеви. Все действия на българските прокурори, антимафиоти и служители на антикорупционната комисия, които не просто срещат почти пълна подкрепа от обществото, а със сигурност ще бъдат отчетени положително в предстоящия мониторингов доклад на ЕК. Точно това се оказва проблем за добре известни олигархични кръгове, хвърлили милиони левове, в инженерстването на провалили се политически проекти, мрежи от НПО-та, създаване на професионални протестъри и издръжка на поръчкови медии. По ирония на съдбата, а и за да не останат напразни очакванията им, лансиралите анализа на IHS Markit се оказаха част от него. В петък прокуратурата съобщи, че заради приватизацията на предприятието “Каолин”, Иво Прокопиев е с мярка за неотклонение “подписка”, заедно с още двама от шефовете на “Алфа Финанс Холдинг” АД. И това, разбира се, отключи истерична реакция, изразяваща се в канонада от атаки срещу държавното обвинение. По добре познатия сценарий, основно чрез ефира на бТВ, чиято редакционна политика очевидно контролира, Прокопиев започна да се представя за жертва. Същото той правеше и преди година, когато се жалваше от действията на ръководената от Пламен Георгиев по това време Комисия за отнемане на незаконно придобито имущество, поискала запор на имущество и активи за 200 млн. лв. И ако в последните 6 години Прокопиев използваше различни проксита за атаки срещу обвинител № 1, сега обвиняемият тартор на кръга “Капитал” се зае лично с атаките срещу прокуратурата. Първо лансира тезата, че обвиненията срещу него – за приватизацията на остатъчния 33% дял на държавата в ЕВН и на “Каолин”, са заради издателската му дейност и разследващата журналистика. Нещо, дълбоко невярно и показващо с каква цел се ползват изданията на Прокопиев: да му осигуряват превантивна защита, индулгенция от разследвания и като оръжие за натиск, ако такива все пак бъдат предприети. Дали работещите в сайтовете и вестниците на обвиняемия си дават сметката, че собственикът им ги ползва за жив щит? И понеже тезата за медиите, които били провокирали разследванията за приватизацията не издържа и едно денонощие, обвиняемото лице пак реши да играе ролята на честния частник, станал жертва на “лошата” държава. Не на шега, Прокопиев поиска разследването му да се контролира от чужд прокурор, нищо, че приватизацията е извършена по нашенски. Дали, ако беше обвинен по две дела, свързани с приватизация на държавни активи в Сингапур, Прокопиев щеше да иска международна закрила и дали изобщо щеше да има трибуната на една от големите телевизии? Дали щеше да се жали пред Съда в Страсбург, наречен преди дни от италианския вътрешен министър Матео Салвини “безполезен цирк”, защото съдиите се обявили за защита правата на последния сицилиански бос на мафията. Успоредно с второто обвинение на Прокопиев, за което се разбра, че той е знаел от месеци, но си е мълчал, прокуратурата уличи в криминална приватизация и вероятно най-кичозните милионери на прехода – Евгения и Николай Баневи. Стигна се дотам, че флагманът на кръга “Капитал” започна да се грижи за правата на Баневи, защото видиш ли, пресцентърът на МВР показал снимки на гащите им в стаите-гардероби в кичозния им палат в “Бояна”. Днес престъпната приватизация е на мушката на правораздавателните органи. Бандитите ще отговарят за пране на пари, за лъскавия начин на живот на гърба на българското общество, за измамите. Но къде е гражданското общество? Защо определени магистрати и определени журналисти са на страната на разбойниците, защо не подкрепят правото? Защо цели редакции позволяват на собствениците си с порочно минало и проблемно настояще да ги използват като жив щит за запазване на кожата си? Докога най-големите телевизии и радиа ще позволяват ефирът им да се превръща в инструмент за уронване на престижа на съдебната власт? В крайна сметка, държавата работи, колкото и да не им се харесва на засегнатите, защото осъзнават, че краят на хибридната им война срещу прокуратурата, специализираното правосъдие и антикорупционната комисия идва. Не им допада, че вече не държат моливите на европейските чиновници и въпреки остатъчните медийни манипулации, обществото, макар и да приема с известен скептицизъм активността на прокурори, следователи и агенти, постепенно се убеждава, че този път промяната е настъпила. Промяна не само в Мониторинговия доклад на Брюксел, но и в работата на тази част от съдебната власт, която повдига обвиненията. Остава да видим промяната и в другата част на правосъдието – съдиите, които все по-трудно ще могат да мотивират оправдателни или условни присъди за корумпирани властимащи и олигарси със залязваща слава.    ", "date": "2018.10.31", "title": " Миграцията на доносите\t\t\t"}
{"url": "https://trud.bg/%d0%b3%d0%b4%d0%b1%d0%be%d0%bf-%d1%81-%d0%be%d0%bf%d0%b5%d1%80%d0%b0%d1%86%d0%b8%d1%8f-%d0%bf%d0%be-%d0%bb%d0%b8%d0%bd%d0%b8%d1%8f-%d0%bd%d0%b0-%d0%ba%d0%b8%d0%b1%d0%b5%d1%80%d1%81%d0%b8%d0%b3%d1%83/", "text": "Главната дирекция за борба с организираната престъпност провежда операция по линия на киберсигурността, съобщи БНР. По непотвърдена информация е разбита престъпна група, която се занимава със злоупотреби с бинарни опции. Акцията се провежда основно в София. Около 10 души са отведени за изясняване на съпричастността им към престъпната схема. За момента няма официална информация по случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " ГДБОП с операция по линия на киберсигурността\t\t\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bc%d1%8a%d0%b6%d0%b5-%d1%81%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d1%81%d1%8a%d1%81-%d1%81%d0%ba%d0%b8%d0%bc%d0%b8%d1%80%d0%b0%d1%89%d0%b8/", "text": "Мобилен екип от гранични полицаи и митничари задържа пакет със скимиращи устройства за банкови карти, транспортиран с лек автомобил за страна от Западна Европа, съобщиха от МВР. Автомобилът, с българска регистрация, в който пътували двама български граждани, е спрян за проверка около 10 часа сутринта на 27 октомври в района на Дунав мост 2. Пътниците казали, че отиват на работа в страна от ЕС. При извършения щателен оглед на автомобила, митническите служители открили подозрителен пакет, укрит в арматурното табло. Оказало се, че в пакета има 3 комплекта „уста“ за банкомат, оборудвани с електроника за сканиране на кодовете на банкови карти, пластики и други електронни компоненти, използвани за скимиране на банкомати. Двамата пътници са задържани със заповед за полицейско задържане. По случая в ГПУ-Видин е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Двама мъже са задържани със скимиращи устройства в района на Дунав мост 2"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%b8-%d0%ba%d0%be%d1%81%d1%82%d1%8e%d0%bc%d0%b8-%d0%b8%d0%b7%d0%b1%d1%80%d0%b0%d1%85%d0%b0-%d0%b8%d0%b7%d0%b2%d0%b5%d1%81%d1%82%d0%bd%d0%b8/", "text": "Католиците и любителите на маскарада по целия свят днес се преобразяват за празника Вси Светии. Почитателите на Хелоуин традиционно обличат страшни костюми, за да прогонят злите духове от домовете си. Дечицата обикалят от врата на врата за лакомства, а възрастните се отдават на щури партита до сутринта. Известните личности у нас също не пропуснаха празника. Николета Лозанова се облече като монахиня, вероятно правейки препратка към актуалния хорър „Монахинята“, и отново показа доста плът. Поп певицата Гери-Никол пък се появи в Инстаграм като сексапилна медицинска сестра, оплискана цялата в кръв. В едната ръка хванала „бебе“, в другата – сатър. Българската гордост в Холивуд Нина Добрев има цели два костюма за празника. Тя първо се облече на тема популярния римейк „Роди се звезда“, а по-късно преобрази в еднорог не само себе си, но и кучето си. Безспорно една от най-забавните гледки на празника е дело на футболната мегазвезда Кристиано Роналдо и красивата му приятелка Джорджина. Днес тя е всичко друго, но не и красива, защото е избрала да влезе в образа на съсухрения Дракула. Роналдо е костюмирал цялото си семейство, дори и бебетата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.31", "title": " Вижте какви костюми избраха известните за Вси Светии (СНИМКИ)"}
{"url": "https://trud.bg/%d0%b0%d0%b4%d0%bc%d0%b8%d0%bd%d0%b8%d1%81%d1%82%d1%80%d0%b0%d1%86%d0%b8%d0%b8%d1%82%d0%b5-%d1%81%d0%bf%d0%b8%d1%80%d0%b0%d1%82-%d1%85%d0%b0%d1%80%d1%82%d0%b8%d0%b5%d0%bd%d0%b8%d1%8f-%d0%be%d0%b1/", "text": "От 1 ноември 2018 г. българската администрация преустановява хартиения обмен на документи, обявиха от правителствената информационна служба. Повече от 700 централни, областни и общински структури преминават към изцяло електронен документооборот помежду си. Мярката, заложена в законодателството, ще доведе до 6-кратно увеличение на ефективността на административния обмен. На годишна база се очаква да бъдат спестявани повече от 100 тона хартия, значително да намалеят разходите за закупуването й, както и за печатни консумативи, куриерски услуги и др. Към края на октомври т.г. 719 са реалните участници в Системата за електронен обмен на съобщения (СЕОС), чрез която се осъществява електронният документооборот. Това е първата приложена на национално равнище всеобхватна мярка за премахване на хартиената администрация, както и една от основните за намаляване на административната тежест за гражданите, бизнеса и за самите администрации. Електронният обмен на документи е сигурен и се извършва в контролирана среда, а документите са гарантирани с електронен подпис. Това позволява да бъде проследено точното време на изпращане, получаване и регистриране на документа. По този начин се повишава контролът върху институциите както от страна на потребителите, така и между самите администрации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.31", "title": " Администрациите спират хартиения обмен на документи помежду си\t\t\t"}
{"url": "https://trud.bg/%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d0%be%d1%82%d0%ba%d1%80%d0%b8%d1%85%d0%b0-%d1%81%d0%ba%d0%b8%d0%bc%d0%b5%d1%80%d0%b8-%d0%b7%d0%b0-%d0%b1%d0%b0%d0%bd%d0%ba%d0%be%d0%b2%d0%b8/", "text": "Мобилен екип на Митница Лом съвместно с Гранична полиция задържаха пакет със скимиращи устройства за банкови карти, транспортиран с лек автомобил за страна от Западна Европа, съобщиха от Агенция „Митници”. Колата с българска регистрация, в която пътували двама наши граждани, е била спряна за проверка около 10 часа сутринта на 27 октомври в района на Дунав мост 2. Пътниците казали, че отиват на работа в страна от Евросъюза. При извършения щателен оглед на автомобила обаче митническите служители  открили подозрителен пакет, укрит в арматурното табло. Оказало се, че в пакета има 3 комплекта „уста“ за банкомат,  оборудвани с електроника за сканиране на кодовете на банкови карти, пластики и други електронни компоненти, използвани за скимиране на банкомати. По случая в Граничния полицейски участък-Видин е образувано досъдебно производство.", "date": "2018.10.31", "title": " Митничари откриха скимери за банкови карти в бус на Дунав мост 2"}
{"url": "https://trud.bg/%d0%b5%d0%b2%d0%b0%d0%bd%d0%b4%d1%80%d0%be-%d0%b3%d1%83%d0%b1%d0%b8-%d1%88%d0%b0%d0%bd%d1%81-%d0%b7%d0%b0-%d1%86%d1%81%d0%ba%d0%b0/", "text": "Евандро е загубил всички шансове да играе в ЦСКА. Бразилецът, който доскоро бе викан в олимпийския отбор на родината си, не попадна дори в групата за победата с 3:1 над „Витоша“ (Бистрица). Треньорът Нестор Ел Маестро направи доста ротации в състава, но от тях пак печеливш не бе Евандро. А когато нападателят дойде, на „Българска армия“ се надяваха, че са направили „Тризъбеца на смъртта“ с Мауредес и Кирил Десподов. Евандро вкара гол на „Копенхаген“ в Лига Европа, разписа се и срещу „Монтана“ за купата в миналия мач. Ел Маестро отказа да раздели титлата в Първа професионална лига и купата като приоритети на ЦСКА. „Ние сме отбор, който трябва да се бори и на двата фронта – коментира сърбинът. – Мечтата ми е да стана шампион. Дано успеем да го постигнем, макар че сега изглежда сложно.“ ЦСКА не игра на високо ниво и срещу „Витоша“. Гол от далече през първото полувреме на Рубен Пинто успокои малцината на „Българска армия“. А четвърт час преди края за една минута резервата Али Соу вкара идентично след асистенции на Десподов. Ел Маестро не се притеснява от критиките по свой адрес. „ЦСКА е най-големият отбор, който съм водил – продължи треньорът. – Не е моя работа да казвам дали съм достатъчно добър. Знам от кого съм по-силен и от кой не. Времето ще покаже. Гледам да съм реалист. Дано един ден водя още по-големи клубове от ЦСКА.“", "date": "2018.10.31", "title": " Евандро губи шанс за ЦСКА"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0%d1%82-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b7%d0%b0-%d1%80%d0%b5%d0%b0%d0%bb%d0%bd%d0%b0%d1%82%d0%b0-%d0%bf%d0%be%d1%81%d0%b5%d1%89%d0%b0/", "text": "Започват проверки за посещаемостта в детските градини и училищата в Сливенска област, съобщиха от областната администрация. Целта е да се установи реалният брой на децата в учебните стаи. „Важно е децата не само да бъдат записани в училище, а и да останат в образованието“, коментира областният управител Чавдар Божурски. Проверките ще се извършват в партньорство, при обмен на сигнали и данни между всички институции, ангажирани с изпълнението на механизма за обхват на децата и учениците в забавачниците и учебните заведения. Решението за проверките е взето на заседание на Областния координационен център по механизма. По данни на РУО, екипите за обхват са обходили адресите на 2 495 деца и ученици в Сливенска област, които са отпаднали от образование през миналата и в предходни години. 447 са вече записани и учат, 125 от тях са на възраст 5, 6 и 7 години. Адресите на други 557 деца и ученици, които са били записани при миналата учебна година, но през тази не са, ще бъдат обходени през ноември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Започват проверки за реалната посещаемост в училищата в Сливенска област"}
{"url": "https://trud.bg/%d0%bd%d0%be%d0%b2-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%b2-%d0%b1%d0%be%d1%82%d0%b5%d0%b2/", "text": "Адалберт Зафиров е новият спортен директор на „Ботев“. Бившият национал е избран лично от собственика Георги Самуилов. От две години в „Ботев“ подобен пост не съществува и шефът вижда липсата му като един от проблемите. Последната работа на Зафиров беше като старши-треньор на фенския ЦСКА 1948, с което си навлече гнева на всички запалянковци на „Българска армия“. Освен за „червените“ като футболист е играл в „Локомотив“ (Горна Оряховица), „Локомотив“ (Сф), „Черно море“, както германските „Арминия“ и „Унион“. В ЦСКА бившият защитник е бил и помощник, и старши треньор. Участник е в последния шампионски дубъл на „червените“ през 1997 година. „ Ботев“ ще може да разчита на Антонио Вутов и Густаво Алонсо за дуела за купата срещу „Берое“, известен като Битката за Тракия. Двамата са възстановени след контузии.", "date": "2018.10.31", "title": " Нов директор в „Ботев“"}
{"url": "https://trud.bg/%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d1%81%d1%82%d0%be%d0%bf%d0%b0%d0%bd%d1%81%d0%ba%d0%b0-%d0%b0%d0%ba%d0%b0%d0%b4%d0%b5%d0%bc%d0%b8%d1%8f-%d0%bf%d1%80%d0%b5%d0%b4%d1%81/", "text": "Ректорът на Стопанска академия „Димитър А. Ценов” – Свищов, участва във форум на ръководителите на международни университети, който се проведе в най-големия град на Китай – Шанхай. Доц. д-р Иван Марчевски бе поканен като основен докладчик заедно с ректори и президенти на други 12 държавни и частни висши училища от Китай, САЩ, Япония и Тайван. Международният форум, който събра над 500 участници, бе на тема „Новата епоха, новите финанси, новото образование: предизвикателства и нови тенденции във висшето образование по икономика”. Сред представените университети, чиито ръководители бяха основни презентатори, са Университетът по счетоводство и финанси – Ликсин в Шанхай и Университетът по финанси и икономика в Гуандун – Китай, Ниагарският университет – САЩ, Университетът по търговия в Чиба – Япония и др. В рамките на своите презентации докладчиците запознаха участниците с предизвикателствата, които стоят пред ръководените от тях университети и стъпките, които предприемат, за да се адаптират висшите училища към новите финансови и образователни реалности. Ректорът на свищовската академия бе единствения ректор на висше училище от Европа, който участва във форума като основен докладчик. Презентацията на доц. Марчевски бе на тема „Предизвикателства пред висшето икономическо образование в страните от Източна Европа”. В нея той очерта пет основни проблема пред икономическото образование в региона – намаляващия брой на студентите, неблагоприятната финансова рамка, променения профил на обучаемите, свързаните с това промени в образователните технологии и нарастващия скептицизъм в обществото към ползата от висшето икономическо образование. В рамките на последвалите след презентациите дискусии, участниците констатираха, че голяма част от съществуващите проблеми и предизвикателства са еднакви за висшите училища от различни части на света, но пътищата, които те избират за решаването им се различават. Международният форум бе част от проявите, посветени на 90-годишнината на Университета по счетоводство и финанси – Ликсин в Шанхай, на които ректорът на Стопанска академия бе официален гост. В рамките на своята визита доц. Марчевски проведе и работна среща с президента на университета-домакин, проф. Танг Хайян, на която бяха договорени конкретни стъпки по подписания през м. септември 2018 г. в Свищов меморандум за разбирателство между двете висши училища.", "date": "2018.10.31", "title": " Ректорът на Стопанска академия представи България и Европа на международен форум в Китай"}
{"url": "https://trud.bg/30-%d0%bc%d0%b0%d1%88%d0%b8%d0%bd%d0%b8-%d1%89%d0%b5-%d1%87%d0%b8%d1%81%d1%82%d1%8f%d1%82-%d1%88%d1%83%d0%bc%d0%b5%d0%bd%d1%81%d0%ba%d0%b0%d1%82%d0%b0-%d1%87%d0%b0%d1%81%d1%82-%d0%be%d1%82-%d1%85/", "text": "Сключени са договори за зимно поддържане и почистване на републиканската пътна мрежа и участъка от автомагистрала „Хемус“ на територията на област Шумен, съобщиха от Пътно управление по време на заседание на Областния съвет за намаляване риска от бедствия, свикано в сряда от губернатора проф.Стефан Желев. Поддържат се общо 570 км републикански пътища, за които са на разположение 90 почистващи машини, както и 38 км от автомагистрала „Хемус“, които ще се чистят от 30 машини. „Базите и пунктовете са проверени, необходимите количества от сол и други инертни материали са осигурени на 150%“, каза директорът на Пътното Димитър Ковачев. По информация на Регионалната здравна инспекция е създадена организация за настаняване на болни на хемодиализа и родилки при усложняване на обстановката, на кметовете на общини са изпратени списъци с тези пациенти с цел по-добра координация и съвместни действия. Във всичките 65 училища в област Шумен е извършена необходимата подготовка преди зимния сезон, казаха от Регионалното управление на образованието. В 57 от учебните заведения се обучават ученици, които пътуват от съседни населени места. Кметовете на общини докладваха, че са в готовност за зимния сезон, извършена е необходимата подготвителна дейност, почистващите фирми разполагат с необходимата техника, осигурени са места за настаняване на бедстващи и нуждаещи се хора при необходимост. Извършените проверки от Държавната агенция за метрологичен и технически надзор за техническото и експлоатационно състояние на 160 язовира на територията на област Шумен са показали, че разполагат с актуални аварийни планове. Съоръженията са в изправност, имат ретензионни обеми за поемане на високи води. По информация на „Напоителни системи“ ЕАД към момента в най-големия язовир „Тича“ има 84 млн. куб. метра свободен обем. Готовност за работа през зимния сезон докладваха и „ВиК ООД, жп секция Шумен, Басейнова дирекция „Черноморски район“, РИОСВ, Североизточно държавно предприятие, БЧК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " 30 машини ще чистят шуменската част от „Хемус“"}
{"url": "https://trud.bg/%d0%bd%d0%be%d0%b2%d0%b8-%d0%b4%d0%b2%d0%b0-%d0%ba%d0%be%d1%88%d0%bc%d0%b0%d1%80%d0%b0-%d0%b7%d0%b0-%d0%b1%d0%b0%d0%b9%d0%b5%d1%80%d0%bd/", "text": "Два кошмара на куп изживя „Байерн“. Грандът мина през иглени уши, за да победи четвъртодивизионния „Рьодингхаузен“ с 2:1 за купата на Германия. И докато представянето беше повече от слабо, то испанският национал Тиаго Алкантара е поредният в лазарета на баварците. Халфът разкъса мускул на десния прасец и ще му предстои операция. Тиаго е третият дългосрочно контузен в „Байерн“ след Кингсли Коман и Корентен Толисо. „ Не приличаме на „Байерн“, призна капитанът Мануел Нойер, който бе една от големите звезди на стадиона в Оснабрюк. „ Важното е, че победихме, но трябва за се запитаме как“, добави Томас Мюлер, разписал се от дузпа. След това Ренато Санчес изпусна от бялата точка и „Байерн“ като че ли спря да играе. „След пропуска ни нямаше“, призна треньорът Нико Ковач. „ 30 минути добре и после нищо – добави спортният директор Хасан Салихамиджич. – Никой не може да обясни защо е това. Трябва да се защитаваме по-добре и да атакуваме по-опасно.“ След 10 дни „Байерн“ се изправя в голямото дерби на върха срещу „Борусия“ (Дортмунд), от който изостава с 2 точки", "date": "2018.10.31", "title": " Нови два кошмара за „Байерн“"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f%d1%82-%d1%84%d0%bb%d0%b0%d0%b3-%d1%89%d0%b5-%d0%b1%d1%8a%d0%b4%d0%b5-%d0%b8%d0%b7%d0%b4%d0%b8%d0%b3%d0%bd%d0%b0%d1%82-%d0%bf%d1%80/", "text": "В Деня на народните будители, 1 ноември, ще се проведе традиционната церемония по издигане на националния флаг пред президентската институция. В 10.00 часа президентът и върховен главнокомандващ на Въоръжените сили Румен Радев ще приеме почетния строй на Националната гвардейска част, съобщиха от прессекретариата на държавния глава. След церемонията държавният глава ще проведе среща от 10.20 часа на „Дондуков“ 2 с ръководители на културни институции, общественици и дейци в областта на науката, образованието, културата и изкуството.", "date": "2018.10.31", "title": " Националният флаг ще бъде издигнат пред президентството по повод Деня на народните будители"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b2-136-%d0%be%d1%83-%d0%b2-%d1%81%d0%be%d1%84%d0%b8%d1%8f-%d0%b1%d0%b5%d0%b7-%d1%83%d1%87%d0%b8%d1%82%d0%b5%d0%bb%d0%b8/", "text": "Без вас, учителите, няма да я има българската нация. Вие предавате не само знание, вие възпитавате в добродетели, изграждате личности. Често чувате колко е важна ролята ви, но в същото време оставате недооценени от българската държава и общество. С тези думи вицепрезидентът Илияна Йотова се обърна към учителския колектив и ръководството на 136 ОУ „Любен Каравелов“ в София. По повод Деня на народните будители вицепрезидентът посети учебното заведение, където учениците са основно от ромски произход. „Ще перифразирам един мислител, който казва, че не е важно само да запълниш паметта с наука и знания, по-важно е да възпиташ разум и съвест. Точно това правите вие“, изтъкна Илияна Йотова. „Думата будител я няма в нито един друг език. Тя не се свързва само с просвещаване и образование, но и с патриотизъм, с националноосвободителните ни борби“, отбеляза вицепрезидентът. По думите на Илияна Йотова съвременните будители не са само в сферата на науката и културата. „Това са хората, които имат отношение към нашето добруване и към това да я има България“, изтъкна вицепрезидентът. С послание да знаят и помнят древната 13-вековна история на България се обърна Илияна Йотова към учениците. „Не е достатъчно само да знаете биографиите на славните ни герои и велики личности, но и да се учите от добродетелите, които ги водеха и които ни завещаха“, посочи вицепрезидентът. „Бъдете горди, че сте българи“, призова Илияна Йотова. По-късно вицепрезидентът разговаря с ръководството и учителския колектив на 136 ОУ „Любен Каравелов“. Директорката Галина Сахиева запозна Илияна Йотова с механизма, който са разработили с колектива, за да привличат повече деца от ромски произход в класните стаи. Заедно с медиатори от ромски произход учителите събират децата директно от домовете им и ги водят в училище. Изключително труден, на моменти почти невъзможен, е процесът на убеждаване на родителите, че образованието е важно и техните деца трябва да посещават учебни занятия. „Ние първо възпитаваме, учим на навици тези деца, а едва след това ги образоваме“, посочиха учителите. Необходима е и активна работа с родителите, които в по-голямата си част са неграмотни. Според учителите процесите на интеграция не са успешни. Общо бе мнението, че програмите за интеграция не работят, те са само безрезултатно усвояване на средства. Проблемът е много сложен. Той се корени и в нравите на ромските общности, и в отношението към тях на останалата част от българското общество. Едните продължават да се капсулират, другите продължават да отхвърлят и отричат. „Всички училища трябва да поемат отговорността по интеграция на децата от ромски произход, за да не се пренася капсулата от тяхната общност след това и в училището“, отбелязаха преподавателите. Тема на разговора бе и подкопаването на авторитета на учителя. Учителският колектив сподели огорчението си от различния статут, които имат те и училища като тяхното сред останалите колеги. „Чувстваме се сами. Не чувстваме подкрепа. Трябва да се чува за добрия пример“, посочиха те. Друг основен проблем е и липсата на добре подготвени кадри за учителската професия. „Вашата дейност се нуждае от повече публичност. Това, което всекидневно правите, е геройство и за него трябва да се чува“, отбеляза вицепрезидентът. По думите на Илияна Йотова държавата трябва да влезе в ролята си по всички тези проблеми. Вицепрезидентът предложи организирането на национални срещи съвместно с образователното министерство, чиято основна тема да бъде приобщаващото образование. На тях трябва да се обсъдят необходимите промени в дългосрочен план. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Илияна Йотова в 136 ОУ в София: Без учителите няма да я има българската нация"}
{"url": "https://trud.bg/%d0%be%d0%ba%d0%be%d0%bd%d1%87%d0%b0%d1%82%d0%b5%d0%bb%d0%bd%d0%be-%d1%88%d0%be%d1%84%d1%8c%d0%be%d1%80%d1%8a%d1%82-%d0%bd%d0%b0-%d1%83%d1%87%d0%b8%d0%bb%d0%b8%d1%89%d0%bd%d0%b8%d1%8f-%d0%b0%d0%b2/", "text": "60-годишният шофьор на училищния автобус на гимназията в Котел е управлявал с 0,57 промила алкохол. Това показват резултатите от анализа на кръвната му проба, съобщиха от МВР в Сливен. Ще му бъде наложено административно наказание, глобата в тези случаи варира от 500 до 1000 лева, заяви началникът на РУ на МВР-Котел Борислав Гинев. Досъдебно производство няма да бъде образувано, тъй като показанията са под 1,2 промила. Водачът е бил тестван от служителите на реда преди няколко дни, когато е докарал ученици от с. Ябланово за часовете в СУ „Г.С.Раковски“ в балканското градче. Тестът тогава отчете 0,59 промила. Шофьорът заяви пред медиите, че е пил чаша-две ракия предната вечер. Той е дългогодишен служител на учебното заведение, досега не е имал провинения и не е бил наказван. Заради нарушението на закона ще му бъдат наложени дисцплинарни мерки от ръководството на гимназията. „Независимо, че кръвната проба не е с високи показатели на резултата, недопустимо е да се управлява автобус с деца след употреба на алкохол“, коментираха от училището. Другият водач на училищен автобус при теста е дал 0 промила алкохол. Заради случая училищният автобус е със снета регистрация и няма да е в движение за близо три месеца. От гимназията са осигурили алтернативен транспорт. „Тази проверка не е нещо извънредно. Правим редовни проверки на шофьорите на училищни автобуси, както и на шофьорите при ученически екскурзии“, каза директорът на ОД на МВР-Сливен ст. комисар Димитър Величков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Окончателно: Шофьорът на училищния автобус в Котел е с 0,57 промила алкохол"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d1%82%d1%8a%d1%80%d0%bd%d0%be%d0%b2%d1%81%d0%ba%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d1%82%d1%8a%d1%80%d0%b6%d0%b5/", "text": "В аулата на Великотърновския университет „Св. св. Кирил и Методий“ се проведе тържествено събрание по случай Деня на народните будители. Събранието започна с приветствие по случай празника от ректора проф. д-р Христо Бонджолов. Проф. Хр. Бонджолов се обърна към присъстващите в аулата с думите: „Днес отдаваме почит и се прекланяме пред будителите, защото това е част от българското самосъзнание. С това се гордеем, че сме българи. Важно е да погледнем назад към миналото, към устоите, ако искаме да продължим с гордо вдигната глава напред“. Академично слово на тема „Будителите и Великотърновският университет“ произнесе проф. д-р Пламен Павлов. В него той припомни за будителите от Великотърновския университет през всичките 55 години от славната му история. „Будителството във Великотърновския университет е изначално и трябва да го предаваме с чисти помисли. Ние сме на територия, която е наследена от средновековната българска държава. На многая и благая лета, скъпи приятели! Слава на ВТУ, на старата столица и на нашето отечество България! Честит празник!”, каза проф. Пламен Павлов пред пълната зала. На тържественото събрание проф. Хр. Бонджолов връчи грамотите „Maxima cum laude“ на повишените в научна степен и академична длъжност преподаватели в периода 1.10.2017 г. – 1.10.2018 г.", "date": "2018.10.31", "title": " Великотърновският университет тържествено отбеляза Деня на народните будители"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d1%88%d0%be%d1%84%d1%8c%d0%be%d1%80-%d0%bd%d0%b0-%d0%b0%d0%b2%d1%82%d0%be%d0%b1%d1%83%d1%81-%d0%bd%d0%b0%d0%b5%d1%82-%d0%b7%d0%b0-%d0%bf%d1%80%d0%b5%d0%b2/", "text": "Тази сутрин пътни полицаи предприели проверка на техническото състояние на три автобуса, ангажирани от ръководството на основно училище в Пловдив да извършат превоз на ученици, съобщиха от МВР. Преди тръгване водачите на моторните превозни средства били тествани с дрегер за алкохол и при единия от мъжете, на 58 години, апаратът отчел наличие на 0,56 промила. На шофьора е издаден акт за установеното административно нарушение, отнето му е свидетелството за правоуправление. Спрян от движение е автобуса, който щял да управлява. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Спипаха шофьор на автобус, нает за превоз на ученици в Пловдив, след употреба на алкохол"}
{"url": "https://trud.bg/%d1%80%d0%be%d0%b4%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%b2%d0%b8%d0%ba%d1%82%d0%be%d1%80%d0%b8%d0%be-%d0%bd%d0%b5-%d0%b3%d0%be-%d0%be%d0%bf%d1%80%d0%b0%d0%b2%d0%b4%d0%b0%d0%b2/", "text": "Викторио Александров много обичаше детето си, коментираха родителите на обвинения мъж за двойното убийство в „Надежда“ пред Нова телевизия. Те не оправдават сина си за стореното, но не желаят да говорят за проблемите, които е имало в семейството. „Това, което е извършил е ужасно, не го оправдавам. За това той ще си понесе наказанието“, заяви майката на Викторио Лилия Александрова. „Всички, които ни познават, познават сина ни, знаят, че ние сме добри хора. Всички знаят колко обичахме Никол и колко я обичаше баща й“, каза още тя. „Но питам ви вас, мили хора, знаете ли защо се е стигнало дотук? Някой от вас попадал ли е в такава ситуация?“, пита Лилия Александрова. „Каквото и да е станало, вече няма никакво значение, няма го нашето ангелче“, допълни майката на Викторио. На въпрос какво би му казала сега, тя заяви: „Че го обичам и, че беше най-добрия баща на света.“ Не мога да разбера как е успял да посегне на детето, след като косъм не даваше да падне от главата му, коментира бащата на Викторио. „Не мога да си обясня как се е стигнало до тук. Независимо от това, което е направил, ние заставаме зад него. Той е наш син“, заяви Детелин Александров. По-рано стана ясно, че Софийска градска прокуратура  на Викторио Александров, задържан за убийството на приятелката си и едногодишното си дете.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.31", "title": " Родителите на Викторио: Не го оправдаваме за постъпката"}
{"url": "https://trud.bg/%d0%ba%d0%be%d0%bc%d0%b0%d0%bd%d0%b4%d0%b8%d1%80%d0%be%d0%b2%d0%b0%d1%82-%d0%bf%d0%be%d0%bb%d0%b8%d1%86%d0%b0%d0%b8-%d0%b7%d0%b0%d1%80%d0%b0%d0%b4%d0%b8-%d1%81%d1%80%d0%b5%d1%89%d0%b0%d1%82%d0%b0/", "text": "Полицаи и жандармеристи от вътрешността на страната са командировани във Варна заради петъчната среща на високо равнище между България, Румъния, Сърбия и Гърция в „Евксиноград“ и работното посещение на израелския премиер Бенямин Нетаняху в четвъртък. Това съобщи директорът на ОДМВР-Варна старши комисар Даниел Пашов. „Ще има присъствие и на партньорски служби. Мерките за сигурност са засилени, но се стараем да сведем до минимум затрудненията за жителите на града“, добави Пашов. През март при пристигането на европейските лидери и турския президент Реджеп Тайип Ердоган в морската правителствена резиденция част от Варна остана блокирана за повече от час, което доведе до километрични задръствания. Маршрутът на ВИП-гостите традиционно се пази в тайна, но от дни по централния бул. „Княз Борис I“ и по пътя към „Евксиноград“ работници ударно косят трева, садят теменужки в зелените пояси между платната и отпушват шахтите на дъждовната канализация, видя „Труд“.", "date": "2018.10.31", "title": " Командироват полицаи заради срещата на върха в „Евксиноград“"}
{"url": "https://trud.bg/100-%d0%b0%d0%ba%d1%82%d0%b0-%d1%81%d0%b0-%d1%81%d1%8a%d1%81%d1%82%d0%b0%d0%b2%d0%b8%d0%bb%d0%b8-%d0%b2-%d1%81%d0%bb%d0%b8%d0%b2%d0%b5%d0%bd-%d0%b7%d0%b0-%d0%bf%d1%80%d0%b5%d0%bf%d1%8f%d1%82%d1%81/", "text": "100 акта са съставени от началото на годината досега спрямо лица, които незаконно са препятствали работата на полицаите, съобщи началникът на РУ на МВР-Сливен Димитър Кикьов. Други 16 акта са съставени на лица, които са нарушили физическата неприкосновеност на служители на реда. И за двата вида нарушения глобите варират от 500 до 1000 лева. В три от случаите, за извършено физическо посегателство срещу полицаи, се водят досъдебни производства. От ОД на МВР-Сливен предупредиха за нулева толерантност спрямо лицата, които пречат на органите на реда да изпълнят задълженията си. За същия период от време са били подадени над 1500 сигнала за нарушаване на нощната тишина, спокойствието на гражданите и скандали в 20-хилядния ромски кв. „Надежда“ в областния град. Всички сигнали са посетени. Съставени са близо 150 акта по Общинската наредба за опазване на обществения ред, по която минималната глоба възлиза на 50 лева. Служителите на реда са иззели 48 озвучителни уредби. Част от тях са върнати на собствениците, след като са внесли глобите в местния бюджет. „Част от сигналите бяха подадени от жители на самия кв. „Надежда“. Хората звънят и се възмущават, че не могат да мигнат, а на следващата сутрин са на работа“, коментира директорът на ОД на МВР-Сливен ст.комисар Димитър Величков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " 100 акта са съставили в Сливен за препятстване работата на полицаите"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b2-136-%d0%be-%d0%be%d1%83-%d0%bc%d0%b8%d1%81%d0%b8%d1%8f%d1%82%d0%b0-%d0%bd%d0%b0-%d0%b1%d1%83%d0%b4%d0%b8%d1%82%d0%b5/", "text": "„Мисията на будителите са образованите граждани, а те са бъдещето на България“. Това каза лидерът на БСП – София Калоян Паргов, който присъства   на тържеството на 136-о Основно училище „Любен Каравелов“ за Деня на народните будители – 1-и ноември. По повод празника той подари на училищната библиотека и книги на бележити български автори-будители, сред които Христо Ботев, Пейо Яворов, Добри Чинтулов и други. „Това е едно от малкото училища на територията на София, в които има преобладаващ ромски етнос сред учениците – 97%, коментира Калоян Паргов, който е и заместник-председател на Комисията по образование, култура, наука и културно многообразие в Столична община. – Направи ми много силно впечатление правилният български език, който говорят децата. Няма как да не се просълзи човек, когато чуе „Аз съм българче“ и „Хубава си моя горо“ в изпълнение на малки дечица, които толкова много се вълнуват, докато рецитират и пеят. Няма как човек да не се почувства горд в такава обстановка. Това е пътят, по който трябва да вървим, за да възпитаваме образовани граждани. Само по този начин ще спрем негативните тенденции от последните години. Най-новите статистики показват, че едва 50% от българското население е образовано. Това е повече от тревожен факт. Преди 20-30 години този процент беше 97. Образованата нация трябва да бъде обща цел на партиите, без значение в коя част на политическото пространство се намират“. Калоян Паргов посочи също, че образованието е основен елемент от борбата със справянето с проблема с демографията в България. „За огромно съжаление „Евростат“ нареди София на последно място от всички столици в Европа по ниво на образователна и училищна инфраструктура, припомни той. – А в последните 10 години образованието е абсолютен приоритет на Столична община и на кмета Йорданка Фандъкова, която освен всичко друго, е и представител на учителската гилдия. Очевидно през тези 10 години свършеното от управляващите в СО в сферата на образованието никак не е достатъчно. Нужни са усилия и инвестиции за подобряване не само на училищната среда и условия, но и по отношение на качеството на учебния процес“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Калоян Паргов в 136-о ОУ: Мисията на будителите са образованите граждани, които са бъдещето на България"}
{"url": "https://trud.bg/%d0%b4%d0%b6%d0%b0%d0%bc%d0%b0%d0%bb-%d1%85%d0%b0%d1%88%d0%be%d0%b3%d0%b8-%d0%b5-%d0%b1%d0%b8%d0%bb-%d1%83%d0%b4%d1%83%d1%88%d0%b5%d0%bd-%d1%82%d1%8f%d0%bb%d0%be%d1%82%d0%be-%d0%bc%d1%83-%d0%b5/", "text": "Журналистът Джамал Хашоги е бил удушен малко след влизането му в сградата на Генералното консулство на Саудитска Арабия в Истанбул, предава турската държавна информационна агенция Anadolu Agency. По данни на Прокуратурата на Истанбул малко след убийството тялото на саудитеца е било разчленено, след което отделните парчета от него са били унищожени. Хашоги, кореспондент на американското издание The Washington Post, изчезна на 2 октомври, след като влезе в консулството на Саудитска Арабия в Истанбул, за да получи необходимите документи, за да се ожени за годеницата си – турска гражданка. Седмици наред Рияд отричаше да знае нещо за съдбата му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.31", "title": " Джамал Хашоги е бил удушен, тялото му е било разчленено малко след убийството"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%bf%d0%be%d1%89%d0%b8-%d1%81%d1%82%d0%b0%d1%87%d0%ba%d0%b0-%d0%b1%d0%b0%d0%b2%d0%b8-%d0%be%d0%b1%d1%80%d0%b0%d0%b1%d0%be%d1%82%d0%ba%d0%b0/", "text": "Пощенският оператор в Канада уведомява, че обявената от Канадския съюз на пощенските работници на 22 октомври 2018 г. стачка продължава, като се провеждат ротационни стачни действия на различни места в страната. Това съобщиха от Български пощи. Пратките не се приемат и доставят в засегнатите райони. Канадската поща продължава да работи в останалата част на страната, в която в момента няма стачни действия. Информация за нормализиране на ситуацията ще бъде публикувана на сайта на „Български пощи“ ЕАД.", "date": "2018.10.31", "title": " Български пощи: Стачка бави обработката на пратки в Канада"}
{"url": "https://trud.bg/%d1%81%d1%8a%d0%b2%d0%b5%d1%82%d1%8a%d1%82-%d0%bf%d0%be-%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%be%d0%b4%d0%be%d0%b1%d1%80/", "text": "Съветът по енергийна сигурност към Министерския съвет одобри актуализиране на Енергийната стратегия на Република България до 2020 г. Предложението за промяна на документа бе направено от енергийния министър на основание чл. 4, ал. 2, т. 1 от Закона за енергетиката. Заседанието на съвета се проведе днес под председателството на заместник министър-председателя Томислав Дончев и в него участваха министърът на енергетиката Теменужка Петкова, представители на Министерствата на външните работи, на финансите, на околната среда и водите, на президентството и други. Като основен мотив за актуализиране на документа се посочва изпълнението на дейности от ключово значение за развитие на газопреносната инфраструктура в Република България. След 1 януари 2020 г. се очаква значителна промяна в маршрутите на доставка на природен газ през територията на България от Север-Юг на Юг-Север, както и потенциално намаляване на транзитираните през страната количества. Предстои изграждане на ключови инфраструктурни проекти в региона, които ще променят основната посока и маршрути на потоците природен газ. Такива са „Турски поток“, проектите от „Южния газов коридор“, Транс-анадолският газопровод, Транс-адриатическият газопровод, междусистемната връзка Гърция-България, както и проектът за нов терминал за втечнен газ в гр. Александруполис. Българската страна разглежда възможността за участие в проекта за терминал за втечнен природен газ чрез придобиване на акции. В контекста на европейските цели за изграждане на взаимосвързан и единен енергиен пазар, страната ни работи по реализацията на концепцията за газоразпределителен център „Балкан“ на българска територия. Необходима предпоставка за осъществяване на хъба е изграждане на нужната инфраструктура, която да осигури движението на газовите потоци, съгласно подадени от ползвателите заявки. Като основни източници за захранване на газоразпределителния център българската страна разглежда руския природен газ, местен добив от България и Румъния, природен газ от Южния газов коридор, от САЩ, Катар, Алжир, Египет през съществуващи и нови терминали за втечнен природен газ. С цел осигуряване на конкурентен пазар в България и в региона, се предвижда и разработване на платформа за търговия на природен газ. Във връзка с променената среда по отношение на изграждащата се в региона енергийна инфраструктура Съветът по енергийна сигурност одобри актуализацията на стратегията. От стратегическо значение е запазване ключовата роля на България на газовата карта на Европа. С актуализиране на стратегията и предприемане на необходимите стъпки за изграждане на газова инфраструктура ще се гарантира сигурността и диверсификацията на доставките на природен газ, както за България, така и в региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Съветът по енергийна сигурност одобри актуализиране на Енергийната стратегия\t\t\t"}
{"url": "https://trud.bg/%d0%bb%d0%b5%d1%81%d1%82%d1%8a%d1%80-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%bb%d0%b5%d1%82%d0%b8-%d0%b4%d0%be-%d1%83%d0%b5%d0%bb%d1%81/", "text": "Играчите на „Лестър“ избраха да пътуват до Уелс за мача с „Кардиф“ с влак, а не със самолет. Причината е начинът, по който загина собственикът на клуба Вичай Сривадханапрабха в събота – катастрофа с хеликоптер. Отборът все пак е изразил готовност мачът от Висшата лига да се състои, въпреки че този със „Саутхямптън“ за купата на Лигата бе отложен. Синът на тайландския бизнесмен Аияват също е подкрепил идеята срещата да се играе и да бъде посветена на своя баща.  В същото време на сайта на „лисиците“ бе публикувана онлайн книга, в която всеки може да изкаже своите съболезнования за трагедията. Хиляди се възползваха от тази опция, докато пред стадиона продължават да се увеличава броя на цветята и артикулите с послания към Вичай.  От „Кардиф“ вече подкрепиха тима и признаха, че ще приемат всяко тяхно решение относно мачът в събота.  „Ние сме зад „Лестър“, играчите и феновете – обяви мениджърът на домакините Нийл Уорнък. – Ще подкрепим всяко тяхно решение. Това е много по-важно от един футболен мач. Мога да обещая, че нашите фенове ще бъдат великолепни в този ден. Сигурен съм, че много сълзи ще се пролеят. Ще бъде тежък следобед.“", "date": "2018.10.31", "title": " “Лестър“ отказа да лети до Уелс"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%b1%d0%b5%d0%bb%d0%b3%d0%b8%d1%8f-%d1%84%d0%b0%d0%b2%d0%be%d1%80%d0%b8%d1%82-%d0%b7%d0%b0-%d1%80%d0%b5%d0%b0%d0%bb/", "text": "Роберто Мартинес изненадващо се превърна във фаворит за нов треньор на „Реал“ (Мадрид) след уволнението на Хулен Лопетеги. Селекционерът на Белгия е приоритет пред ръководството на „белия балет“, след като играчите на тима се обявиха срещу Антонио Конте. Против италианеца се изказаха стражът Тибо Куртоа, който работи с наставника в „Челси“, а също и капитанът Серихио Рамос.  А евентуално назначение на Мартинес ще бъде повече от любопитно. 45-годишният специалист е работил в сравнително скромни отбори на клубно ниво. Преди да поеме Белгия той води все тимове от Англия – „Суонси“, „Уигън“ и „Евертън“. Голямото му предимство е, че е испанец. Освен това бившият футболист на „Сарагоса“ успя да изведе Белгия до третото място на Мондиал 2018.  А федерацията на „червените дяволи“ вече се изказа по темата: „Не коментираме договорите, които служителите имат с Белгия. Това е поверително. Но ако даден клуб иска да наеме г-н Мартинес, първо трябва да постигне споразумение с федерацията.“  Спекулации обаче има и по адрес на Маурисио Почетино, мениджър на „Тотнъм“. Английското издание „Сън“ разкри, че „Реал“ е готов да плати 85 млн. паунда за петгодишен договор на аржентинския специалист. Сумата е двойно по-голяма от тази, която в момента прибира 46-годишният наставник в Лондон.", "date": "2018.10.31", "title": " Треньорът на Белгия фаворит за „Реал“"}
{"url": "https://trud.bg/%d1%80%d0%b5%d0%bc%d0%be%d0%bd%d1%82-%d0%bf%d1%80%d0%b5%d0%be%d0%b1%d1%80%d0%b0%d0%b7%d0%b8-42-%d0%b3%d0%be%d0%b4%d0%b8%d1%88%d0%bd%d0%b0-%d0%b3%d0%b8%d0%bc%d0%bd%d0%b0%d0%b7%d0%b8%d1%8f/", "text": "Основен ремонт преобрази Професионалната гимназия по икономика „Д-р Иван Богоров“ /ПГИ/ във Варна. С 2,8 млн. лв. по ОП „Региони в растеж“ учебното заведение и гимназията по дървообработване „Николай Хайтов“ бяха реконструирани основно през последните месеци. Бъдещите икономисти вече разполагат с модерни спортни площадки и градинско оборудване в двора. Санирани са фасадите на сградата, подменени са дограмата и отоплителната инсталация, поставени са асансьор и рампа за деца със специални потребности. Осем кабинета са оборудвани с интерактивни дъски, видеопроектори и офис техника. От новите придобивки ще се възползват над 1500 ученици и 140 преподаватели от гимназията и ОУ „Антон Страшимиров“, което се помещава в същата сграда, обясни Янка Бакалова, директор на ПГИ.  Тя благодари на общината за реализацията на проекта, който е без аналог в 42-годишната история на училището и добави, че новата учебна среда гарантира повишен интерес към него. „Практиката, провеждана в близки до реалните работни места условия, дава възможност за по-добра реализация на пазара на труда“, добави Бакалова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Ремонт преобрази 42-годишна гимназия"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b0%d0%ba%d0%be-%d0%bd%d0%b0%d0%bf%d1%80%d0%b0%d0%b2%d0%b8%d0%bc-%d0%be%d0%bb%d0%b8%d0%bc%d0%bf%d0%b8%d0%b0%d0%b4%d0%b0/", "text": "Министър-председателят Бойко Борисов се надява България да получи домакинство на зимни олимпийски игри за младежи. Той е сигурен, че страната ни ще се представи отлично не само като организатор, но и на спортното поле.  Идеята за „малки“ игри в София бе предложена на премиера от президента на Международния олимпийски комитет Томас Бах по време на посещението му в България в момент, в който организираме едновременно три световни първенства в олимпийски спортове – по волейбол, гребане и художествена гимнастика. „Ако България се пребори за домакинство на зимни младежки олимпийски игри, ще постигне успехи“, заяви Борисов, който е обнадежден от доброто представяне на българските спортисти на летните младежки игри в Буенос Айрес. Там родните състезатели спечелиха общо 10 медала – 5 златни, 3 сребърни и 2 бронзови.  Министърът на младежта и спорта Красен Кралев представи на Борисов и правителството медалистите.  „Благодаря първо на треньорите, тъй като без тях нищо не става – добави премиерът. -Второ, на тези деца, които са пример за младото поколение. Чест е за нас, че ви има и с каквото можем, ще помагаме, за да се развивате и занапред. Особено ако се преборим за зимна младежка олимпиада, защото и в зимните спортове имаме добри млади атлети. Бъдете живи и здрави, слушайте треньорите, за да може да продължите с успехите. Именно такива като вас трябва да станат пример за всички останали – като има някой по-буен и агресивен, да отиде в залата по борба, по щанги, за да види, че не е лесно. Вие сте пример за младото поколение. Чест е за нас, че ви има. Може да ме наричате Чичо Бойко.“   Снимка ПЛАМЕН СТОИМЕНОВ", "date": "2018.10.31", "title": " Бойко Борисов: Ако направим олимпиада, ще се представим успешно (обзор)"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b2%d1%8a%d0%b7%d0%ba%d1%80%d1%8a%d1%81%d0%bd%d0%b0-%d0%bf%d1%80%d0%b8-%d0%bc%d0%b0%d0%b9%d1%81%d1%82%d0%be%d1%80%d0%b8%d1%82%d0%b5/", "text": "Григор Димитров се върна на победния път след два поредни загуби. Българинът показа класа на турнира от сериите „Мастърс“ в Париж, който е последната му изява за годината. Родният тенис ас надигра със 7:6 (10), 6:4 Роберто Баутиста Агут (Испания) в драматичен мач, продължил 1:36 часа. Димитров впечатли с мощна и разнообразна игра, като бе преоткрил резултатния си сервис. В първата част не се стигна до пробив, а в тайбрека българинът пропусна три поредни сетбола. Това обаче не се отрази на психиката му и след като на свой ред неутрализира шансовете на съперника, успя да измъкне сета с впечатляващо търпение в разиграванията. Два пробива дадоха аванс от 4:1 за Григор във втория сет, но той отново не успя да си свърши работата от първия път. Две непредизвикани грешки за малко да обърнат мача. Баутиста Агут изравни за 4:4, но на свой ред се огъна в решаващия момент. Димитров се възползва от грешките му, за да поведе с третия си пробив в сета, а малко по-късно затвори мача с мощни подавания. В следващия кръг Григор ще се изправи срещу 7-ия в света Марин Чилич (Хърватия), който ден по-рано премина с 6:3, 6:4 пред Филип Колшрабер (Германия). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Григор възкръсна при майсторите\t\t\t"}
{"url": "https://trud.bg/%d0%b0%d0%b4%d1%80%d0%b8%d0%b0%d0%bd-%d0%b2%d0%b5%d1%87%d0%b5-%e2%84%964-%d0%b2-%d1%81%d0%b2%d0%b5%d1%82%d0%b0-%d0%bf%d1%80%d0%b8-%d1%8e%d0%bd%d0%be%d1%88%d0%b8%d1%82%d0%b5/", "text": "Талантливият наш тенисист Адриан Андреев се изкачи до 4-то място в световната ранглиста при юношите. Миналата седмица той спечели бронз на финалния „Мастърс“ в Чънду (Китай). Преди него са лидерът Чун Цън (Китайско Тайпе), следван от олимпийския шампион Юго Гастон (Франция) и Себатисан Баес (Аржентина). Българинът обаче има вероятност да започне новия сезон като втори в света, тъй като последните двама навършват 18 години и ще бъдат извадени от класацията.  До края на 2018-а Андреев ще играе на турнирите „Еди Хърн“ и „Ориндж боул“в САЩ.  Талантът бележи най-силния си сезон до момента – спечели сребро в турнира на двойки на младежките игри в Буенос Айрес и стана шампион при юношите на Ю Ес Оупън, отново при дуетите.", "date": "2018.10.31", "title": " Адриан вече №4 в света при юношите"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d0%be%d1%81%d0%b2%d0%be%d0%b1%d0%be%d0%b4%d0%b8-%d1%82%d0%b0%d1%82%d1%8f%d0%bd%d0%b0-%d0%ba%d0%b0%d0%bb%d0%ba/", "text": "Досегашният директор на Центъра за развитие на човешките ресурси /ЦРЧР/ Татяна Калканова днес беше освободена от длъжност и съм назначил за изпълняващ длъжността директор на ЦРЧР Димка Михайлова, която е служител от центъра. Това съобщи днес на пресконференция министърът на образованието и науката Красимир Вълчев. Вчера Татяна Калканова обяви на брифинг, че  , за да „изчисти името си“, след като в  . Министър Вълчев каза днес, че за Димка Михайлова също е имало сигнал, който е бил проверен. „Този сигнал не се потвърди – че не е отчела средства, точно във връзка с някои от констатираните нарушения вътре в центъра и имаме съмнения, че сигналът е целенасочено подаден срещу нея“, заяви министър Вълчев. Той добави, че този сигнал е бил анонимен. ЦРЧР е едно от двете звена към МОН, заедно с Фонда за научни изследвания, което е най-одитирано и най-проверявано. И това е нормално, защото това са двете звена към МОН, които се разпореждат с най-много средства и осъществяват конкурсно-проектно финансиране, обясни министър Вълчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.31", "title": " Красимир Вълчев освободи Татяна Калканова от поста директор на Центъра за развитие на човешките ресурси"}
{"url": "https://trud.bg/%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-%d0%be%d1%82%d1%81%d1%82%d1%80%d0%b0%d0%bd%d0%b8-%d0%bb%d0%be%d0%ba%d0%be%d0%bc%d0%be%d1%82%d0%b8%d0%b2-%d1%81%d1%84-%d0%b2-%d1%82/", "text": "В трилър с пет гола елитният „Септември“ отстрани втородивизионния „Локомотив“ (София) с 3:2 и се класира на 1/4-финалите в турнира за Купата на България. Две дузпи белязаха драматичния развой на мача. Още във втората минута Даниел Васев вкара за домакините. След почивката символичните гости направиха обрат. Мирослав Будинов вкара от дузпа, отсъдена за фаул срещу Ишмаел Байду. Малко след това „Септември“ получи правото да стреля за втори път от бялата точка. Този път за нарушение срещу Будинов. Капитанът Борис Галчев вкара за 2:1. „Локо“ не се предаде и възстанови равенството чрез Марио Петков. Драмата на стадиона в столичния квартал „Надежда“ дойде в заключителните минути. Централният защитник Стилиян Николов вкара с глава за 3:2 и по този начин класира тима си в следващия кръг на надпреварата.", "date": "2018.10.31", "title": " „Септември“ отстрани „Локомотив“ (Сф) в трилър с пет гола"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%81%d1%82%d1%80%d0%b0%d1%82%d0%b5%d0%b3%d0%b8%d1%87%d0%b5%d1%81%d0%ba%d0%be%d1%82%d0%be-%d0%bf/", "text": "Задълбочаването на двустранното сътрудничество между България и Азербайджан в областта на енергетиката и взаимната търговия обсъдиха на среща на „Дондуков“ 2 президентът Румен Радев и министърът на външните работи на Република Азербайджан Елмар Мамадяров. Двамата подчертаха, че стратегическото партньорство между България и Азербайджан е основа за много по-активно взаимодействие между двете държави в сфери от взаимен интерес. Румен Радев открои положителния резултат от откриването на директната самолетна линия София-Баку, която беше договорена по време на официалното посещение на българския държавен глава в Азербайджан през октомври миналата година. Благодарение на пряката линия през първите 7 месеца на 2018 г. туристическите посещения от Азербайджан са се увеличили с близо 65 процента спрямо същия период на 2017 г. Директната връзка носи икономически ползи и насърчава двустранното сътрудничество, беше подчертано по време на разговора. Като продължение на договореностите от посещението на президента Радев в Азербайджан, бяха обсъдени перспективите за доставки на природен газ за България. Румен Радев посочи, че за България Азербайджан е важен фактор за успешното изпълнение на Южния газов коридор, който ще допринесе за диверсификацията на доставките на енергийни ресурси не само за България, но и за целия регион. На срещата беше обсъдена и възможността азерски компании да участват в газификация на домакинства у нас. Интересът на местния бизнес в тази насока беше заявен и по време на официалното посещение на Румен Радев в Баку. Елмар Мамадяров увери, че Азербайджан има готовност на експертно ниво да участва в газификацията на домакинствата у нас. България и Азербайджан споделят стратегическо партньорство и приятелство и трябва да се възползват от геополитическото си разположение, като участват активно в реализацията на мащабните инфраструктурни проекти между Европа и Азия, заяви президентът Румен Радев. Двамата бяха единодушни, че е необходимо двете държави да пренесат активния политически диалог на полето на икономиката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Президентът Радев: Стратегическото партньорство между България и Азербайджан е основа за много по-активно сътрудничество в икономиката и енергетиката"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bd%d0%b0%d1%80%d0%b5%d0%b4%d0%b8-%d0%b4%d0%b0-%d0%b7%d0%b0%d1%82%d0%b2%d0%be%d1%80%d1%8f%d1%82-%d0%bf%d1%80%d0%b5/", "text": "Окръжна прокуратура – Бургас е наредила на екоинспекцията в морския град да затвори пречиствателна станция, намираща се в района на Ваканционно селище Елените. Собственик на селището е издирвания бизнесмен Ветко Арабаджиев. Във вторник стана ясно, че операторът на станцията няма разрешително, но въпреки това я ползва и е натрупал дългове в размер на 7 милиона лева от 2012-та година насам. Прокурата е дала срок на екоинспекцията до 5-ти ноември да докладва да дежурния магистрат дали е изпълнено разпореждането за за затваряне. „Действията на Прокуратурата са продиктувани съобразно чл.158, т.3 и т.4 от ЗООС (възникване на непосредствена опасност за увреждане на околната среда или увреждане на здравето или имуществото на хората; предотвратяване или преустановяване на административни нарушения, свързани с опазване на околната среда, както и предотвратяване и/или отстраняване на вредните последици от тези нарушения) и чл.60 и следващите от АПК“, се казва в нарочно съобщение до медиите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.31", "title": " Прокуратурата нареди да затворят пречиствателната станция на „Елените“"}
{"url": "https://trud.bg/%d0%bc%d0%b0%d0%b5%d1%81%d1%82%d1%80%d0%be-%d0%b9%d0%be%d1%80%d0%b4%d0%b0%d0%bd-%d0%ba%d0%b0%d0%bc%d0%b4%d0%b6%d0%b0%d0%bb%d0%be%d0%b2-%d1%89%d0%b5-%d0%b4%d0%b8%d1%80%d0%b8%d0%b6%d0%b8%d1%80%d0%b0/", "text": "След изключителния успех във Виена, Йордан Камджалов и GENESIS ORCHESTRA ще представят на 8 ноември пред българската публика премиера на „Празници и ритуали“ на Васил Казанджиев. В програмата ще звучат още Ференц Лист – концерт за пиано и струнен оркестър „Malédiction“, и Дмитрий Шостакович – Камерна симфония оп.110 а. Солист ще бъде пианистката Ивайла Кирова. Концертът е с дата 8 ноември 2018 в зала „България“ от 19 часа. Традиционните Предконцертни диалози с маестрото ще бъдат на 4 ноември от 19,30 часа в Софийската градска художествена галерия. Този път в дискусията ще се включи и първият учител по дирижиране на Йордан Камджалов акад. Васил Казанджиев. На него се посвещават както концертът в София, така и предстоящата премиера в Мюнхен на Германия, където ще представят отново, както българската изпълнителска, така и българската композиторска школа. Кои са участниците? Йордан Камджалов Младият маестро е учил дирижиране в НМА „Проф. Панчо Владигеров” – София и в Музикална академия „Ханс Айслер”, Берлин. Специализирал в майсторски класове на диригенти от световна величина и има впечатляващи изяви на три континента. Лауреат е на редица международни конкурси за диригенти. През октомври 2017 г. Йордан Камджалов е удостоен с най-престижната награда за класическа музика в Германия Echo Klassik заедно с клавирното дуо Аглика Генова и Любен Димитров в категория „Запис на концерти от 20/21 век“. През 2011 е избран с пълен консенсус за Генерален музикален директор и главен диригент на Хайделберг, а от 2018 година е Музикален директор и главен диригент на Хърватската Национална опера и филхармония в Риека –Европейска столица на културата 2020. Определян като „истинско откритие” и „диригент с магическо въздействие“, Йордан Камджалов заема поста на главен диригент и артистичен директор на създадената от него Концептуалната Културна Платформа представена от Международния български Genesis Orchestra и съставите на Музикална лаборатория за Човека. Ивайла Кирова Пианистката Ивайла Кирова е определяна от световната критика като брилянтен изпълнител с изключително динамичен стил и техническо майсторство. Тя е едно от ярките имена на съвременната музикална сцена. Родена е в България, завършва с отличие Музикалната академия в София. Специализира при Герхард Опитц във Висшето училище за музика и театър в Мюнхен, където от 1999 е доцент по пиано. Пианист-виртуоз от най-висока класа, тя концертира и преподава на студенти от целия свят. Талантът й е оценен от много бележити музиканти, особено от знаменития Алексис Вайсенберг. Има издадени 4 компактдиска в Европа и Америка. Нейнията последен диск с българска музика е избран за „ Recording of the Year 2016“ от Musicweb International. Инициатор е за създаването на Дружеството за популяризиране на българската музика в Германия и артистичен директор на концертния цикъл „Български музикални вечери в Мюнхен“. До сега Ивайла е осъществила близо 20 премиери в Германия на творби от български композитори. GENESIS ORCHESTRA Център на Концептуалната Културна Платформа на фондация „Йордан Камджалов“. Форматът обединява доказани български изпълнители от страната, Европа и света. Водени от своя професионализъм, опит и страст към изкуството, те се обединяват, за да дадат нови измерения и импулси за развитие на културното пространство. Като водещи музиканти в престижни културни центрове по света, те са не само културни донори, но и забележителни посланици на България в чужбина.", "date": "2018.10.31", "title": " Маестро Йордан Камджалов ще дирижира пред българска публика"}
{"url": "https://trud.bg/%d0%b2%d0%b8%d0%b6%d1%82%d0%b5-17-%d0%b3%d0%be%d0%b4%d0%b8%d1%88%d0%bd%d0%b8%d1%8f-%d1%83%d1%87%d0%b5%d0%bd%d0%b8%d0%ba-%d0%b2%d0%b7%d1%80%d0%b8%d0%b2%d0%b8%d0%bb-%d1%81%d0%b5-%d0%b2-%d1%81%d1%80/", "text": "Руските служби разкриха самоличността на човека, който се  в Архангелск. Той е 17-годишен местен жител, който е бил студент в политехническия университет в града. При експлозията са били ранени трима служители на управлението. Властите  . Изяснява се дали младежът е участвал в терористична групировка. Говорителят на Следствения комитет Светлана Петренко заяви пред ТАСС, че се извършват обиски на адреса на атентатора, разпитват се негови близки и приятели. Междувременно полицията публикува снимка на предполагаемия извършител в лобито на Федерална служба за сигурност. На снимката се вижда как той влиза, държейки раница в ръце. Според руските медии в профила си в младежът се определя като анархист, недоволен от руските службите за сигурност, защото изфабрикували случаи и мъчели хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Вижте 17-годишния ученик, взривил се в срадата на руската ФСБ"}
{"url": "https://trud.bg/%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%bd%d0%b0%d1%82%d0%b8%d1%81%d0%ba%d0%b0%d0%bb%d0%b0-%d0%b7%d0%b0-%d0%b4%d0%b0%d1%80%d0%b5%d0%bd%d0%b8%d1%8f/", "text": "Инвеститори и строителни предприемачи дадоха показания пред спецсъда по делото срещу отстранената кметица на “Младост” Десислава Иванчева, заместничката й Биляна Петрова и посредника в корупционната схема Петко Дюлгеров. Те разказаха, че Иванчева искала да правят дарения и да изграждат детски и спортни площадки, за да им придвижи преписките. Бойко Дерменджиев обясни, че имал няколко срещи с нея. “Бях инвестирал 12 000 лв., а преписката ми не беше придвижена. Това стана едва след ареста на Иванчева”, разказа инвеститорът. Той обясни, че е започнал строеж, а на запис от охранителни камери се виждало как Иванчева и Биляна Петрова влизат в имота му с личния автомобил на Петрова през нощта. Пред охранителите казали, че са кметицата и заместничката й и можело да правят каквото поискат. “Уговорихме среща, за да обсъдим дарението, а в общината беше извикала свидетели и ми връчи заповед за спиране на строежа”, каза Дерменджиев.", "date": "2018.10.31", "title": " Иванчева натискала за дарения"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b5%d0%b4-%d0%bc%d0%b8%d0%b0-%d1%81%d1%82%d0%b8%d1%81%d0%ba%d0%b0%d0%bc%d0%b5-%d0%bf%d0%b0%d0%bb%d1%86%d0%b8-%d0%b8-%d0%bf%d0%be%d0%b6%d0%b5/", "text": "Договорите с България и Гърция отвориха голяма перспектива за Македония. Това заявява премиерът Бойко Борисов пред Македонската информационна агенция ( ) в Атина, където беше вчера. „Що се отнася до България и Македония – Договорът за добросъседство, въпреки доста силните атаки срещу него, ние показахме воля и го подписахме“, посочва Борисов и допълва, че именно споразумението между София и Скопие е дало насока на перспективата пред Македония. „Така че, онова което е зависело от България, като добър съсед, най-близката страна за вас, сме го направили. Стискаме палци и пожелаваме успех. Всяка друга намеса не е правилна, дори и да изразя мнението си“, подчертава Бойко Борисов. В разговора с кореспондента на МИА в гръцката столица българският премиер подчертава важността на инфраструктурните връзки между държавите в региона. „Тук няма политика, това означава свързаност, това означава успех, бизнес, туризъм – културен, религиозен и всякакъв“, посочва Борисов. „Работим със Световната банка, с Европейската банка за възстановяване и развитие, Европейската инвестиционна банка и според мен проектът „София-Скопие-Тирана“ трябва да започне да се реализира незабавно“, допълва той.  ", "date": "2018.10.31", "title": " Борисов пред МИА: Стискаме палци и пожелаваме успех на Македония\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d0%b1%d0%bc%d0%b8%d1%81%d0%bb%d1%8f-%d0%b4%d0%b0-%d1%81%d1%82%d0%b0%d0%bd%d0%b5-%d0%b0%d0%ba%d1%86%d0%b8%d0%be%d0%bd%d0%b5%d1%80-%d0%b2-%d0%bf/", "text": "Българската страна разглежда възможността да участва като акционер в реализацията на проекта за изграждане на терминал за втечнен природен газ до Александруполис. По този начин ще осигурим доставки на природен газ за България от различни източници, включително и от Съединените американски щати. Този проект е в пълна синергия с газовата връзка Гърция-България и тяхното изграждане ще допринесе в значителна степен за осигуряване на енергийната сигурност за България и региона. Това каза енергийният министър Теменужка Петкова по време на среща с американския посланик Ерик Рубин днес, съобщиха от Министерството на енергетиката. По думите й до края на 2018 г. се очаква страната ни да финализира участието си е проекта за LNG терминал до Александруполис. По отношение на интерконектора с Гърция, Петкова поясни, че всички тръжни процедури са в ход и през втората половина на 2020 г. газовата връзка ще бъде въведена в търговска експлоатация. По време на срещата бе дискутирана и темата с работата на двете американски топлоелектрически централи у нас – „Ей И Ес Гълъбово“ и „Контур Глобал“. „Двете централи са базова мощност за българската енергетика. Уверена съм, че благодарение на конструктивния диалог, който водим с колегите, ще намерим приемливо и за двете страни решение, що се отнася до дългосрочните договори“, отбеляза министър Петкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.31", "title": " България обмисля да стане акционер в проект за доставка на газ от САЩ, обяви Теменужка Петкова"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%bf%d1%8f%d1%85%d0%b0-%d0%b8%d0%b3%d1%80%d0%b0%d1%85%d0%b0-%d0%b8-%d0%bf%d0%bb%d0%b0%d0%ba%d0%b0%d1%85%d0%b0-%d1%81-%d0%bf%d0%b5%d1%81%d0%bd%d0%b8%d1%82%d0%b5/", "text": "Изпълнителката получи престижната награда „Кристална лира” Легендата на българския фолклор Гуна Иванова направи грандиозно шоу по време на юбилейния си концерт във вторник. Хиляди зрители, изпълнили Зала 1 на НДК, извиха кръшни хора и танцуваха по време на изпълненията на обичаната певица, която отбеляза 50 години на професионална сцена и 70-годишен юбилей. Надсловът на концерта й – “Българийо, майчице свята”, зареди с много емоция и настроение препълнената зала, а зрителите дълго време не пускаха любимата изпълнителка да си тръгне. Всички настръхнаха, когато Гуна изпя песен, посветена на първата си учителка Вяра Начева. Самата тя се появи на сцената и бе отрупана с любов и цветя от ученичката си. Много емоция имаше по време на изпълнените от Гуна песни “Самуил”, “Заплакала е Стара планина”, “Българийо, ти наша майко свята”, а “Отдавна ли си, момне ле”, която се смята, че е любимата песен на Васил Левски, буквално взриви залата. Десетки бършеха сълзите си и аплодираха Гуна. Освен най-популярните песни на Гуна Иванова, на концерта прозвучаха и изпълнения на емблематичния Райко Кирилов, на внучките на изпълнителката – Ива и Велислава Костадинови, формация “Армейска песен”, Даниел Спасов и Милен Иванов, вокално трио „Евридика”, инструменталистите Сашко Велков, Джемби и Валери Димчев. Танцова формация от Свищов допълваше и украсяваше изпълненията на Гуна. В края на спектакъла Станислав Почекански връчи на любимата певица изключително престижната награда „Кристална лира”.", "date": "2018.10.31", "title": " Хиляди пяха, играха и плакаха с песните на Гуна (СНИМКИ)\t\t\t"}
{"url": "https://trud.bg/%d0%b5%d1%82%d0%be-%d0%ba%d0%b0%d0%ba-%d0%bf%d1%80%d0%be%d0%bc%d0%b5%d0%bd%d1%8f%d1%82-%d0%b3%d1%80%d0%b0%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d1%81%d0%b8%d0%bd%d1%8f/", "text": "От 1 ноември се променят границите на „Синя“ и „Зелена“ зона на паркиране, съобщиха от Столична община.  – оградена от булевардите – „Христо Ботев“, бул. „Тодор Александров“, бул. „Княз Ал. Дондуков“, бул. „Васил Левски“, бул. „Ген. М. Д. Скобелев“. По граничните булеварди посочващи обхвата на зоната, действа режим на почасово платено паркиране „Синя зона“.  – зоната извън описаните граници на „СИНЯ ЗОНА“, оградена от булевардите и улиците – бул. „Княгиня Мария Луиза“, ул. „Белоградчик“, ул. „Веслец“, ул. „Клокотница“, ул. „Будапеща“, ул. „Козлодуй“, ул. „Константин Стоилов“, бул. „Ген. Данаил Николаев“, бул. „Ситняково“, бул. „Михай Еминеску“, бул. „Цариградско шосе“, бул. „Евлоги и Христо Георгиеви“, бул. „Драган Цанков“‘, ул. „Митрополит Кирил Видински“, ул. „Йосиф Петров“, пл. „Велчова завера“, ул. „Стоян Михайловски“, бул. „Пейо Яворов“, бул. „Никола Й. Вапцаров“, ул. „Атанас Луков“, ул. „Люба Величкова“, ул. „Сребърна“, ул. „Хенрих Ибсен“, ул. „Козяк“, ул. „Св. Осий Кордобски“, ул. „Св. Атанасий Велики“, ул. „Козяк“, ул. „Света Троица“, ул. „Никола Образописов“, ул. „Епископ Протоген“, граница на „Южен Парк“, бул. „Арсеналски“, бул. „Черни връх“, бул. „България“, бул. „Пенчо Славейков“, бул. „Витоша“/ до ул. „Бяла черква“ и обратно до бул. „България“/, бул. „България“, бул. „Академик Иван Е. Гешов“, ул. „Хан Пресиян“, ул. „Здраве“, бул. „Пенчо Славейков“, ул. „Св. Георги Софийски“, бул. „Академик Иван Е. Гешов“, бул. „Ген. Едуард И. Тотлебен“, ул. „Йоаким Кърчовски“, ул. „Камен Андреев“, ул. „Охридско езеро“, ул. „Гюешево“, бул. „Инж. Иван Иванов“, бул. „Ал. Стамболийски“, ул. Димитър Петков“ /до ул. „Д-р Калинков“ и обратно/, бул. „Ал. Стамболийски“, бул. „Константин Величков“, бул. „Сливница“, ул. „Опълченска“. По граничните булеварди посочващи обхвата на зоната, действа режим на почасово платено паркиране „Зелена зона“. Удостоверяването на заплащането за почасово платено паркиране се извършва чрез хартиени талони за паркиране, талони издадени от електронно устройство за самотаксуване тип „паркомат“ – защитени с холограмен знак и кратки текстови телефонни съобщения (SMS), на номера указани за съответната зона на указателните табели. Паркирането в зоните за почасово платено паркиране се извършва чрез самотаксуване.  Начините за заплащане в зоните за почасово платено паркиране са:  със „скреч“ покритие. Водачът на пътно превозно средство /ППС/ трябва да разполага с предварително закупени талони за почасово платено паркиране със „скреч“ покритие и да извърши заплащане за паркирането ВЕДНАГА, след заемане от ППС на мястото за паркиране, преди водачът да е напуснал автомобила, като отбележи началото на паркиране чрез изтриване на „скреч“ покритието от полетата на зона, в която е паркирано пътното превозно средство, на годината, месеца, деня, часа и минутите така, че да се виждат ясно съответните бели цифри отдолу.  (SMS). Водачът на ППС извършва заплащане за паркирането, чрез кратко текстово телефонно съобщение (SMS), съдържащо точния регистрационен номер на ППС, в пълно съответствие със свидетелството му за регистрация, на номера указан за съответната зона на указателните табели, ВЕДНАГА след заемане от ППС на мястото за паркиране, преди водачът да е напуснал автомобила и след като е получил потвърждение за приетото заплащане за паркиране; . Водачът на ППС извършва заплащане с талон, издаден от електронно устройство за самотаксуване тип „паркомат“, за съответната зона за почасово платено паркиране, намиращ се в близост, ВЕДНАГА след заемане от ППС на мястото за паркиране. Максимално разрешеното време за паркиране в различните зони за почасово платено паркиране е както следва: – За „синя зона“   – в работни дни в часовия интервал от 08.30 ч. до 19.30 ч. и в събота – в часовия интервал от 08.30ч. до 18.00ч., максимално допустимото време за паркиране е 2/два/ часа;   – За „зелена зона“  – в работни дни в часовия интервал от 08.30 ч. до 19.30 ч., максимално допустимото време за паркиране е 4/четири/ часа. Общата продължителност на еднократно паркиране, заплатено чрез талони за почасово платено паркиране, чрез талон издаден от електронно устройство за самотаксуване тип „паркомат“ и SMS за паркиране, не може да бъде по-голяма от указаната на пътния знак за указване на режима на паркиране в съответната зона. Синя зона – подзони  Подзона 1. Бул. „Христо Ботев“, бул. „Тодор Александров“, бул. „Цар Освободител“, ул. „Княз Александър I Батенберг“, ул. „Алабин“.  Подзона 2. Бул. „Христо Ботев“, ул. „Алабин“, бул. „Витоша“, бул. „Ген. М. Д. Скобелев“.  Подзона 3. Бул. „Витоша“, ул. „Алабин“, ул. „Граф Игнатиев“, бул. „Васил Левски“, бул. „Ген. М. Д. Скобелев“.  Подзона 4. Ул. „Граф Игнатиев“, ул. „Алабин“, ул. „Княз Александър I“, бул. „Цар Освободител“, бул. „Васил Левски“.  Подзона 5. Бул. „Княз Александър Дондуков“, бул. „Васил Левски“, бул. „Цар Освободител“. Зелена зона – подзони  Подзона 6. Бул. „Христо Ботев“, бул. „Сливница“, бул. „Княгиня Мария Луиза“, бул. „Тодор Александров“.  Подзона 7. Ул. „Опълченска“, бул. „Сливница“, бул. „Христо Ботев“, бул. „Тодор Александров“.  Подзона 8. Бул. „Ген. М. Д. Скобелев“, бул. „Тодор Александров“, бул. „Христо Ботев“.  Подзона 9. Бул. „Ген. Едуард И. Тотлебен“, бул. „Ген. М. Д. Скобелев“, бул. „Прага“, бул. „Пенчо Славейков“.  Подзона 10. Бул. „Прага“, бул. „Ген. М. Д. Скобелев“, ул. „Проф. Фритьоф Нансен“, бул. „България“, бул. „Пенчо Славейков“.  Подзона 11. Бул. „Васил Левски“, бул. „Цар Освободител“, бул. „Евлоги и Христо Георгиеви“, ул. „Проф. Фритьоф Нансен“.  Подзона 12. Бул. „Васил Левски“, бул. „Янко Сакъзов“, бул. „Евлоги и Христо Георгиеви“, бул. „Цар Освободител“.  Подзона 13. Бул. „Васил Левски“, бул. „Княз Александър Дондуков“, бул. „Ген. Данаил Николаев“, ул. „Проф. Милко Бичев“, бул. „Евлоги и Христо Георгиеви“, бул. „Янко Сакъзов“.  Подзона 14. Бул. „Васил Левски“, бул. „Ген. Данаил Николаев“, бул. „Княз Александър Дондуков“.  Подзона 15. Бул. „Сливница“, бул. „Васил Левски“, бул. „Княз Александър Дондуков“, ул. „Георги С. Раковски“.  Подзона 16. Бул. „Княгиня Мария Луиза“, бул. „Сливница“, ул. „Георги С. Раковски“, бул. „Княз Александър Дондуков“.  Подзона 17. Бул. „Княгиня Мария Луиза“, ул. „Белоградчик“, ул. „Веслец“, ул. „Клокотница“, ул. „Козлодуй“, ул. „Константин Стоилов“, бул. „Сливница“.  Подзона 18. Бул. „Христо Ботев“, бул. „Княгиня Мария Луиза“- локално платно пред Централна гара, бул. „Сливница“.  Подзона 19. Ул. „Опълченска“, бул. „Княгиня Мария Луиза“, бул. „Христо Ботев“, бул. „Сливница“.  Подзона 20. ул. „Здраве“, ул. „Хан Пресиян“, бул. „Академик Иван Е. Гешов“, бул. „България“, бул. „Витоша“ /до ул. „Бяла черква“ и обратно до бул. „Пенчо Славейков“/, бул. „Пенчо Славейков“  Подзона 21. Бул. „Черни връх“, бул. „Джеймс Баучър“, ул. „Света Троица“, ул.“Никола Образописов“, ул.“Епископ Протоген“, граница на Южен парк, ул. „Богатица“, ул. „Славище“, бул. „Арсеналски“.  Подзона 22. Бул. „Джеймс Баучър“, бул. „Свети Наум“, бул. „Черни връх“.  Подзона 23. Бул. „Евлоги и Христо Георгиеви“, бул. „Черни връх“, бул. „Свети Наум“, ул. „Милин камък“.  Подзона 24. Бул. „Евлоги и Христо Георгиеви“, ул. „Милин камък“, бул. „Св. Наум“, ул. „Йосиф Петров“, ул. „Митрополит Кирил Видински“, бул. „Драган Цанков“.  Подзона 25. Бул. „Евлоги и Христо Георгиеви“, бул. „Цариградско шосе“, бул. „Михай Еминеску“, ул. „Хан Омуртаг“, ул. „Мизия“,  Подзона 26. Бул. „Джеймс Баучър“, бул. „Черни връх“, ул. „Хенрик Ибсен“, ул. „Козяк“, ул. „Осий Кордобски“, ул. „Св. Атанасий Велики“, ул. „Козяк“.  Подзона 27. Бул. „Джеймс Баучър“, пл. „Велчова завера“, бул. „Стоян Михайловски“, бул. „П. К. Яворов“, бул. „Никола Й. Вапцаров“, ул. „Плачковица“.  Подзона 28. Бул. „Джеймс Баучър“, ул. „Плачковица“, бул. „Никола Й. Вапцаров“, бул. „Черни връх“.  Подзона 29. Бул. „Никола Й. Вапцаров“, ул. „Атанас Дуков“, ул. „Люба Величкова“, ул. „Сребърна“, бул. „Черни връх“.  Подзона 30. Бул. „Пенчо Славейков“, ул. „Св. Георги Софийски“, бул. „Академик Иван Е. Гешов“, бул. „Ген. Едуард И. Тотлебен“.  Подзона 31. Бул. „Ген. Едуард И. Тотлебен“, ул. „Йоаким Кърчовски“, ул „Добруджански край“, бул. „Ген. М. Д. Скобелев“.  Подзона 32. Бул. „Ал. Стамболийски“, бул. „Ген. М. Д. Скобелев“, ул. „Добруджански край“, ул. „Камен Андреев“, ул. „Охридско езеро“, ул. „Гюешево“.  Подзона 33. Бул. „Ал. Стамболийски“, бул. „Инж. Иван Иванов“, бул. „Сливница“, ул. „Опълченска“.  Подзона 34. Бул. „Инж. Иван Иванов“, бул. „Ал. Стамболийски“, ул. „Димитър Петков“ /до ул. „Д-р Калинков“ и обратно/, бул. „Ал. Стамболийски“, бул. „Константин Величков“, бул. „Сливница“.  Подзона 35. Бул. „Евл. и Хр. Георгиеви“, ул. „Проф. Милко Бичев“, бул. „Ген. Данаил Николаев“, бул. „Ситняково“, ул. „Черковна“, ул. „Султан Тепе“. В четвъртък и петък (1 и 2 ноември 2018 г.) няма да се извършва контрол на паркирането в новите присъединени части на „зелена зона“ в кварталите Горен Лозенец, Оборище, Възраждане и Красно село. Причината е, получени много нови онлайн заявления за стикери, които се обработ. Гражданите не бива да се притесняват, че ще бъдат санкционирани преди да получат стикерите си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Ето как променят границите на „Синя“ и „Зелена“ зона в София от утре"}
{"url": "https://trud.bg/%d1%82%d0%b0%d1%82%d1%8f%d0%bd%d0%b0-%d0%ba%d1%83%d1%88%d0%b5%d0%b2%d0%b0-%d0%b8-%d0%b4%d0%b0%d0%bd%d0%b8%d0%b5%d0%bb%d0%b0-%d0%ba%d0%b5%d0%bd%d0%b0%d1%80%d0%b5%d0%b2%d0%b0-%d1%81%d0%b0-%d0%bd%d0%be/", "text": "Библиотекарят в НЧ „Развитие – 1884“ в Поликраище Татяна Кушева и учителят по биология и здравно образование в СУ „Вичо Грънчаров“ Даниела Кенарева са тазгодишните носители на приза „Будител на Община Горна Оряховица“. Отличията се присъждат за високи художествени и творчески постижения в духовния живот и сферата на образованието и науката, културата и изкуството. Наградите бяха връчени от кмета инж. Добромир Добрев на официална церемония в Община Горна Оряховица. На церемонията присъстваха още заместник-кметът Йорданка Кушева, директорът на Дирекция „Образование, култура, младежки дейности и спорт, социални дейности и здравеопазване, международни връзки“ Румяна Матеева, общинските съветници Димитър Николов и Иван Момъков, директорът на СУ „Вичо Грънчаров“ Нели Атанасова и ученици. Татяна Кушева получи отличието в направлението „култура и изкуство“. Целият й съзнателен живот е свързан с читалищната библиотека в Поликраище. Още като дете е сред най-ревностните посетители, което я подтиква да продължи обучението си в тази сфера. На работа в НЧ „Развитие – 1884“ в Поликраище постъпва на 29 октомври 1976 г. и до момента е негов библиотекар. В продължение на 3-4 г. Татяна Кушева издирва и събира материали за 125-тата годишнина на читалището и издава книгата „Път през годините“. От 2012 г. насам подготвя годишен бюлетин. Отдадеността й на работата е сочена за пример за любов към българщината. По нейна инициатива в читалището е създаден кът с предмети от бита от миналия век, който постоянно се обогатява, пак по идея на Татяна Кушева се провеждат срещите „Читалището – наша съдба“, посветени на годишнините на бивши и настоящи самодейци. Тя е в основата и на тематични рецитали, изложби, викторини, четения и посещения на децата на Поликраище в библиотеката. От 2011 г. библиотеката на НЧ „Развитие 1884“ е част от Фондация „Глобални библиотеки – Бил и Мелинда Гейтс“, от която получава 3 компютъра, мултимедия и мултифункционално устройство. Техниката е особено ценна за работата на Татяна Кушева най-вече с децата. Тази година пък библиотеката в Поликраище се нареди сред одобрените за финансиране по програмата „Помощ за книгата“ на Министерството на културата. Освен всичко, Татяна Кушева е и активен самодеец – тя е част от Женския народен хор в Поликраище, има изяви и на театралната сцена. Но основен мотив да бъде обявена за Будител на Горна Оряховица за 2018 г. е дейността на Татяна Кушева, с която провокира интереса на децата към познанието и възпитанието им в ценности като родолюбие, съхраняване на традициите и обичаите на родния край, уважение към българското. Семейни причини попречиха на Татяна Кушева лично да получи наградата си. От нейно име я взе секретарят на Кметство Поликраище Милена Попова. В типично нейн стил, Татяна Кушева изрази своята признателност и благодарност чрез стихотворение, написано в навечерието на празника на Будителите. Стихотворението прочете заместник-кметът Йорданка Кушева. „Орисници добри са ме орисали в читалищния огън да горя! И ако можех и след сто живота, пак теб, читалище, ще избера! Съдба, на теб с поклон, благодаря! За мен е чест, огромна радост, удоволствие и задължение да продължавам достойно по пътя си, който ми е отредил съдбата!“, са част от думите на благодарност, които присъстващите на церемонията чуха от името на Татяна Кушева. Даниела Кенарева, която бе отличена в направление „Образование и наука“, преподава биология и здравно образование в СУ „Вичо Грънчаров“ вече 22 г. От 2015 г. насам е ръководител на БМЧК за училището и град Горна Оряховица. През целия си професионален път учителката провокира интереса на учениците към предмета биология с различни методи, съдейства на децата да развиват творческия си потенциал. Във времето назад под нейно ръководство учениците са печелили редица конкурси и състезания. Даниела Кенарева създава стимулираща среда и предизвикателни възможности за развитие на индивидуалността и развитието на личния потенциал на учениците чрез извънкласна дейност. През 2017 г. печели конкурс на Българския дарителски форум по програмата „Научи се да даряваш“, одобрена от МОН. Даниела Кенарева разработи и проведе в извънучебно време 36 часа, свързани с гражданското образование, дарителството и здравното образование, а уроците й са предоставени за ползване от учители от цялата страна. По този начин учителката възпитава учениците да имат активна гражданска позиция, мотивира ги за дарителство и участие в различни доброволчески инициативи. И още – за учебната 2017/ 2018 г. Даниела Кенарева е ръководител на Младежкия противопожарен отряд на гр. Горна Оряховица. „Ние, учителите, не можем да дадем на един ученик всичко. От нас се иска да открием във всяко едно дете онова, от което се нуждае, и да му дадем точно него, за да го мотивираме да се развива. Това се опитвам да правя в практиката си. Тази награда не е само за мен – тя е за всички в СУ „Вичо Грънчаров“, каза силно развълнувана Даниела Кенарева. В емоционалния за нея момент тя бе подкрепена с присъствието на част от своите ученици, както и от директора на СУ „Вичо Грънчаров“ Нели Атанасова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Татяна Кушева и Даниела Кенарева са носители на приза „Будител на Община Горна Оряховица“"}
{"url": "https://trud.bg/3-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%b7%d0%b0-%d1%83%d0%b1%d0%b8%d0%b5%d1%86%d0%b0-%d0%bd%d0%b0-%d0%b6%d0%b5%d0%bd%d0%b0-%d1%81%d0%b8-%d0%b8-%d0%b4%d0%b5%d1%82%d0%b5%d1%82/", "text": "Стрелецът още е в болница Софийска градска прокуратура повдигна три обвинения на охранителя Викторио Александров, който застреля жена си и детето им. 26-годишният мъж ще отговаря за убийството на Дарина (23 г.), за екзекуцията на едногодишната си дъщеричка, както и за принуда спрямо таксиметровия шофьор, когото заплаши с пистолет, за да го вози след кръвопролитието. Двойното убийство бе извършено в понеделник. Викторио гръмнал жена си в жилището им в столичния кв. “Надежда”. После грабнал детето и избягал. Вечерта застреля дъщеря си и опита да се самоубие до Долни Богров. Куршумът обаче само го одраскал по челото и сега е в “Пирогов” без опасност за живота. Пред разследващите Викторио обяснил, че няма никакъв спомен за убийствата. Все още не са ясни причините за двойния разстрел. Версиите са, че скандалът е заради родителски права, ревност или нежелана бременност. Междувременно вътрешният министър Младен Маринов обяви, че нямало основание да се търси наказателна отговорност от таксиметровия шофьор, че не е прибрал детето на Викторио. Петьо Павлов обясни, че докато возел убиеца той му казал да вземе момиченцето, но шофьорът отказал. “Все пак и той е бил под някаква заплаха. Трудно може да се прецени в какво състояние е бил, дали е трябвало да пази собствения си живот”, каза Маринов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " 3 обвинения за убиеца на жена си и детето (обзор)\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-274/", "text": "КАТ атакува каруцари и колоездачи Утре по пътищата започва акция “Зима”. Застрахователи съветват: Карайте с автомобил, подготвен за лошо време.         ДДС при търговия със стоки от ЕС Данъчен консулт на „Труд“.             Съвременните будители са най-ценният ни капитал Процедурата по даване на гражданство се проверява от шест министерства, три агенции и от службите за сигурност, казва вицепрезидентът Илияна Йотова в интервю за „Труд“.         Възрожденците дарявали милиони за народния олтар Свищовските търговци от XIX и началото на XX век съзнавали мисията си за формиране на човешкия капитал на България. Димитър Ценов дал 200 млн. лева днешни пари за училище – статия на Александър Ганчев.             Накъде след арестите? Проблемите около Агенцията за българите в чужбина не са от сега – коментар на Спас Ташев, бивш зам-председател на ДАБЧ.         Тайфунът Силует на световната шампионка по борба в категория до 62 кг Тайбе Юсеин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Вижте акцентите в броя на вестник „Труд“ в четвъртък, 1 ноември 2018"}
{"url": "https://trud.bg/20-%d1%82%d0%b0%d1%82%d0%b0-%d0%bd%d0%b0%d0%b3%d1%80%d0%b0%d0%b4%d0%b0-%d0%b4%d0%b0%d1%81%d0%ba%d0%b0%d0%bb-%d0%b1%d0%be%d1%82%d1%8c%d0%be-%d0%bf%d0%b5%d1%82%d0%ba%d0%be%d0%b2-%d0%b2-%d0%b1%d1%83/", "text": "20-та поредна награда на фондация „Христо Ботев“ – „Даскал Ботьо Петков“ бе връчена на д-р Добрина Топалова, старши учител, преподавател по БЕЛ в Бургас. Д-р Топалова е учител в СОУ „Кв. св. Кирил и Методий“, а призът и бе връчен от пра-пра-племенникът на Христо Ботев- Боян Ботьов. Още 11 бургаски учители бяха наградени с отличия в навечерието на Деня на народните будители- 1-ви ноември. Прочетено бе приветствие от министъра на образованието Красимир Вълчев. Учителите са хората с мисия на просветители, носещи огъня на знанието и вдъхновението, винаги ще бъдем длъжници на нашите народни будители, бе написано в поздравителния адрес. Наградата „Даскал Ботьо Петков“ се присъжда от 1998- ма година на изявени български учители в класното и извънкласното обучение.  Досега призът е бил присъждан предимно на учители по БЕЛ, също и на преподаватели по история, география и философия. Наградата е учредена от общонародната фондация „Христо Ботев“ и представлява плакет с образа на Ботьо Петков, изработен от художника и скулптор Георги Недялков, както и почетна грамота. На събитието присъстваха още зам. кметът по образование и култура на Община Бургас Йорданка Ананиева, директорът на РИО Виолета Илиева, директорът на средно училище „Св.св. Кирил и Методий“ Снежана Няголова и др.", "date": "2018.10.31", "title": " 20-тата награда „Даскал Ботьо Петков“ в Бургас"}
{"url": "https://trud.bg/%d0%b4%d0%b4%d1%81-%d0%bf%d1%80%d0%b8-%d1%82%d1%8a%d1%80%d0%b3%d0%be%d0%b2%d0%b8%d1%8f-%d1%81%d1%8a%d1%81-%d1%81%d1%82%d0%be%d0%ba%d0%b8-%d0%be%d1%82-%d0%b5%d1%81/", "text": "Все повече българи започват бизнес, при който поръчват онлайн стоки от държави-членки на ЕС и след това ги продават в страната. Затова в рубриката на “Труд” “Данъчна консултация” представяме позицията на НАП за това какви са необходимите документи в случая и кога търговецът трябва да се регистрира по ДДС. Димитрина Захаринова е управляващ съдружник в одиторско дружество „Захаринова Нексиа“ ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. Дружеството започва да осъществява дейност, свързана с търговия на дребно с детски дрехи, памперси, перилни препарати и други пакетирани детски стоки за еднократна и многократна употреба. Стоките се закупуват от Англия като се използва куриерска фирма за доставка до България и за транспорта дружеството ще получава фактура. В Англия стоките се пазаруват от магазини за търговия на дребно, поръчват се онлайн и се доставят до България, като според местното законодателство, детските стоки са освободени от ДДС. Поставени са следните въпроси: 1. Магазините, от които се купуват стоките, отказват да издадат фактура, въпреки че им се представя валиден БУЛСТАТ. Как трябва да се заприходява покупката на стоката? 2. Задължено ли е дружеството да се регистрира по Закона за ДДС (ЗДДС)? Отговорите четете в броя на вестник „Труд“ в четвъртък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " ДДС при търговия със стоки от ЕС"}
{"url": "https://trud.bg/%d0%b7%d0%b0%d1%81%d0%b5%d0%b4%d0%b0%d0%bd%d0%b8%d0%b5-%d0%bd%d0%b0-%d1%81%d1%8a%d0%b2%d0%b5%d1%82%d0%b0-%d1%80%d1%83%d1%81%d0%b8%d1%8f-%d0%bd%d0%b0%d1%82%d0%be-%d1%81%d0%b5-%d0%bf%d1%80%d0%be%d0%b2/", "text": "В Брюксел се проведе заседание на Съвета Русия-НАТО, предаде РИА Новости. Преговорите в белгийската столица – втори по рода си за годината, продължиха около четири часа, поясни източник на агенцията. Очаква се по-късно да бъде направено официално изявление от страна на Алианса. Заседанието на Съвета Русия-НАТО се проведе на ниво посланици на фона на обявените от САЩ планове за излизане от Договора за ликвидация на ракетите със среден и междинен обсег на действие (ДРСМО). В тази връзка са направени консултации, а Русия е била призована да гарантира прозрачност с цел предотвратяване на нова надпревара във въоръженията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.31", "title": " Заседание на Съвета Русия-НАТО се проведе в Брюксел"}
{"url": "https://trud.bg/%d0%ba%d0%b0%d1%82-%d0%b0%d1%82%d0%b0%d0%ba%d1%83%d0%b2%d0%b0-%d0%ba%d0%b0%d1%80%d1%83%d1%86%d0%b0%d1%80%d0%b8-%d0%b8-%d0%ba%d0%be%d0%bb%d0%be%d0%b5%d0%b7%d0%b4%d0%b0%d1%87%d0%b8/", "text": "Глоби до 500 лв. за развалени спирачки на колата Патрули на КАТ започват засилени проверки на колоездачи и каруцари от утре, когато по пътищата стартира акция “Зима”. От 10 до 20 ноември полицаите ще дебнат пешеходците, а в последните 10 дни на месеца – шофьорите. През целия ноември няма да има толеранс – ако се открие нарушение, всеки водач ще си получи глобата, заканиха се от “Пътна полиция”. Каруцарите и велосипедистите ще бъда проверявани дали спазват изискванията на закона да обличат светлоотразителни жилетки при движение извън населените места. Колелата трябва да с изправни спирачки и звънец, а талигите – дали имат “светещи” табели и елементи. Пешеходците ще получават глоби, ако не пресичат на “зебра”, не използват подлези и надлези, или ако по улиците или извън населените места прескачат предпазни заграждения около пътя. Глобите за подобни нарушения са от 20 до 50 лева. При проверките на мотори, леки автомобили, камиони и автобуси обаче могат да стигнат и до 500 лв., ако се окаже, че спирачната система е повредена. Ако чистачките не работят по време на дъжд или снеговалеж, санкцията е 150 лева. Катаджиите ще проверяват още дали работят “пръскачките”, реоатните против обледеняване на стъклата и системите за отопление на купето. Основно ще се следи за изправността и регулирането на светлините. Ако не работят и е създадена опасност от катастрофа, глобата също може да стигне 150 лв. За втора зима КАТ ще проверява за дълбочината на грайфера на гумите (виж карето), чак до март догодина. “Нашата статистика сочи, че през зимата основните причини за пътни злополуки са свързани с гумите, светлините и спирачките”, разказа пред “Труд” Валентин Илиев, главен директор на “Автомобилно застраховане” в “Лев инс” – най-голямата компания за автозастраховки у нас. Затова неговите съвети към всеки водач са да се замисли дали системите в автомобила му са изправни за негова собствена сигурност, а не защото може да бъде спрян и глобен на пътя. Компанията е разработила свои правила и участва в Клуб “Активна сигурност”, където са публикувани и съвети към шофьорите за зимната поддръжка на колите. Сред тях например се напомня на водачите да проверяват поне веднъж месечно дали гумите им са напомпани според изискванията, да карат на дълъг път със заредени мобилни телефони и пълни резервоари, да следят за състоянието на акумулатора и т. н.   Рали шампионът Крум Дончев: Не разчитайте на зимна гума, ползвана през лятото Не може да се разчита, че зимна гума, която е употребявана през лятото, е запазила качествата си. Не само че грайферът й се е износил, но и материалът, от който е изработена, се е втвърдил след прегряването и тя вече не изпълнява ролята, за която е била произведена. Това каза 4-кратният рали шампион Крум Дончев. В края на юни тази година с негово съдействие “Труд” осъществи свое проучване и установи, че една трета от колите в София са със зимни гуми. Преброени бяха 1534 автомобила, от които 1027 с летни и 507 – със зимни гуми. Тогава Дончев обясни, че карането със зимни гуми през лятото е почти толкова опасно, колкото с летни гуми през зимата. Основният проблем, е че се удължава спирачният път, но също автомобилът става по нестабилен за завои, тъй като грайферите на гумите, независимо, че са по-дълбоки, се “размазват” по асфалта.   От 15 ноември до 1 март – гуми с 4 милиметра грайфер Промяна на Закона за движение по пътищата, влязла в сила от 21 януари 2017 г., задължава шофьорите да карат с гуми, подходящи за зимни условия или гуми с грайфер не по-малък от 4 милиметра. При нарушение глобата за износени гуми е 50 лв., а ако са разкъсани – превозното средство се спира от движение. Маркировката върху „подходящи за зимни условия” гуми” е M+S (или M.S, M & S, като главните букви означават Mud+Snow – кал и сняг). Същият знак имат и т.нар. „всесезонни гум”, затова от ноември 2012 г. в ЕС е въведено понятието „гума за използване при тежки зимни условия“. Та е маркирана с два символа – M+S и 3PMSF (Three-Peak Mountain Snow Flake – Три планински върха със снежинка в средата).   Само 43% от европейците сменят гуми Само 43 % от европейците сменят летни и зимни гуми, сочи статистиката на един от световните производители. Това е така, защото в Скандинавските страни масово карат и със зимни през лятото, а в страните от Южна Европа – само с летни. Най-масово – 92% сменят гумите шофьорите в Полша и Германия – 88%. Във Франция, където климатът е различни в различни части от страната летни и зимни гуми ползват едва 23%. А във Великобритания – 8 %. България е в “златната среда” на класацията с малко над 40 %. Основната причина за тази картина в Европа е, че добрите качества на зимните гуми се проявяват при температури под 7 градуса Целзий. Над тези стойности такива гуми се износват и повреждат по-бързо от летните. Температури под 7 градуса у нас има само 3 месеца в годината – декември, януари и февруари. Според месечната прогноза за ноември 2018 г. се очакват само 3 дни с температури около 4 градуса – на 13-и, на 28-и и на 29-и ноември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.31", "title": " КАТ атакува каруцари и колоездачи\t\t\t"}
{"url": "https://trud.bg/%d0%bd%d0%b0%d0%b9-%d0%b2%d0%b8%d1%81%d0%be%d0%ba%d0%b0%d1%82%d0%b0-%d1%81%d1%82%d0%b0%d1%82%d1%83%d1%8f-%d0%b2-%d1%81%d0%b2%d0%b5%d1%82%d0%b0-%d0%b2%d0%b5%d1%87%d0%b5-%d0%b5-%d0%b2-%d0%b8%d0%bd%d0%b4/", "text": "Най-високата статуя в света вече се намира в Индия. Монументът беше открит на тържествена церемония от индийският премиер Нарендра Моди и при засилени мерки за сигурност. Паметникът е в чест на Сардар Пател – наричан бащата на нацията. Издига се над река Нармада, в щата Гуджарат. Висок е 182 метра – два пъти по-висок от Статуята на свободата в Ню Йорк. Бронзът е от Китай. Статуята тежи близо 100 000 тона. Изграждането й струва близо 30 милиарда рупии, които се равняват на около 360 милиона евро. Високата цена провокира вълна от недоволство сред местните жители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Най-високата статуя в света вече е в Индия"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d1%80%d0%b0%d0%b7%d1%86%d0%b5%d0%bf%d0%bb%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bf%d1%80%d0%b0%d0%b2/", "text": "Разцеплението на православната църква в Украйна ще има „сериозни последици“, предупреди президентът на Русия Владимир Путин. Това бе първият му публичен коментар на   да подкрепи стремежа на Киев към църковна независимост от Москва. „За съжаление сега се опитват да разкъсат културните и хуманитарните връзки на църквата с нашите съотечественици зад граница. Искам да подчертая едно: политиканстването в тази чувствителна сфера винаги е имало тежки последици и преди всичко за онези, които го правят. Нашият общ дълг пред хората е да направим всичко, за да съхраним духовното и историческото ни единство“, каза Путин пред участници в Шестия световен конгрес на руснаците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.31", "title": " Владимир Путин: Разцеплението на православната църква в Украйна ще има сериозни последици"}
{"url": "https://trud.bg/%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0%d0%ba%d0%be%d0%b2-%d0%b1%d0%bb%d0%b0%d0%b3%d0%be%d0%b5/", "text": "Евродепутатът Андрей Новаков, кметът на Благоевград д-р Атанас Камбитов и областният управител на Благоевград Бисер Михайлов взеха участие в среща дискусия на тема „Бъдещето на Кохезионната политика на Европейския съюз“. По време на форума бяха обсъдени предложения, свързани с разпределяне на средствата от Европейския съюз, касаещи отделните населени места. Кметът д-р Атанас Камбитов изрази увереност, че правата ни като европейски граждани ще бъдат защитавани успешно от главния преговарящ от ЕП по политиката за сближаване в ЕС Андрей Новаков. Той подчерта и важността от провеждането на срещата дискусия. „С подобен форум участваме в общо европейския дебат за бъдещето на Кохезионната политика. Дебат за разпределението и разходването на средствата, дебат, който касае абсолютно всеки един от нас. Аз съм представител на местната власт и съвсем отговорно мога да кажа, че през последните години, Кохезионната политика е основният финансов инструмент, чрез който общините реализират своите проекти, а също и своята политика“, каза по време на срещата д-р Атанас Камбитов. Евродепутатът Андрей Новаков подчерта основните ползи от членството ни в ЕС и сподели приоритетите си в посока Кохезионната политика и разпределяне на средствата от ЕС. Той бе категоричен, че правилата, по които се кандидатства по проекти трябва да бъдат максимално опростени. „Регламентът, който пишем в момента за Структурните инвестиционни фондове, предпочитам да го напишем като визионери, а не като чиновници. Кандидатстването за европейски проект трябва да е лесно, като да си поръчаш кафе. В противен случай, хората с право казват, че предпочитат да изтеглят пари от банката, пред това да преминат през дълги и заложни процедури. Има, обаче, Общини, които се справят много добре. Една от тях, която се дава за пример, за това как се работи с европейски средства, е Благоевград“, категоричен бе Андрей Новаков. Форумът е част от национална кампания на мрежата от Областни информационни центрове в цялата страна, която се провежда през месец октомври тази година. Целта на инициативата е популяризиране на новата Многогодишна финансова рамка 2021-2027 г., популяризиране на предложената от ЕК законодателна рамка за новия програмен период и отбелязване на 30 години Кохезионна политика на Европейския съюз. По време на срещата кметове на Общини получиха грамоти за принос към прилагане на Кохезионната политика на местно ниво. На срещата присъстваха още председателят на ОбС Радослав, ръководният екип на Община Благоевград, представители на учебни заведения, бизнеса и граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Евродепутатът Андрей Новаков: Благоевград е пример за това как се работи с европейски средства"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%be%d1%80%d1%81%d0%ba%d0%b0%d1%82%d0%b0-%d0%ba%d0%be%d0%bb%d0%b5%d0%b3%d0%b8%d1%8f-%d0%bd%d0%b0-%d0%b2%d1%81%d1%81-%d0%b8%d0%b7%d0%b1%d1%80%d0%b0-%d0%b4%d0%b8/", "text": "Прокурорската колегия на Висшия съдебен съвет отмени решението си, с което Даниела Начева бе определена за и.ф. административен ръководител на Специализираната прокуратура и определи Димитър Франтишек Петров, заместник на административния ръководител за изпълняващ функциите „административен ръководител“. Той е предложен от Иван Гешев – заместник главен прокурор при ВКП, съобщиха от Висшия съдебен съвет. Прокурор Петров има над 17 години юридически стаж и е заемал последователно длъжностите: следовател в Окръжен следствен отдел – Силистра; следовател в Столична следствена служба; прокурор в Районна прокуратура – София; прокурор в Софийска районна прокуратура, командирован в Софийска градска прокуратура. От 19.03.2018 г. и към настоящия момент е заместник на административния ръководител на Специализираната прокуратура. На предходното си заседание Прокурорската колегия отложи разглеждането на предложението за определяне на и.ф. административен ръководител, за да бъдат изслушани заместниците на административния ръководител на Специализираната прокуратура. Междувременно във връзка с писмо до главния прокурор на Република България от Йордан Стоев – член на Прокурорската колегия, изслушването бе отложено. В писмото си Йордан Стоев е изразил категорично несъгласие с приетото решение като е посочил, че процедурата за изпълняващ функциите на административен ръководител, както и тази за назначаване на заместник на административния ръководител, не предвижда изслушване на тези лица пред Прокурорската колегия. Господин Стоев е предложил да се преразгледа решението на Прокурорската колегия по т. 14 от протокол № 27/24.10.2018 г., както и да се оттегли отправената покана до заместниците на административния ръководител на Специализираната прокуратура. На 10.10.2018 г. прокурор Начева е депозирала молба с искане да бъде освободена по лични причини от длъжността и.ф. „административен ръководител“.", "date": "2018.10.31", "title": " Прокурорската колегия на ВСС избра Димитър Петров за временен ръководител на Спецпрокуратурата"}
{"url": "https://trud.bg/%d0%b3%d0%b5%d0%bd-%d0%bb%d0%b5%d0%b9%d1%82%d0%b5%d0%bd%d0%b0%d0%bd%d1%82-%d0%b4%d0%b8%d0%bc%d0%b8%d1%82%d1%8a%d1%80-%d0%b8%d0%bb%d0%b8%d0%b5%d0%b2-%d0%bf%d0%be%d0%b7%d0%b4%d1%80%d0%b0%d0%b2%d0%b8/", "text": "Заместник-началникът на отбраната генерал-лейтенант Димитър Илиев поздрави българските военнослужещи за постигнатите резултати в хода на учението на НАТО „Trident Juncture – 2018”. Той участва във ВИП деня на учението на 30 октомври в Тронхайм, Кралство Норвегия. Официалните гости наблюдаваха действията на силите на НАТО през първия етап на учението, по време на който се отработват задачи в отбранителна операция. Освен демонстрацията на способности, участващите в учението нации представиха въоръжение, техника и екипировка. Българските военнослужещи представиха машина за водене на радиационно и химическо разузнаване и екипировка за обезвреждане на невзривени бойни припаси. Заместник-началникът на отбраната и военният представител на началника на отбраната във Военните комитети на НАТО и ЕС вицеадмирал Георги Фиданов поздравиха българските участници за отличното представяне в демонстрациите в рамките на ВИП деня. Генерал-лейтенант Димитър Илиев изказа благодарност от свое и от името на ръководството на Министерството на отбраната на заместник-командващия Съвместното командване на силите на НАТО в Неапол генерал-лейтенант Кристиан Жуньо за оказаното съдействие на нашите военнослужещи, включени в състава на канадската бригада. Приветствие към гостите отправи генералният секретар на НАТО Йенс Столтенберг. Той подчерта важната роля на всички държави, участващи в провежданото учение, в контекста на единството на Алианса и способността му да защити всеки от своите членове. Генералният секретар акцентира върху отбранителния характер на учението и показаните способности за съвместни действия. Командващият на Съвместното командване на силите на НАТО в Неапол адмирал Джеймс Фого, който е и офицер, провеждащ „Trident Juncture – 2018”, даде висока оценка на участващите за демонстрираното единство и постигнатото до момента, като доказателство за общите способности за защита. Генерал Андре Ланата, командващият на Съюзното командване на НАТО по трансформацията, също изказа задоволство от показаните резултати, въпреки срещани затруднения в хода на подготовката. В учението се включиха повече от 30 държави в район, включващ териториите, въздушното и морското пространство на Норвегия, Швеция и Финландия. България участва в учението с част от декларираните си формирования за Силите за незабавен отговор на НАТО за 2019 г. (NRF – 2019): група за контрол на придвижването, взвод за радиационно и химическо разузнаване, взвод за обезвреждане на невзривени бойни припаси и група за гражданско-военно сътрудничество. Групата за контрол на придвижването от състава на Съвместното командване на силите (СКС) по време на ученето е включена в състава на 39-ти батальон за контрол на придвижването от американската армия и подпомага и координира процеса по развръщане на формированията и тяхното пребазиране. Двата взвода – за радиационно и химическо разузнаване от състава на 38-ми батальон за ядрена, химична и биологична защита и екология – Мусачево и за обезвреждане на невзривени бойни припаси от 55-ти инженерен полк – Белене, както и групата за гражданско-военно сътрудничество от 78-ми батальон за осигуряване – София от Сухопътните войски участват в учението в състава на канадска многонационална бригада в района на Фремо Лиер, Норвегия. В „Trident Juncture – 2018“ са включени и двама офицери от командването на Сухопътните войски и щаба на Съвместното командване на силите като старши национален представител и в структурата на националния поддържащ елемент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Ген.-лейтенант Димитър Илиев поздрави българските участниците в учението на НАТО „Trident Juncture – 2018”"}
{"url": "https://trud.bg/%d0%b3%d0%b5%d0%bd-%d0%b0%d0%bd%d0%b4%d1%80%d0%b5%d0%b9-%d0%b1%d0%be%d1%86%d0%b5%d0%b2-%d0%ba%d1%8a%d0%bc-%d0%b2%d0%b8%d0%bf%d1%83%d1%81%d0%ba%d0%bd%d0%b8%d1%86%d0%b8%d1%82%d0%b5-%d0%bd%d0%b0/", "text": "„Днес сме насочили усилия в посока модернизация на Въоръжените сили, защото е важно да разполагаме със съвременно въоръжение и бойна техника, за да изпълняваме с увереност конституционните си задължения. Но знаем, че човешкият ресурс стои в основата на управлението на процесите. Той е най-същественият актив за сектор „Сигурност и отбрана“, а средствата, вложени в човешкия ресурс са изключително ценна инвестиция.“ Това заяви днес, 31 октомври, началникът на отбраната генерал Андрей Боцев в своето приветствие към дипломиращите се слушатели от втория випуск „Ботевски“ на Военна академия „Георги Стойков Раковски“. „Убеден съм, че ще демонстрирате своята подготвеност за командване и управление на войските, професионалната си компетентност пред коалиционните партньори и съюзници по време на учения и мисии, както и при работата си в структурите на НАТО и Европейския съюз“, категоричен беше началникът на отбраната. На тържествения ритуал във Военната академия присъства президентът и върховен главнокомандващ на Въоръжените сили на Република България Румен Радев, който пожела на випускниците на Академията да продължават неотклонно да търсят нови знания и подходи през цялото си кариерно развитие. Своите дипломи днес получиха 107 офицери – слушатели в шест специализации от специалност „Организация и управление на военните формирования на оперативно ниво” от професионално направление „Военно дело”. Първенец на випуска е капитан ІІІ ранг Христо Генчев от специализация „Военноморски сили”. „Работете с усърдие и самочувствие на доблестни командири и щабни офицери“, обърна се към випускниците и началникът на Военната академия генерал-майор Груди Ангелов. Той ги поздрави за много добрия резултат от положения последователен и всеотдаен труд, като посочи, че слушателите от втория випуск „Ботевски“ завършват с общ успех 5,28, а слушателите от редовната форма на обучение – с отличен успех 5,5. „Вие сте достойни наследници и носители на славните традиции по родолюбие и мъжество, съхранени през годините“, заяви генерал-майор Ангелов. Първенецът, капитан III ранг Христо Генчев благодари от името на випускниците на командно-преподавателския състав на Военната академия с думите: „Тук ние, благодарение на професионализма и на богатия научен и житейски опит на преподавателите, придобихме и развихме познания, които формират у нас качествата на лидери и командири. Тук изградихме умения да се учим от собствените си и чужди грешки и да се борим за мечтите си.“ Със заповеди на министъра на отбраната и на началника на отбраната бяха наградени първенците на отделните специалности за постигнати отлични резултати в овладяването на военните знания и умения. Командващият Съвместното командване на силите генерал-лейтенант Любчо Тодоров, командирите на Сухопътните войски и на Военновъздушните сили генерал-майор Михаил Попов и генерал-майор Цанко Стойков и началникът на Военната академия генерал-майор Груди Ангелов връчиха дипломите на офицерите от втория випуск „Ботевски“ на Военната академия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Ген. Андрей Боцев към випускниците на Военната академия: Човешкият ресурс е най-същественият актив за сектор „Сигурност и отбрана“"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%be%d1%82-%d1%86%d1%8f%d0%bb%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b4%d0%b5%d0%b1%d0%b0%d1%82%d0%b8%d1%80%d0%b0%d1%85%d0%b0-%d0%b2/", "text": "Ученици от цяла България дебатираха във Велико Търново по теми, свързани с бъдещето на Европа, работата на Европейската комисия, Европейския парламент, Съвета на Европейския съюз и др. Младите хора от общо 17 града, включително и от Старата столица, участваха активно и във финалния етап на симулационни игри, свързани с работата на европейските институции. Активна бе дискусията им с евродепутатите Ева Майдел и Светослав Малинов, които са част от групата на Европейската народна партия. Инициативата на българското представителство на Европейската комисия и на центровете „Европа директно“ бе подкрепена от Община Велико Търново и от Регионална библиотека „П. Р. Славейков“. В различните панели участие взеха заместник-кметовете на старопрестолния град Снежана Данева-Иванова и проф. Георги Камарашев. В дебатите се включиха също университетските преподаватели проф. д-р Ингрид Шикова от СУ „Св. Климент Охридски“ и доц. д-р Иво Инджов от ВТУ „Св. св. Кирил и Методий“. По-рано днес евродепутатът Ева Майдел и Снежана Данева-Иванова гостуваха в Природо-математическата гимназия „Васил Друмев“. Училището се включи в инициативата на Ева Майдел „Научи ме да умея“. Заедно с нея младите великотърновци говориха за предприемачеството, за ученето през целия живот, за формирането на умения за работа в екип, лидерството, глобалната дигитализация и др. Заместник-кметът на Велико Търново Снежана Данева-Иванова подчерта, че общината подкрепя изцяло инициативата „Научи ме да умея“, защото е насочена към младите хора, към тяхната професионална реализация и към оптимизация на връзката „образование – бизнес – пазар на труда“.", "date": "2018.10.31", "title": " Ученици от цяла България дебатираха във Велико Търново за бъдещето на Европа"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%83%d0%b2%d0%b0%d0%b6%d0%b0%d0%b2%d0%b0%d0%bc%d0%b5-%d0%b6%d0%b8%d0%b2%d0%b8/", "text": "Хубава традиция в Министерството на отбраната е да уважаваме живите будители – тези, които сега будят хората, или по-точно – не ги оставят да заспят в дълбокия сън на поредната утопия и идеология. Защото България стои над всички идеологии и тя е вечна. Това каза министърът на отбраната Красимир Каракачанов на връчването на награди на български учени и общественици по повод 1-ви ноември, Ден на народните будители. Наградите се връчват за принос към Министерството на отбраната и утвърждаване на българските национални традиции. „Когато отбелязваме Деня на народните будители, почитаме онези хора, които в тежките години на турското робство събуждаха у българския народ желание за свобода, просвета, национална еманципация и независимост. В наше време отново има фактори, които смятат, че няма нужда от национално съзнание и няма нужда от национално достойнство. Затова днес уважаваме онези хора, които в годините назад, със своята дейност, правеха така, че българинът да не изгуби идентичността си“, каза министърът на отбраната Красимир Каракачанов. С плакет на Министерството на отбраната бяха наградени професор Никола Алтънков, професор Анчо Анчев (Калоянов), академик Антон Дончев, актьорът Васил Михайлов, професор д-р Пламен Павлов, академик Стефан Воденичаров. С юбилеен медал за 100 години от края на Първата световна война за съществен принос към Министерството на отбраната, популяризиране на българската военна история и издирването и публикуването на материали от чуждестранния печат за подвига и героизма на Българската армия през Балканската, Междусъюзническата и Първата световна война бе награден Димитър Димитров, дългогодишен журналист в Би Би Си Лондон. След награждаването министър Красимир Каракачанов им пожела все така да отстояват българската идентичност и продължат представянето на образа на българина такъв какъвто е: образ на един достоен човек, бил той войн или човек на просветата; човек, който има своето достойно място в обединена Европа. От името на наградените учени и общественици академик Антон Дончев заяви, че благодарение на над 10 000 български будители, днес ние говорим на нашия език. „Благодарение на тях България съществува и днес те са по-живи отколкото са били навремето, защото всъщност те са наши съвременници. Българските будители са защитавали ценностите, които Европа малко след тях обявява за европейски ценности. Затова сме им благодарни, че са ни оставили светини, които да защитаваме“, подчерта академик Антон Дончев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.31", "title": " Красимир Каракачанов: Уважаваме живите будители днес"}
