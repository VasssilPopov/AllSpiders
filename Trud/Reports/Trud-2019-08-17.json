{"url": "https://trud.bg/%d0%b7%d0%b0%d0%b3%d0%b8%d0%bd%d0%b0%d0%bb-%d0%b8-%d0%b4%d0%b5%d1%81%d0%b5%d1%82%d0%ba%d0%b8-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be/", "text": "Eдин зaгинaл, а 32-ма са рaнeни при кaтacтрoфa нa градски aвтoбуc в руcкия грaд Пeрм. Инцидeнтът e cтaнaл в късния следобяд днес, след като пълната с пътници машина се врязала в бетонна стана. Причините за инцидента са неизвестни, но най-вероятната е техническа инеизправност, съобщава ТАСС. „По информация на Министерството на здравеопазването на Пермския край към 20:20 (18:20 по московско време) е загинал един пътник, 32 ранени са хоспитализирани, 10 от тях деца (девет са с умерена тежест, едно дете е в тежко състояние), 22 възрастни (пет от тях са в тежко състояние)“, съобщиха от здравното министерство в Русия.", "date": "2019.08.17", "title": " Загинал и десетки ранени при катастрофа на автобус в Русия"}
{"url": "https://trud.bg/%d0%b7%d0%bb%d0%b0%d1%82%d0%be%d1%82%d0%be-%d0%bd%d0%b0-%d0%b0%d1%80%d0%b1%d0%b0%d0%bd%d0%b0%d1%81%d0%b8/", "text": "Жените имали сериозно присъствие в икономическия живот на селището Само на 4 км от бившата столица на Второто българско царство Търновград се намира китното селище Арбанаси. През ХVІ-ХVІІІ в. то става важен икономически център, а неговите търговци достигат най-отдалечените краища на Османската империя. За разлика от други български селища, Арбанаси просперира, защото е освободено от редица данъци. Логично в него се появяват прекрасни къщи и църкви. Богатството на арбанасчани много добре се доказа от проведените през 1999-2004 г. разкопки в некрополите на селището, ръководени от археолога Хитко Вачев. Те се намират край главните храмове „Рождество Христово“, „Св. Архангели Михаил и Гавраил“ и „Св. Димитър“. Ученият установи, че в Арбанаси практически не се наблюдават обичаи, явяващи се отклонения от изискванията на християнския погребален обряд. Напротив – забелязва се строго придържане към изискванията на църквата по отношение на православния погребален канон и това е съвсем закономерно предвид голямата роля, която играе тази институция в живота на селището. Откритите при разкопките находки от „градовете на мъртвите“ дават важна информация какъв е светът на живите през XVI-XVIII в. Най-значителен е броят на намерените накити, които са били лично притежание на погребаните. Докато откритите в други некрополи от същия период предмети са изработвани най-често от бронз и мед, тези от Арбанаси в преобладаващата си част са от сребро и злато. Икономическите възможности на жителите на селището им позволявали да носят накити от благородни метали. Нещо повече, при избора на накити те се съобразявали с модните тогава тенденции, предпочитайки продукцията на водещите златарски центрове. Голяма част от накитите – пръстени, обеци, игли за коси са дело на най-крупния и водещ златарски център от средата на XVI – началото на XVIII в. – този в град Чипровци. Много са ювелирните произведения, които имат западноевропейски произход и са попаднали в Арбанаси вследствие на интензивните търговски пътувания на жителите от селището. Проведените проучвания позволиха да се установи, че в самото селище Арбанаси функционирало златарско ателие, продукцията на което се ползвало както от жителите му, така и от хора от околните поселения и най-вече в старопрестолната столица Търново. Откритите в гробовете накити са само малка част от това, което са притежавали богатите обитателки на селището. Един съвременник разказва, че когато арбанашките кокони отивали на църква, слугините вървели до тях и носели огледала. Те били необходими за да могат господарките им да се кичат с извадените от богато украсените касетки скъпоценни накити и да се оглеждат в тях, влизайки в преддверието на храма. Не по-малко представителни са били облеклата на женската част от населението на Арбанаси. Много често в гробовете се откриват значителни останки от златосърмен и сребросърмен текстил. Част от тях принадлежат към сложносъставни украси за глава. Това са цели златни шапки, от които към гърба се спускат изплетени от златна и сребърна сърма плитки. Ленти обрамчват челото, придържайки прикрепени към главата и спускащи се отзад копринени воали. Със златосърмени гайтани са окантени горните дрехи в частта на раменете, гърдите и ръкавите. Под тях са носили копринени рокли в духа на тогавашната западноевропейска мода. За това свидетелствува едно стенописно изображение от църквата „Рождество Христово“ където е представена живяла през XVII век арбанасчанка. Тя е облечена в сукман, а ризата под него е с богато надиплена яка, такава каквато може да бъде видяна в портретните изображения на жените, рисувани от четките на Рембранд и Халс. Представително е било и облеклото на мъжете. Друг един съвременник описва как тогавашните арбанашки боляри носели великолепни кожуси и под тях – дълги копринени антерии с разцепени пешове отстрани. Краката им били обути с червени сукнени панталони, жълти обувки и копринени чорапи.. На главата си пък слагали самурени калпаци с дъно от зелено венецианско кадифе. Някои от откритите в гробовете находки хвърлят светлина и върху социалните различия сред населението на селището. Пръстените-печати са накити, които често дават данни за положението на едно лице в обществото. През разглежданата епоха се свързват с появата на прослойка от заможни търговци и занаятчии. От Арбанаси произхождат седем такива пръстена, като два от тях са сребърни, а останалите пет са от висококаратово злато. И тук е голямата изненада – единият от златните пръстени печати е на жена. Върху него са изписани инициалите на личното и фамилното име, както и годината 1790. Съдейки по буквените означения, те вероятно се развързват като Мария или Маргарита Йоану. Този паметник е поредната илюстрация, че живеещите в Арбанаси жени имали сериозно присъствие в икономическия живот на селището. Това се потвърждава и от наличните писмени документи. Така например през 1675 г. някоя си Елена от селото се оплакала в султанския Диван за нелоялните действия на жителката на Арбанаси Махи. Тя получила от Елена 1000 гроша за да подхване търговска дейност, но впоследствие починала и наследниците u отказали да върнат дълга на лихварката Елена. За това тя потърсила съдействието на султанския съд и спорът бил разрешен в нейна полза. Друг пръстен е открит при археологическите проучвания на некропола при църквата „Св. Архангели Михаил и Гавраил“. Той пък показва съдбата на балканската и византийската аристокрация през ранните векове на османското владичество. Пръстенът също е на жена, а върху щита му е изобразен двуглав орел. При изследванията се установи, че той бил носен от представителка на фамилията Кантакузин, която е живяла в селището. Дарение от същата фамилия са великолепните дърворезбени иконостаси на църквите „Рождество Христово“ и „Св. Никола“. Трагедията на Арбанаси настъпила през 1798 г., когато селището е опустошено и разграбено от кърджалийските дружини. Те са били включени в състава на 120-хилядната армия на Хюсеин паша, отправила се срещу господаря на Видин, отцепника от централната власт Осман Пазвантоглу. Впоследствие селището се възстановило донякъде, но никога не достига предишния си блясък.   Къщи имали аристократи от целите Балкани В Арбанаси живеели представители на фамилии, чийто родови корени трябва да се търсят в средите на балканската и византийската средновековна аристокрация. Сред тях се открояват имената Трендафил Кантакузин, Братияно, Гьоргяки Филипеско, Бранковани и др. Една от къщите в селището е принадлежала на великия воевода на Влахия Константин Бранкован (1688-1714). В параклиса „Св. Параскева” на църквата „Св. Архангели Михаил и Гавраил” през 1790 г.е погребан друг представител на тази фамилия – Константин. В близост до същата църква е била разположена къщата на Кантакузините, произхождащи от прочута византийска императорска династия. Техният родов герб е резбован по иконостасите на църквите „Рождество Христово” и „Св. Никола”. Според някои сведения родът Кочи, от който произхожда великият воевода на Молдова Василий Лупул (1634 – 1653), също водел начало от Арбанаси.", "date": "2019.08.17", "title": " Златото на Арбанаси\t"}
{"url": "https://trud.bg/%d0%bd%d0%be%d0%b2%d0%b0-%d0%bf%d0%be%d0%bb%d0%be%d0%b6%d0%b8%d1%82%d0%b5%d0%bb%d0%bd%d0%b0-%d0%bf%d1%80%d0%be%d0%b1%d0%b0-%d0%b7%d0%b0-%d1%87%d1%83%d0%bc%d0%b0-%d0%bf%d0%be-%d1%81%d0%b2%d0%b8%d0%bd/", "text": "Нова положителна проба за Африканска чума по свинете е констатирана на територията на Смолянска област, съобщи БТВ. Този път резултатът е от диво прасе в района на Държавно горско стопанство – Хвойна. Пробата е взета от мъртъв глиган. Така положителните проби в района са вече 10. Първите засечени случаи бяха в землище на доспатското село Змеица, след което имаше седем положителни проби от диви прасета в заградената част на Държавно ловно стопанство „Извора“ – Девин. В понеделник ще бъдат обявени мерките, които ще се вземат по отношение на последното огнище. Заради двете положителни проби край Змеица в периметър от около 8 км са забранени всякакви дейности в гората. В Държавно ловно стопанство „Извора“ е започнало унищожаване на дивите прасета, които са около 130 на брой. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.17", "title": " Нова положителна проба за чума по свинете в Смолянско"}
{"url": "https://trud.bg/%d0%be%d0%b1%d1%80%d0%b8%d0%b3%d0%b0%d0%b4%d0%b0-%d0%bf%d0%be%d1%80%d1%82%d1%83%d0%b3%d0%b0%d0%bb%d0%b8%d1%8f/", "text": "Португалия не може да бъде разказана, а само преживяна и почувствана. Погледът ненаситно попива гледки на прекрасни архитектурни шедьоври от различни епохи, някои от които удивително украсени с цветните, рисувани, керамични плочки азулежу. Душата се изпълва с акордите на божественото фадо. Омагьосващ е ароматът на морски дарове и приготвената по 365 начина традиционна треска (бакалао). Да не пропусна и уханието на току-що опечени ната и кроасани с яйчен крем, както и задължителния портвайн. Океанският бриз по възхитителните и безкрайни атлантически плажове милва кожата. Краката те водят във вътрешността, по винената долина на река Дуро, на чийто бряг е кацнал пъстрият като детски пъзел град Порто, или в горите от корков дъб. И ако всичко това не е достатъчно да оставиш сърцето си в Португалия, ще ти го откраднат хората тук. Сърдечни и приветливи, те винаги са готови да упътят залуталия се турист, да разкажат някоя интересна история на любопитния, да изберат най-вкусното за гладния, да отгатнат желанията ти още преди да си продумал. Португалия неусетно разбърква стройните предварителни планове – една истинска магия няма как да не диктува и посоките, и стъпките, така че с всеки час и ден да си все по-омагьосан от градове и градчета, от пейзажи, от реки, от океана. Маршрутът ми започва от летище Лисабон, където пристигам с директен полет от София на авиокомпания  . Компанията предлага два полета седмично, всеки вторник и събота, лети се 4 часа в едната посока. Полетите са следобедни и благодарение на часовата разлика (два часа назад) пристигате достатъчно рано в Лисабон, за да се настаните и да завършите деня с приятна вечерна разходка. Моят план обаче е да оставя Лисабон за накрая, а през следващите 5 дни да пътешествам с кола до Евора, а оттам – на север към португалските Коимбра, Порто, Гимараеш и Брага. За пътешествието с кола в Португалия трябва да знаете няколко неща. Първо, 80% от пътната мрежа е платена, като най-удобният, лесен и евтин вариант е да се наеме кола, оборудвана със система за електронно отчитане Via Verde. Това е устройство, което се поставя на предното стъкло на автомобила и е свързано с кредитната ти карта. При преминаването на пунктовете за плащане, избирате обозначената пътна лента, камерите ви разпознават и начисляват съответната такса. В случай че нямате Via Verde, трябва да минете през някоя от лентите за плащане с кредитна карта или в брой. Има обаче и участъци, където няма възможност за кешово плащане. Плащането с кредитна карта на всеки пункт излиза по-скъпо, защото при всяка трансакция има и банкова такса. Освен това преминаването през лентите Via Verde ако не си свързан със системата е абсолютно забранено и се наказва със сериозна глоба, която ще ти отдържат от кредитната карта. Второто важно нещо е, че ограничението на магистралите е 120 км/час и неспазването му грози със солени глоби. Желателно е да се кара в най-дясната свободна лента. Ползването на другите 2 или 3 понякога е само за изпреварване. Бензинът в Португалия е по-скъп , отколкото в Испания например. Затова препоръката ми е да наемате малолитражна кола, която ще ви спести разходи, както за наем, така и за гориво. Освен това, поради стрикното спазване на ограниченията за скорост няма да ви се налага да карате с по-висока скорост от 120 км/ч. Ако планирате пътуване съвсем скоро в тази посока, имайте предвид, че в момента има стачка на бензиновозите. Тя причини сериозен хаос, тъй като на много бензиностанции няма гориво, а на тези които има се образуват километрични опашки. Евора, на 2 хиляди години Малкият град музей е на 130 км източно от Лисабон, столица е на областта Алентежу и гордо заема мястото си в списъка на културното наследство на ЮНЕСКО. Евора е пленителна с калдъръмените улички, красивите сгради, варосаните къщи и уютните ресторантчета. Почти през цялата година тук има приятни събития – през май и юни е традиционният фестивал на занаятите Feira S.João , през юли е фестивалът с класическа музика Evora Classica, а ноември и декември са посветени на късометражното кино. Свежото утро в Евора започва на площада с еспресо и ната. Кафето в Португалия почти навсякъде струва до 70 цента. Евора е чудесна за първа спирка – докато слушате концерт на открито, можете да изпиете по една Super Bock, най-популярната и много вкусна португалска бира, и да хапнете плато от салсичиа поругезе. Към Порто не се връщам на магистралата, а избирам път, който криволичи през гори от корков дъб и кукленски малки селца с къщи в бяло и синьо. Коркът е традиционен за страната, тя държи над 55% световното му производство. Добива се, без да се отсича дървото, бели се само кората. Тя може да достигне до 25 см, а когато я свалят, трябват 10 години, за да порасне отново. Древната перла Коимбра По пътя се отбивам в Коимбра – третия по големина град след Лисабон и Порто. С очарователна архитектура, включително отпреди римско време, той е живописно разположен на единия бряг на голямата река Монтего. Тук е един най-старите университети в Европа, основан през 1290 г. от крал Диниш. Импозантните му сгради са кацнали на стръмния хълм в самия център – за да покоряваш науките тук, е нужно и доста сериозно катерене. Под тях е очарователната стара част на града. Пред катедралата ме изненадва пъстро зрелище – етнографска група с деца и хора от всички възрасти пресъздават с традиционни песни и танци житие-битието на местните занаятчии. Докато си отдъхвам на чаша портокалов сок и еспресо, на площада се „трудят” хлебар, копачка, продавач на семки, грънчар и други майстори. Пъстрата вкусна приказка Порто Стигам до Порто надвечер. Величествен, омагьосващ град, разположен на устието на река Дуро, с толкова забележителности, атракции и безброй приятни места, че и седмица няма да ви стигне, за да го разгледате. Но влюбването в него е почти неизбежно. В Порто освен хубавите вина, се прави и световноизвестният портвайн (порто). Шест моста свързват Порто с Вила Нова ди Гая от двата бряга на Дуро. Чудесни гледки предлага 50-минутния круиз по реката с класическа лодка рабело. Най-забележителни сред мостовете са „Луиш Ι“ и железопътният „Мария Пия“, и двата по проект на Айфел. Непременно отделете време за някоя от избите за портвайн с вековна история, където за около час с екскурзовод ще научите любопитни неща за историята и видовете портвайн, ще видите внушителните бъчви, някои от които побират 70 000 литра вино. В обиколката винаги е включена и дегустация на порто: бяло, розе, тауни и червено. Колкото по-отлежало е бялото порто, толкова по-тъмно е то, при червеното е обратното – отлежалото е по-светло, като цветът достига до златисто розе. Портото е с по-висок градус от виното – от 18 до 22%, и макар да има сухи, полусухи и сладки видове, то се сервира като десертно, с шоколад, сладкиши, меки сирена и плодове. През 13 век превозвали виното от долината по река Дуро с плоскодънните ветроходни лодки рабело. А през 18 век по силата на търговско споразумение с Англия производството на вино минава в ръцете на няколко английски фамилии, чиито имена носят избите, а в много от тях и досега първооснователите следят нещата от огромните си портрети на стените на избите. Именно те започнали да добавят бренди във виното, така че ферментацията да спре и дългото транспортиране до Англия да е успешно. Така се получило добре известното ни и до днес порто. Сърцето на прекрасно разположеното като на огромна и стръмна тераса Порто е квартал „Рибейра” – по калдъръмени улички с цветни като бонбони фасади стигате до крайбрежната алея – чудесно място с многобройни заведения покрай спокойните речни води, където да поглезите небцето и да изпиете чаша порто. Ако прекалите с напитките, качете баира към центъра с фуникуляра, но имайте предвид, че той работи до 10 вечерта. След този час трябва да се върнете към сърцето на града нагоре по стръмните улички към катедралата или по безбройни стъпала в посока централната гара Сао Бенто – архитектурна забележителност, с огромни и прелестни пана картини, изработени със синьо-бели плочки азулежу. Ако сте уморени, спокойно вземете такси, евтини са и всички работят на еднаква тарифа. Срещу 6-8 евро ще си спестите задъхването по височините. Ако попаднете в края на септември в Порто, предвидете си един ден за трип по долината на Дуро по време на гроздобера. Избягвайки магистралата, можете да хванете път 222, който лъкатуши из долината и ще ви разкрие златно-жълтите пейзажи на винените масиви. Гимараеш сред милион цветя Гимараеш е само на час път от Порто на североизток. Можете да му отделите един цял ден или пък да го съчетаете с Брага (на 22 км). Приказното историческо градче под закрилата на ЮНЕСКО ще ви посрещне с бароковата катедрала „Носа Сеньора де Консолашау”, пред която в идеална геометрия е изваян цял площад от цветя. Старата част на градчето е идеално място за сутрешното еспресо и типичния местен сладкиш, подобен на баклава с тиква. Струва си да разгледате Двореца на графовете от Браганса, наблизо е и замъкът на града. Не пропускайте за обяд да се насладите на автентичната и много вкусна португалска кухня. Встрани от класическите заведения за туристи, по тесните калдъръмени улички ще се натъкнете на малки, кокетни, семейни ресторантчета с обедни менюта. Но бъдете там не по-късно от 12 часа, защото повечето от тях са само с по няколко масички, които бързо се заемат. Ще ви нагостят с тристепенно меню, включващо класически гозби, като калдо верде (традиционна зелева супа с наденица), бакалао (треска) на скара със зеленчуци или телешки стек и десерт. Цената не менюто няма да надвиши 12 евро. Ако ви остане време, вземете кабинковия лифт и срещу 7 евро в двете посоки се качете до хълма Санта Катарина и връх Пеня, където с влакче може да обиколите и да разгледате прекрасния природен парк. Ако в пътешествието включите и Брага, ще видите петия по големина град, който се счита за религиозния център на Португалия. В него е най-старата катедрала в страната „Санта Мария де Брага”, както и многобройни готически храмове и сгради, увенчаващи спокойни площади. Можете да се разходите и до впечатляващото религиозно светилище Бом Жезуш де Монте сред зелен парк в покрайнините в Монте Еспиньо. Венеция в Португалия Автомобилният ми маршрут приключва с приятно тричасово шофиране от Порто до летището в Лисабон, където връщам колата. Пътьом се отбивам да хапна за обяд в градчето Авейро, на 70 км южно от Порто. Това малко бижу на атлантическия бряг е очарователно с няколкото канала, по които има разходки с традиционна лодка молисейро, затова Авейро си е спечелил името португалската Венеция. С типичната си форма, тези лодки са използвани в миналото за събиране на водорасли. Повечето сгради са в стил арт нуво, изпъстрени с традиционните азулежу. Морската храна в ресторантчетата по каналите също не е за изпускане, която зареждат ежедневно от рибния пазар в самия център на градчето. Макар че новата му стъклена сграда с гледка към морето е сравнително нова, пазарът е на това място от векове. Обригада*, Португалия, и до нови срещи! Благодаря ти, че ме посрещна като любим гост, че общувах с милите ти и усмихнати хора, видях прекрасните ти стари градове. Това е любов за цял живот.", "date": "2019.08.17", "title": " Обригада, Португалия!\t"}
{"url": "https://trud.bg/%d0%be%d0%bf%d0%b0%d1%81%d0%bd%d0%be%d1%81%d1%82-%d0%be%d1%82-%d0%bf%d0%be%d0%b6%d0%b0%d1%80%d0%b8-%d0%b2-%d1%82%d1%80%d0%b8-%d0%be%d0%b1%d0%bb%d0%b0%d1%81%d1%82%d0%b8-%d1%83-%d0%bd%d0%b0%d1%81/", "text": "Екстремален индекс за пожароопасност е в сила на места в три области в събота. Индексът ще важи за територии в областите Благоевград, Пазарджик и Пловдив, информират от НИМХ. Възможни са бързо разпространяващи се много силни пожари с въвличане на дървесните корони. Днес ще преобладава слънчево време. По-съществени увеличения на облачността ще има над източната половина от страната и планинските райони и на отделни места там след обяд ще превали и прегърми. Максималните температури ще са между 25 и 30 градуса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.17", "title": " Опасност от пожари в три области у нас"}
{"url": "https://trud.bg/%d0%bd%d0%b0-79-%d0%b3%d0%be%d0%b4%d0%b8%d1%88%d0%bd%d0%b0-%d0%b2%d1%8a%d0%b7%d1%80%d0%b0%d1%81%d1%82-%d1%81%d0%b8-%d0%be%d1%82%d0%b8%d0%b4%d0%b5-%d0%b0%d0%ba%d1%82%d1%8c%d0%be%d1%80%d1%8a%d1%82/", "text": "Американският актьор Питър Фонда, син на Хенри Фонда и брат на Джейн Фонда, почина на 79-годишна възраст, предадоха агенциите, като се позоваха на семейството му. „С дълбока тъга споделяме новината, че Питър Фонда почина“, заяви семейството. Фонда починал тихо вчера сутринта в дома си в Лос Анджелис, заобиколен от семейството си. Официалната причина за смъртта е дихателна недостатъчност вследствие на рак на белия дроб. „В един от най-тъжните моменти в живота ни не сме в състояние да намерим подходящите думи, за да опишем болката в нашите сърца. Докато скърбим, ви молим да зачитате личното ни пространство“, се казва в изявлението на семейството. „И докато скърбим за загубата на този очарователен и мил човек, желаем също всички да възхваляват неговия дух и любов към живота“, допълва то. Фонда е роден в Ню Йорк на 23 февруари 1940 г. в семейството на легендарната звезда от екрана Хенри Фонда и Франсис Форд Сиймор, дама от хайлайфа на Ню Йорк. Брат е на актрисата Джейн Фонда. Прочува се с филма от 1969 г. „Волният ездач“, в който участва заедно с Денис Хопър и Джак Никълсън. Фонда е продуцент и съавтор на сценария и е номиниран за награда „Оскар“ на Американската филмова академия за най-добър оригинален сценарий. Като режисьор си създава име с кинопродукции като „Наемният работник“ (1971 г.). Номиниран е за „Оскар“ за най-добър актьор за ролята си във филма „Златото на Ули“ (1998 г.) АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.17", "title": " На 79-годишна възраст си отиде актьорът Питър Фонда"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%81%d0%bb%d1%83%d1%87%d0%b0%d1%8f%d1%82-%d0%b2-%d1%81%d0%be%d1%82%d0%b8%d1%80/", "text": "Случаят в Сотиря показва за пореден път, че концепцията за несоциализираните общности, която предложих, трябва да бъде приета. Знам, че някои колеги се боят от Европа, но за мен сигурността на българските граждани е по-важна от намръщените физиономии на чиновниците в Брюксел. Бог да прости загиналото дете! И най-строго наказание за виновния. Това написа във „Фейсбук” лидерът на ВМРО, министър на отбраната и вицепремиер Красимир Каракачанов. Изявлението му е по повод трагичния случай в сливенското село Сотиря, при който дете беше насилено и бито от рецидивист и загуби живота си. Като заместник министър-председател на България преди повече от половин година Каракачанов предложи за обсъждане и приемане Концепцията за промени в политиката за интеграция на циганския (ромския) етнос в Република България и мерките за реализацията им. Документът беше обсъждан на редица кръгли маси, както и изпратен до ресорните министерства за съгласуване. Сега предстои Концепцията да бъде разгледана на заседание на Министерски съвет, за да може да започне прилагането на мерките, записани в текста ѝ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.17", "title": " Красимир Каракачанов: Случаят в Сотиря показва за пореден път, че концепцията за несоциализираните общности, която предложих, трябва да бъде приета"}
{"url": "https://trud.bg/8-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2-%d1%85%d0%be%d1%82%d0%b5%d0%bb-%d0%b2-%d0%be%d0%b4%d0%b5%d1%81/", "text": "Осем души загинаха и десет пострадаха при пожар в хотел в украинския град Одеса, съобщи ТАСС, като се позовава на украинската Държавна служба за извънредни ситуации. Пожарът избухнал тази нощ на втория етаж на хотел „Токио стар“ и обхванал площ от 1000 кв. метра. В гасенето му участвали 65 пожарникари и 13 пожарни коли. Започнало е разследване за причините за пожара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.17", "title": " 8 души загинаха при пожар в хотел в Одеса"}
{"url": "https://trud.bg/%d0%bc%d0%b0%d1%80%d0%b3%d0%be-%d1%80%d0%be%d0%b1%d0%b8-%d0%b2-%d1%80%d0%be%d0%bb%d1%8f%d1%82%d0%b0-%d0%bd%d0%b0-%d1%88%d0%b0%d1%80%d1%8a%d0%bd-%d1%82%d0%b5%d0%b9%d1%82/", "text": "“Имало едно време в Холивуд” е деветият игрален филм на Куентин Тарантино и най-важната премиера на месеца. Историята ни отвежда в края на 60-те години на ХХ в. в Холивуд и разказва за бивша звезда от телевизионен уестърн на име Рик Далтън, който се играе от Леонардо ДиКаприо. Далтън се надява да възстанови кариерата си като се прехвърли в киното. Той обикаля из Холивуд със своя шофьор и някогашен дубльор Клиф Буут, изигран от Брад Пит. Плановете на двамата се усложняват от добре известните действителни събития, свързани със съдбата на съседката на Рик – Шарън Тейт, изиграна от Марго Роби. В края на десетилетието Тейт, заедно със свои приятели, е убита от фанатички от хипи комуната на Чарлс Менсън, а трагедията слага своеобразен край на една епоха. Филмът вече предизвика и скандални реакции зад океана. Природозащитниците скочиха на новия опус на Куентин Тарантино заради сцени с питбул, феминистките го нападнаха за неприемливи кадри с жени, а либералите като цяло се разгневиха на “непоносимата белота на целия филм”. Тази фраза е съвсем реална и се използва масово и неиронично от леви прогресивни либерали за всичко, което не съдържа достатъчно мултикултурни образи и елементи. Проблемът на медиите и активистите е, че в “Имало едно време в Холивуд” има основно добре изглеждащи бели мъже и жени. Това явно вече е недопустимо. Партийната линия допуска само “мултикултурни” филми. Брад Пит, Леонардо Ди Каприо и Марго Роби са прекалено бели и красиви за модерния либерален климат на сурова омраза към всичко с европейски характер и произход. Флагманът на съвременното ляво “Гардиън” излезе с гневен коментар срещу филма и призова “Тарантино да бъде отменен”. Умопомрачени и индоктринирани журналисти и активисти съвсем сериозно говорят за бойкоти и протести. Само защото режисьорът, който ги зарадва с “Джанго без окови‘ и сцените на черни, които убиваха бели безнаказано, един път реши да направи филм без демонстративно заклеймяване на белия мъж. “Ню Йоркър” написа, че филмът на Тарантино е “обидно регресивен”, “смехотворно бял” и “празнуващ звездното излъчване на белите мъже”. Ако думичката бял тук се смени с друг цвят, а посланието се запази, авторът на материала щеше да бъде уволнен, а пред редакцията на изданието щеше да има протести и бунтове. Но расизмът и демонизирането на белите са позволени и насърчавани от либералния ред. “Ел Ей Таймс” продължи линията със статия, в която съобщава, че е време да спрем да боготворим едно минало на героични бели мъже, което всъщност не било съществувало. Отзвукът към “Имало едно време в Холивуд” разкрива степента на лудостта на модерните либерали, Тези хора са отвъд границата на разума и спасението. В България творбата едва ли ще предизвика такива идиотски реакции.", "date": "2019.08.17", "title": " Марго Роби в ролята на Шарън Тейт\t"}
{"url": "https://trud.bg/%d0%bc%d0%b0%d0%b9%d0%ba%d0%b0%d1%82%d0%b0-%d0%bd%d0%b0-%d0%bc%d0%b0%d1%80%d1%82%d0%b8%d0%bd-%d1%82%d1%80%d0%b8%d1%84%d0%be%d0%bd%d0%be%d0%b2-%d0%bc%d1%83-%d0%b5-%d0%bf%d0%be%d0%bc%d0%b0%d0%b3%d0%b0/", "text": "Майката на заподозрения за убийство на 7-годишното момиче не вярва, че синът й е убиец. Пред   тя призна, че е помагала на сина си, докато се е укривал от полицията. Той беше задържан 24 часа след престъплението и остава в сливенската болница. Заподозреният за убийството на детето ще остане в областната болница в Сливен поне пет дни. Той е под засилена полицейска охрана. От болницата обясниха, че са му направени две операции заради огнестрелните рани. Мъжът е уцелен от полицейски куршуми в лявото бедро и дясната подбедрица. Имал счупена кост и тежко артериално кървене, което е наложило спешната интервенция. Според полицията майка му е знаела какво е извършил, но го е укривала. Стоянка Стоянова разказа, че във фаталния ден Мартин отишъл до магазина рано сутринта и се върнал чак следобед. От полицаите разбрала какво е направил синът й. Признава, че докато се укривал в гората, идвал вкъщи за храна. В дома на Мартин няма негови снимки, но пазят рисунките му. Майка му казва, че бил добър ученик и мечтаел да стане художник. Стоянка Стоянова твърди, че след задържането му е искала среща с него, но от полицията й отказали. 21-годишният Мартин Трифонов бе задържан вчера след мащабна полицейска операция с участието на жандармерия, горски, гранична и военна полиция, планински спасители и доброволци. По време на задържането си е оказал съпротива и беше прострелян. Има наранявания по краката, за които лекарите ще уточняват дали са от стрелбата, или от гористата местност, в която се е укривал.Днес изтича 24-часовата му мярка и ще бъде задържан за 72 часа. Окръжният прокурор на Сливен каза, че ще му бъдат повдигнати три обвинения – за убийство по особено жесток начин, за изнасилване и блудство. Наказанията са съответно 30 години затвор, доживотен и доживотен без право на замяна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.17", "title": " Майката на Мартин Трифонов му е помагала, докато се е укривал от полицията\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8-%d0%b8-%d0%b1%d0%bb%d0%be%d0%ba%d0%b0%d0%b4%d0%b0-%d0%bd%d0%b0-%d0%bf%d1%8a%d1%82-%d0%b7%d0%b0%d1%80%d0%b0%d0%b4%d0%b8-%d1%82%d0%b5%d0%b6%d0%ba%d0%b0/", "text": "Блокиране на главния път София-Варна в района на Омуртаг и протести организираха жители на града с искане за справедливост заради  , при която загина 17-годишен, а друг младеж е с опасност за живота. Над 300 души от ромската махала излязоха в петък след 22,30 часа първо пред местното полицейско управление, а после и на главния път. Причината да протестират е притеснението им, че може да се прикрие участието в катастрофата на ръководен кадър от ДПС, който според тях бил пиян. Както „Труд” съобщи, малко преди полунощ  срещу петък на пътя Омуртаг – Котел автомобил „Мини Купър” навлязъл в насрещното след завой и се ударил във „Фолксваген Голф”. Първата кола се управлявала от 18-годишен, а с него били две 17-годишни момчета. Пътуващият на предната седалка младеж е издъхнал в болницата в Търговище, а негов връстник е в реанимация с контузия на бял дроб, черепно-мозъчна травма, както и такава на шиен прешлен. 18-годишният шофьор е в хирургия, но няма опасност за живота му. За него първоначално беше съобщено, че е неправоспособен, тъй като в системата на МВР нямало данни да има документ. По-късно  родителите му занесли в полицията шофьорска книжка, издадена в Германия. Водачът на другата кола, 32-годишен от село Обител, също е в хирургията на търговищка болница. Точно неговото участие в катастрофата настроило хората, тъй като пристигналите първи на инцидента младежи от Омуртаг твърдели, че той е миришел на алкохол. Като го питали има ли други пострадали казал – не. Въпросният водач обаче бил общински лидер на ДПС и преди време бил хванат да кара с алкохол. Затова местните решили, че може да се прикрива неговата вина и решили да протестират. От полицията са категорични, че пробите са дрегер са отрицателни. Взета му е била и кръвна проба. Ударът на двете коли пък е станал в неговото платно, след завой и на мокър път. Към момента нямало данни той да е предизвикал трагедията, но тепърва щели да се правят съответните технически експертизи. Категорично опровергават и твърденията на протестиращите, че пострадалите младежи са стояли в размазаната кола 4 часа след инцидента и това е довело да смъртта на момчето, тъй като 32-годишният не бил казал, че има друг автомобил ударен при катастрофата. „Може да се провери и по данните на спешна помощ, че първият пострадал е откаран след около 20 минути след полунощ в болницата, а последният в 1,20 часа. Разбираме мъката и отчаянието на роднини, приятели и познати от загубата на момчето и състоянието на другото, но нищо не се прикрива, нито манипулира. За най-голямо съжаление имаме трагичен пътен инцидент със загуба на млад живот”, коментираха разследващи. На протестите, за да успокои хората, отиде и областният управител Митко Стайков, който увери всички, че случаят ще бъде надлежно разследван. Заради протестите и напрежението полицията и прокуратурата в Търговище дават и извънреден брифинг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.17", "title": " Протести и блокада на път заради тежка катастрофа в Омуртаг\t"}
{"url": "https://trud.bg/%d0%bf%d0%b0%d0%ba%d1%82%d1%8a%d1%82-%d1%80%d0%b8%d0%b1%d0%b5%d0%bd%d1%82%d1%80%d0%be%d0%bf-%d0%bc%d0%be%d0%bb%d0%be%d1%82%d0%be%d0%b2-%d0%bd%d0%b0%d0%b8%d1%81%d1%82%d0%b8%d0%bd/", "text": "Стъпките, подготвили Третия райх за нова война На 3 юни 2008 г. Пражката конференция „Европейската съвест и комунизмът“ приема Декларация, в която се иска 23 август да стане Ден на възпоменание на жертвите на нацизма и комунизма. На 18 септември 2008 г. тя е подкрепена и 40-ото НС, а на 2 април 2009 г. и от Европейския парламент с Резолюцията „Европейската съвест и тоталитаризмът“. Изборът на датата 23 август не е случаен – на този ден през 1939 г. в Москва под одобрителния поглед на Сталин е подписан Договорът за ненападение между хитлеристка Германия и сталиновия Съветски съюз, по-известен като Пакт „Рибентроп-Молотов“. Това означава еднозначно осъждане на Пакта като заговор на двете тоталитарни държави срещу мира в Европа и като добросъвестни граждани, уважаващи политическите решения, едва ли има какво повече да кажем за въпросното събитие. Но само ако смятаме, че политиците са носители на окончателната истина за историческите събития. Всъщност, политиците не би трябвало да декретират оценките за историята, както ясно е посочено и в резолюцията на европарламента: „нито една политическа организация или политическа партия не разполага с монопол върху тълкуването на историята и че тези организации и партии не могат да претендират за обективност… официалното политическо тълкуване на историческите факти не следва да бъде налагано посредством взети с мнозинство решения на парламентите… един парламент не може да законодателства по отношение на миналото“. Аз също съм убедена, че историческите събития трябва да се оценяват не от гледната точка на днешната политическа конюнктура, а в контекста на епохата, когато са станали. Така ще подходя и към Пакта „Рибентроп – Молотов“. Водещата теза днес е, че Втората световна война е избухнала заради сговора между двамата диктатори – Хитлер и Сталин, поставили си за цел да унищожат мира и да превземат Европа. Тя е много популярна днес, но в нея има един проблем. Как може да се подготви война за една седмица, колкото дели 23 август от 1 септември 1939 г.? Защото подготовката си за нова война Германия започва не през 1939 г., а през 1933 г., когато Хитлер идва на власт с обещания за реванш. И го подготвя стъпка по стъпка с помощта на западните сили. На Женевската конференция по разоръжаване (1932-1934), след спор дали не трябва всички изцяло да се разоръжат, Германия получава съгласието на победителките от Първата световна война (Великобритания, Франция, САЩ и Италия) да възстанови редовната си армия. На 18 юни 1935 г. Англо-германското морско споразумение дава правото на Германия да възстанови и военния си флот (до една трета от британския), както и подводния. На 7 март 1936 г. Третият райх въвежда войски в демилитаризираната според мирния договор Рейнска област, а Франция и Великобритания не правят нищо. И на 21 март 1936 г. в Хамбург Хитлер тържествено провъзгласява, че духът на Версайския договор е унищожен, а 22 март в Бреслау (дн. Вроцлав) обещава нов ред за Европа. На 13 март 1938 г. след германски ултиматум родината на Хитлер Австрия е присъединена (аншлус) и става провинция към Трети райх. Изчезването на цяла държава от политическата карта на Европа не предизвиква реакция, защото е прието като „семеен“ германски въпрос. През май 1938 г. започват вълнения в населената с германци Судетска област на Чехословакия. Великобритания се нагърбва да помогне в спора, като изпраща в Чехословакия лорд Рънсиман с помирителна мисия, която стига до извода, че областта не може да остане в Чехословакия. Следва Мюнхенската конференция от 29-30 септември, на която премиерите Невил Чембърлейн и Едуар Даладие, дучето Бенито Мусолини и фюрерът Адолф Хитлер в отсъствието на чехословашки представители решават Судетската област незабавно да се предаде на Третия райх. Това са стъпките, подготвили Третия райх за нова война. Съветският съюз не участва, но не е и безучастен наблюдател. След двустранния договор от Рапало от 16 април 1922 г. на съветска територия германците изграждат военна индустрия и правят маневри. Но това е Ваймарска Германия и сътрудничеството приключва с идването на Хитлер на власт, защото националсоциализмът и болшевизмът са непримирими идеологии, едната залагаща на крайния национализъм, а другата на интернационализма. И една от първите задачи на Хитлер е да обяви комунистите за основни врагове – още с подпалването на Райхстага на 27 февруари 1933 г. Пак по негова идея е подписан Антикоминтерновският пакт от 25 ноември 1936 г., насочен срещу Съветския съюз. Как при такова противопоставяне се стига до Пакта „Рибентроп-Молотов“? Нещата са променят след 15 март 1939 г., когато Третият райх окончателно унищожава Чехословакия, като окупира чешките земи и ги обявява за Протекторат Бохемия и Моравия. Това драстично нарушаване на решенията от Мюнхен най-после показва на Великобритания и Франция, че войната е неизбежна. Въпросът кога и как ще започне се решава в следващите месеци, изпълнени с трескави преговори: англо-френско-съветски (от април чрез послания, а от 12 и 25 август между военни делегации), британско-германски (през юли между германците Дирксен и Волтат и британците Хорас Уилсън и Хъдсън) и германо-съветски (през август). Най-продължителни са тристранните преговори между Великобритания, Франция и Съветският съюз. Също както и преди Първата световна война те целят Германия да бъде обградена от запад и от изток. Само че преговорите демонстрират англо-френското желание да ангажират Съветския съюз в предстоящата война на Третия райх на изток (Полша), без те да са готови на пълноценен военен ангажимент. А като прибавим и тяхната прогерманска и антисъветска политика до момента, става обяснимо съветското нежелание за такава договореност. Германо-британските преговори за пакт за ненападение също се провалят, вероятно защото от германците ги използват по-скоро за отклоняване на вниманието. Само германо-съветските преговори завършват с успех, макар да изглеждат най-нелогични. Това се дължи на стратегията на Хитлер в никакъв случай да не допусне антигерманска коалиция, а да бие противниците си поединично. Затова Рибентроп предлага на Сталин нещо неустоимо – бивши имперски територии, загубени след революцията – Латвия, Естония, Финландия (по тайния протокол), както и онези полски земи, които Съветска Русия губи в Полско-съветската война от 1920 г. Тези територии са червейчето на германската въдица, която прави възможен Пакта за ненападение. За морал и дума не може да става, което се отнася и за действията на западните сили. Каква е моята историческа оценка за Пакта „Рибентроп-Молотов“? За Хитлер той е огромен успех, позволил му необезпокояван да започне войната – първо срещу Полша, после срещу Дания, Норвегия, Белгия, Холандия, Люксембург и Франция. И всеки път с бърз успех. За Великобритания и Франция е неприятна изненада, поставила ги в крайно неудобното положение да обявят война на Германия на 3 септември заради Полша, но без да я водят – т.нар. Странна война. За Сталин на пръв поглед изглежда като успех: отдалечил е войната от границите на СССР и дори ги е разширил с 200 км на запад. Вторият поглед показва нещо друго: тежък удар върху комунистическото движение, но още по-важно е, че Пактът помага на Хитлер да се подготви за войната с истинския си идеологически противник и две години по-късно, на 22 юни 1941 г., да атакува пълномащабно Съветския съюз. Но вече с потенциала на цяла покорена Западна Европа (без Великобритания), което помага на вермахта да стигне почти до Москва. С две думи – Пактът „Рибентроп-Молотов“ е голяма грешка на Сталин. Но тя не е безпричинна и Западът съвсем не е невинен.", "date": "2019.08.17", "title": " Пактът “Рибентроп-Молотов”: Наистина всичко ли е ясно 80 години по-късно?\t"}
{"url": "https://trud.bg/%d0%ba%d0%be%d0%b8-%d1%81%d0%b0-%d1%82%d1%80%d0%b8%d1%82%d0%b5-%d0%bf%d0%be%d0%bb%d0%be%d0%b6%d0%b8%d1%82%d0%b5%d0%bb%d0%bd%d0%b8-%d0%bd%d0%b5%d1%89%d0%b0-%d0%b2%d1%8a%d0%b2-%d0%b2%d1%81%d1%8f%d0%ba/", "text": "Жената крещи:  – Ти изобщо не ме слушаш, когато говоря!  – Кой?  – Ти!  – Какво аз? *** Извънземни отвличат за една нощ англичанин, на сутринта си спомня всичко и:  – Ще напиша книга…  На другата вечер, германец…  – Ще разкажа на медиите…  На третата вечер българин. На сутринта:  – Егати и филма, повече нема да близнем от ракията на Пешо! *** Еврейска поговорка:  – От две злини трябва да избереш не по-малката, а по евтината! *** Отивам на кастинг за балерини и оная ми вика:  – Имаш ли опит?  Викам й:  – 15 години ходене на пръсти нощем до хладилника стигат ли? *** Мисля да отида да се изповядам. Не за опрощение на греховете, а да подразня попа. *** Да живееш 100 години със 100 лв. пенсия, доказва, че гладът е здравословен. *** Обичам дъжда, скрива сълзите. А ако е по-силен… и напикаването. *** – Жена, ненавиждам, когато правиш такива физиономии.  – Какви бе?  – Всякакви. *** В поликлиниката отвориха кабинет за тези, които само искат да попитат… *** Пътниците викат на шофьора:  – Алооо, тука падат хора от маршрутката!  Шофьорът:  – Днес имаме Ден на отворени врати! *** Спешно ми върнете тъмното ни минало, в него имах такова светло бъдеще! *** – Имаш страхотно чувство за хумор, мацко!  – Да, но съм и красива!  – Ето пак… *** Магическата фраза, която може да превърне всеки 82-годишен в супергерой с качествата на Юсейн Болт и Рамбо, е:  – Уважаеми клиенти, отваряме за вас пета каса. *** Жена с любовник… Внезапно се прибира съпругът и тя в бързината скрива любовника си зад масичката с телевизора. Мъжът се пльосва на дивана и започва да гледа футболен мач. За да отвлече вниманието на съпруга си, жената виква от кухнята:  – Ела да видиш, чудо! Изпуснах чинията със супата на пода и не се разля нито капка.  – Разбира ти главата от чудеса! Тука показаха червен картон на левия защитник и той мина край мен на път за съблекалнята… *** Искам да науча една мацка да практикува йога, но уроците все отиват към Кама Сутра… Бъркам някъде и не знам къде… *** На принцесата й писна от тъпи принцове и празни надежди. Приближи драконът и му каза:  – Пич, огънче имаш ли? *** Грешник в ада:  – Защо вече 300 години ме пържите в едно и също олио?  – Ах, ти ли не знаеш, точно ти ли, продавачо на цаца! *** Върви дежурният лекар в отделението по гинекология и вижда на едно легло лежи мъж! Приближава се и пита:  – А вие защо сте тук?  – Няма да повярвате, докторе, но всичко започна с миене на чинии… *** Жена ми приседна до мен на дивана.  – Какво има по телевизора?  – Прах! – отговорих аз.  И скандалът започна… *** – Ванко, какво учиш, баба?  – Медицина, бабо!  – Супер, ще лекуваш баба си…  – Митко, ти какво учиш, баба?  – Архитектура, бабо!  – Супер, ще построиш къща на баба си…  – А, Наско ти, баба?  – IT специалист съм, бабо…  – Атанасе, на теб въобще не ти дреме за баба ти, бе! *** – Повече не искам да си ми шофьор! За втори път през тази седмица си на косъм да ме убиеш!  – Шефе, моля те, дай ми поне още един шанс. *** Напълно сляп влиза по погрешка в специален “женски бар”. С помощта на сигнален бял бастун успява да стигне до бармана и си поръчва питие. Малко след това вика на сервитьора:  – А бе, ей… искаш ли да ти разкажа един виц за блондинки?!  Веднага настава гробна тишина.  С дрезгав и сериозен глас жената, седнала до него, казва:  – Преди да го разкажете, сеньор и с респект към физическото ви увреждане. което не ви позволява да ме видите, мисля, че е редно да ви предупредя за някои дребни нещица – сервитьорката е красива, здрава блондинка, охраната на бара е една супер яка блондинка, аз съм метър и 80, тежа 80 кила, имам черен колан по карате и съм блондинка, приятелката ми до мен е шампионка по вдигане на тежести и е блондинка, а дамата, седнала от другата ви страна е професионален състезател по класическа борба – също блондинка… Е, сега – като чухте това, все още ли искате да разкажете тоя готин виц?!  Слепецът мисли внимателно няколко секунди, поклаща глава и казва:  – Нее! Отказвам се при това положение. Че, ще ми се наложи да го обяснявам пет пъти. *** Минава мутра по най-високия мост на Витиня и гледа много полицейски коли… и едно прекрасно момиче от външната страна на парапета, готово да скача… Спряла мутрата и отишла да види какво става… Полицаите се мъчат да уговорят девойката да не скача, но без резултат…  Мутрата рекъл:  – Дайте аз да опитам…  Приближил се и казал на красавицата:  – Красавице, защо преди да скочиш, не ми подариш последната си и най-хубава целувка…  Тя се обърнала и последвала една много продължителна и влажна целувка… и още една… и още една…  Мутрата възкликнал възторжено:  – Мила, така никой през живота ми не ме е целувал… Не искаш ли да дойдеш с мен и да се оженим… Но преди това да попитам “Защо искаше да се самоубиеш?”  Девойката отговорила:  – Защото мама и тате не ми дават да обличам женски дрехи…  Още изясняват дали сам е скочил или някой го е бутнал… *** Почти всички мъже търсят секс без ангажименти… В повечето случаи получават… ангажименти без секс! *** Химичен елемент с период на разпад една година – “асфалтий”… Елемент с разпад една седмица – “заплатий”. *** На врата се звъни.  – Кой е!?  – Аз съм мъжът ти! Отваряй!  – Не, мога, гола съм!  – Отваряй, бе! Сам съм!  – А бе ти си сам, ама аз не съм.. *** Българинът, ако правеше секс, колкото говореше, до сега щяхме да сме 500 милиона! *** – Какво е матриархат?  – Матриархат е, когато жената се обръща към стената и захърква, а ти, целият облян в сълзи, вземаш децата и заминаваш при баща си. *** – Тате, тате, вярно ли е, че женитбата била като лотарията?  – Глупости сине, с лотарията все пак имаш някакъв шанс… *** Статус на девойка в Facebook:  – Нямам нови профилни снимки, понеже нашите правят ремонт на банята и са свалили огледалото! *** В бара:  – Госпожице имате невероятен гланц! От какво е?  – Ами ядох сланина преди малко! *** Връх на ревността:  – Къде си?!?  – На магистралата.  – Влез в насрещното да чуя клаксоните. *** Перничанин позира на художник:  – Искам да ме нарисуваш в героична поза!  – И каква да е тя?  – Пред мен бутилка с ракия, а аз не съм я отворил! *** Във всяка работа има три положителни неща: петък, заплата и отпуска! *** Акция в търговската мрежа:  – Купи микровълнова, миялна и пералня, и ще получиш подарък гумена жена! *** – Обаждам се да ти кажа, че много те обичам!  – Господине, объркали сте номера, тук е фабриката за ракия в Троян.  – Да, знам!", "date": "2019.08.17", "title": " Кои са трите положителни неща във всяка работа?"}
{"url": "https://trud.bg/%d0%bf%d1%81%d0%b8%d1%85%d0%b8%d0%b0%d1%82%d1%8a%d1%80-%d0%bf%d1%80%d0%be%d1%84%d0%b8%d0%bb%d1%8a%d1%82-%d0%bd%d0%b0-%d0%bc%d0%b0%d1%80%d1%82%d0%b8%d0%bd-%d1%82%d1%80%d0%b8%d1%84%d0%be%d0%bd%d0%be/", "text": "Мартин Трифонов – предполагаемият убиец на 7- годишното дете в село Сотиря остава в болницата в Сливен, под охрана, предаде Нова ТВ. На този етап от прокуратурата посочват, че задържаният не е дал обяснение. Мотивите за извършването на бруталното престъпление също остават неясни. Малко след ареста на мъжа хората в селото недоумяват как човек без психични заболявания и без да е употребил алкохол и наркотици, каквито данни разпространиха от МВР, може да посегне на дете. „Ще отнеме доста време, докато хората в селото се успокоят. Писмени жалби срещу Мартин не сме получавали. Когато има напрежение, трябва да се пише до кмета и да се звъни на 112. Когато се подаде сигнал на спешния телефон, тогава може да се вземе под внимание и органите на реда да си свършат работата“, коментира кметът на селото Димчо Георгиев. Мартин Трифонов разбира какво е извършил и може да носи отговорност, смята психиатърът д-р Цветеслава Гълъбова. „Психопатите са хора, които не желаят да се съобразяват с писаните и неписани норми. Могат да бъдат рационално интелигентни, но могат и да не бъдат. Задължително обаче те емоционално не са интелигентни. В случая имаме един примат. Едно изключително примитивно същество, което живее на нагони и инстинкти. Той няма никакви вътрешни спирачки. Не е научен да се съобразява с нищо. Не е научен да се самоконтролира, не е научен на труд, не е образован. Този човек е изпуснат от самото начало. На 21 години има стабилен стаж като криминално проявен, като затворник“, обясни тя. Според нея той разбира какво е извършил. „Той обаче не е способен на съчувствие, на съпричастност, на емпатия. Те са емоционално много студени хора. Те осъзнават чисто рационално какво са направили, т.е. могат да носят наказателна отговорност, но не могат да изпитва съчувствие и състрадание. Тези неща, те не ги правят в състояние на афект“”, обясни д-р Гълъбова. По думите й профилът на Мартин Трифонов съвпада с този на Илиян Здравков, който уби Вероника във Велико Търново и убиеца на Виктория Маринова – Северин Красимиров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.17", "title": " Психиатър: Профилът на Мартин Трифонов съвпада с този на убиеца на Виктория Маринова"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%b7%d0%b5%d0%bb%d0%b5%d0%bd%d1%81%d0%ba%d0%b8-%d0%b2%d0%b7%d0%b5%d0%bc%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d0%bd%d0%b5/", "text": "Президентът на Украйна Владимир Зеленски заяви, че отговорните за   ще бъдат наказани и че той лично ще контролира ситуацията, съобщава ТАСС. Той заяви това в съобщение на официалната си страница във „Фейсбук“. „Отговорност ще поемат не само преките виновници за пожара. Ще отговаря и Вадим Черни, собственикът на така наречения хотел. Лично аз ще се погрижа наказанието да е в съответствие със закона и изискванията на справедливостта“, заяви президентът. Зеленски подчерта, че човек не може да постави собствената си печалба над човешкия живот. Премиерът на Украйна Владимир Гройсман от своя страна инструктира „незабавно да започнат мащабни инспекции по местата за отдих, особено на хотели и курорти“. Пожарът в хотела в Одеса е избухнал през нощта, като около 1000 квадратни метра са били обхванати от огъня. Осем души са загинали, а 10 са ранените, като четирима от тях са в критично състояние. Полицията започна наказателно дело по обвинения в „нарушаване на изискванията за пожарна безопасност“. Държавната служба за спешни случаи на Украйна съобщи, че през юли тази година е трябвало да се извърши проверка на хотела, но собственикът не е разрешил тя да се проведе. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.17", "title": " Владимир Зеленски взема разследването на пожара в Одеса под собствен контрол"}
{"url": "https://trud.bg/%d0%bd%d0%b0-17-%d0%b0%d0%b2%d0%b3%d1%83%d1%81%d1%82-2019-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": "Александър и Константин Владигерови , музиканти, 41 г.   Доц. д-р Антони Георгиев , началник Клиника по артроскопска травматология в УМБАЛ „Софиямед“.   Десислава Денева , художничка.   Проф. Захари Захариев , член на НС на БСП, 70 г.   Невена Цонева , певица.   Николай Акимов , кинорежисьор, 67 г.   Петя Дикова , тв водеща.   Румен Порожанов , бивш министър на земеделието, храните и горите, 55 г.   Сотир Ушев , икономист, политик, бивш директор на Националния осигурителен институт, 59 г.   Яна Маринова , актриса.   Юлиан Константинов , оперен певец, 53 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.17", "title": " На 17 август 2019 да почерпят"}
{"url": "https://trud.bg/%d0%bf%d1%8a%d0%bb%d0%bd%d0%b5%d0%bd%d0%b8-%d0%b7%d0%b5%d0%bb%d0%b5%d0%bd%d1%87%d1%83%d1%86%d0%b8-%d0%b4%d0%be%d0%bf%d1%8a%d0%bb%d0%b2%d0%b0%d1%82-%d0%bb%d1%8f%d1%82%d0%bd%d0%be%d1%82%d0%be-%d0%bc/", "text": "Освен да се режат и добавят в салати и манджи, зеленчуците могат и да се напълнят с други зеленчуци, месо, ориз, булгур, киноа, гъби, риба, сирене, яйца и каквото още се сетите. Приготвянето им е малко по-бавно, защото плънката трябва да се задуши или запържи предварително, но така е с повечето зеленчукови ястия. Затова пък вкусът е неповторим. Рецептите, които предлагаме, са примерни. Във всяка от тях можете да развихрите въображението си, заменяйки едни продукти с други. Принципът е един – накрая всичко се запича на 180-200 градуса във фурната.    Пълнени чушки с кайма и ориз Необходими продукти:  10-12 чушки  500-600 г кайма  1 гл. лук  1 морков  1 домат (настърган) или 1/2 ч.ч. от консерва  2/3 ч.ч. ориз  1 ч.л. червен пипер  черен пипер, сол и др. подправки по желание  олио За соса:  2 яйца  2 с.л. с връх брашно  2 с.л. кисело мляко  200 мл прясно мляко Начин на приготвяне:  Лукът и морковът, нарязани на ситно (или морковът настърган) се запържват в 3-4 с.л. олио. Добавя се каймата и се запържва, докато стане на трохи. Добавят се доматите и се оставя да изври течността, а накрая се слага оризът. Запържва се, докато стане „стъклен“, след това се добавя червеният пипер, който също се запържва за около 1 минута, и се дърпа от котлона. Слагат се подправки по вкус – чубрица, кимион, черен пипер, сол. С чаена лъжичка пълним чушките, подреждаме ги в тава и наливаме вода, но без да ги покрива. Посолява се и водата. Пече се на 180 градуса около 45 минути, чушките се обръщат и се връщат за още 30-ина минути във фурната. Ако водата е извряла, се долива, защото ще трябва после за сос. Продуктите за соса разбъркваме на рядка кашичка. Когато чушките са готови, изваждаме ги от фурната, заливаме с кашичката и разбъркваме – направо в тавата. Тя е достатъчно гореща, за да сгъсти соса буквално за 1 минута. Не се връща повече в печката.   Пълнени тиквички с ориз Необходими продукти:  6 тиквички  2 с.л. ориз с връх  50 мл олио  1 гл. лук  4 чери доматчета  сол и копър на вкус Начин на приготвяне:  Тиквичките се режат на 2-3 равни части и се издълбават с помощта на лъжица почти до дъното. В мазнината се задушават лукът, оризът, нарязаните на ситно домати, месестата част от тиквичките и наситненият копър. Тиквичките се пълнят с плънката и се подреждат в тава. Заливат се до половината с вода и се посоляват. Запичат се във фурната на 200 градуса за около 45 минути, докато водата заври. Може да се поднесат с кисело мляко.   Пълнени домати със сирене Необходими продукти:  8 средно големи домата  4 яйца  350 г сиренe  няколко стръка босилек  китка магданоз  черен пипер Начин на приготвяне:  Подбират се добре узрли, но твърди домати. Отрязват се капачетата и се издълбават с лъжичка. Плънката се приготвя, като към разбитите яйца се прибавя натрошеното сирене, нарязаният магданоз и босилек. Овкусява се с черен пипер. Доматите се пълнят с плънката, подреждат се в тавичка и се покриват с капачетата. Вътрешността на доматите се накълцва на ситно, овкусява се с малко сол и се слага на дъното на тавичката. Заливат се с 1/2 чаша вода и се пекат в предварително загрята до 200 градуса фурна, докато се запекат. Могат да се поднесат както топли, така и студени.   Пълнен лук с гъби, бекон и кашкавал Необходими продукти:  8 големи глави лук  1 морков, нарязан на ситно  500 г гъби, нарязани на ситно  100 г пушен бекон, нарязан на кубчета  150 г доматено пюре  200 г настърган кашкавал  8 тънки резена кашкавал  100 г сирене крема  2 яйца  2 с.л. сметана  сол и черен пипер на вкус  пресен магданоз, нарязан на ситно Начин на приготвяне:  Внимателно извадете сърцевината на лука и я нарежете на ситно. Заделете лучените чашки настрана. Загрейте малко олио в тиган на средно силен огън и запържете лука и моркова за около 2-3 минути. Добавете гъбите и бекона, разбъркайте и гответе, докато течността се изпари. Прибавете доматеното пюре и магданоза, разбъркайте и подправете със сол и черен пипер на вкус. Отдръпнете сместа от котлона и я оставете да се охлади до стайна температура. Добавете кубчетата кашкавал и крема сиренето и разбъркайте, за да се разпределят равномерно. Напълнете лучените чашки с плънката и покрийте всяка от тях с резен кашкавал. Внимателно ги прехвърлете в тавичка и добавете на дъното около 500 мл вода. Печете в предварително загрята до 200 градуса фурна в продължение на 30 минути. Разбийте яйцата със заквасената сметана в купа и залейте пълнените лучени чашки със сместа. Печете още 5-10 минути и поднесете.   Пълнен патладжан с риба тон Необходими продукти:  2 патладжана  1 глава лук  6 с.л. доматен сос  100 г риба тон от консерва  150 г кашкавал  250-300 мл готов сос Бешамел  2 скилидки чесън  сол  зехтин (олио) Начин на приготвяне:  Патладжанът се разрязва по дължина на две и вътрешността се издълбава. Посоляват се – той и вътрешността – и се оставят 40 мин. да се отцеди горчивата вода. Върху издълбаните патладжани се сипва зехтин (олио) и се пекат 20 минути в предварително загрята фурна на 160 градуса. Лукът, чесънът и вътрешната част на патладжана се нарязват на ситно и се задушават с малко мазнина. Прибавят се доматеният сос и част от кашкавала и се бърка добре. Маха се от котлона и се прибавя добре изцедената риба тон, овкусява се със сол. Готовата смес се разбърква с бешамела и се пълнят патладжаните. Поръсва се останалият кашкавал и се пече, докато се запече кашкавалът.   Пълнени гъби с пилешки дробчета Необходими продукти:  1 кг пилешки дробчета  500 г гъби, по-едри  4 с.л. брашно  100 мл олио  2 с.л. оцет  кашкавал  черен пипер, сол  магданоз Начин на приготвяне:  В подсолена вода се сваряват гъбите. Изваждат се, в бульона се слага оцет и се варят дробчетата за около 3 минути. В тава се подреждат гъбите, а в тях се слагат дробчетата. Останалите се подреждат между тях. Запържва се брашно, прибавят се пънчетата, нарязани на ситно, сол и се разрежда с топла вода до гъста каша. Прибавя се настърган кашкавал и се залива върху гъбите. Пече се в загрята фурна. Поръсва се със ситно нарязан магданоз.", "date": "2019.08.17", "title": " Пълнени зеленчуци допълват лятното меню"}
{"url": "https://trud.bg/10-%d0%bc%d0%bb%d0%bd-%d0%b4%d0%be%d0%bb%d0%b0%d1%80%d0%b0-%d0%bd%d0%b0%d0%b3%d1%80%d0%b0%d0%b4%d0%b5%d0%bd-%d1%84%d0%be%d0%bd%d0%b4-%d0%bd%d0%b0-fortnite/", "text": "10 млн. долара ще бъде наградният фонд на „Fortnite“ в десетия сезон на 3D фентъзито. Това обявиха от създателите на играта „Epic Games“. Серията „Fortnite Champion“, за която е предвидена внушителната сума, започва на 17 август. Събитието ще се развива в 3 кръга, като ще се провежда всеки уикенд в продължение на пет седмици. Най-добрите отбори ще продължат към финалите на сезон 10. Шампионът ще бъде определен в заключителни сблъсъци, които ще се играят онлайн в периода 20-22 септември. В края на миналия месец 16-годишният Кайл „Bugha“ Гирсдорф спечели световното първенство по „Fortnite“. Той прибра рекордните за солов играч в геймърски турнир 3 милиона долара. „А 10 години по-рано най-впечатляващата сума, прибирана от победител в турнир бе 86 265 хиляди в американската валута – припомня сайтът на „ESPN”. – Толкова прибра Лий „Jaedong“ Джей-донг на състезание по „StarCraft: Brood War“ и всички си мислеха, че геймингът вече се е развил“. Финалите на световното по „Fortnite“ се състоя в Ню Йорк. В него участваха общо 100 души от цял свят, както и 40 млн. геймъри в предварителните кръгове.", "date": "2019.08.17", "title": " 10 млн. долара награден фонд на „Fortnite“"}
{"url": "https://trud.bg/%d1%82%d1%80%d0%b0%d0%bd%d1%81%d0%b4%d0%b6%d0%b5%d0%bd%d0%b4%d1%8a%d1%80-%d0%b0%d1%83%d1%82-%d0%be%d1%82-%d1%82%d1%83%d1%80%d0%bd%d0%b8%d1%80%d0%b8-%d0%bf%d0%be-street-fighter/", "text": "Лия „Gllty“ Хейс, професионален геймър на „Street Fighter“, няма да присъства на различни събития, организирани от „Fighting Game Community“, до второ нареждане. Причината е „нежелан физически контакт“. Така тя няма да се състезава на каквито и да е било състезания, които са под егидата на общността за бойни спортове „FGO“. „Gllty“, която е трансджендър, пое вината и призна своите прегрешения. „Флиртувала съм с много жени и повече от веднъж съм ги карала да се чувстват неудобно – каза тя. – Мое задължение е да поема отговорност. Не съм сигурна какво ще правя за в бъдеще, но това е първата стъпка“. „Gllty“ бе обвинена публично от нейната колежка Дуун „Yohosie“ Хоузий за „неподходящо и публично докосване“ по време на турнир през 2015 година. Впоследствие и други геймъри съобщиха за подобни случаи, заявявайки, че тя „е допринесла за токсичната среда“ във „FGO“. Снимка: Twitter", "date": "2019.08.17", "title": " Трансджендър аут от турнири по „Street Fighter“"}
