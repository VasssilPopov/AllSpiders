{"url": "https://trud.bg/%d1%80%d0%b5%d0%ba%d0%be%d1%80%d0%b4%d1%8c%d0%be%d1%80-%d0%bf%d0%be-%d1%81%d0%bc%d1%8a%d1%80%d1%82%d0%bd%d0%be%d1%81%d1%82-%d0%b2-%d0%b5%d1%81-%d0%be%d1%81%d1%82%d0%b0%d0%b2%d0%b0-%d0%b1%d1%8a%d0%bb/", "text": "България държи първенство по смъртност в Европейския съюз с 1602 смъртни случая на 100 000 жители. Следват ни Румъния и Латвия с по 1476 смъртни случая на 100 000 души, Литва – 1455 и Унгария – 1425. На другия полюс в класацията са Испания (829 смъртни случая на 100 000 жители), Франция (838), Италия (843), Малта (882), Люксембург (905) и Швеция (913). Данните са на Евростат за 2016 година като през този период средната смъртност в ЕС е 1002 души, а общо всички смъртни случаи са 5,1 млн. Това е с около 80 000 по-малко от предходната година. В доклада се отчита, че водещите причини са сърдечни удари, инсулти и онкологични заболявания. Малко над 1,8 милиона души са починали от болести на кръвоносната система (предимно инфаркти и инсулти), а 1,3 милиона – от рак. Това са двете основни причини за смъртните случаи в ЕС, кaто са отговорни съответно за 36% и 26% от общата смъртност. Третата основна причина за смъртност на стария континент са заболявания на дихателната система, от които през 2016 г. са загинали 422 000 души (8% от всички). Значителен е и делът на произшествията и инцидентите – 237 000 смъртни случая или 5% от всички;следват заболявания на храносмилателната система (222 000 смъртни случая, 4%), психични и поведенчески болести като деменция (220 000 смъртни случая, 4%) и заболявания на нервната система, включително болест­та на Алцхаймер (219 000 смъртни случая, 4%), се посочва още в отчетa на Европейската статистика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Рекордьор по смъртност в ЕС остава България\t"}
{"url": "https://trud.bg/%d1%81%d0%b3%d1%80%d0%b0%d0%b4%d0%b0-%d1%81%d0%b5-%d1%81%d1%80%d1%83%d1%82%d0%b8-%d0%b2-%d0%bc%d1%83%d0%bc%d0%b1%d0%b0%d0%b9-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b4%d1%83%d1%88%d0%b8/", "text": "Четириетажна сграда се срути в индийския град Мумбай, съобщава  . Предполага се, че под руините има блокирани над 30 души. Властите вече потвърдиха смъртта на 4-ма от обитателите. Отчаяно надбягване с времето. Спасители и доброволци направиха жива верига, за да разчистят по-бързо отломките и да спасят затиснатите хора. Все още не са ясни причините за трагедията. Властите заявиха, че постройката била 100-годишна. Наскоро районът беше връхлетян от поройни дъждове, които причиниха големи наводнения. Подобни инциденти не са рядкост в Мумбай по време на мусонните дъждове. През 2017 г. три сгради се срутиха в града. Най-голямата трагедия беше през 2013 г., когато строяща се сграда падна. Тогава загинаха над 70 души.", "date": "2019.07.16", "title": " Сграда се срути в Мумбай, четирима души са загинали (СНИМКИ+ВИДЕО)"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d0%b5%d0%bd-%d1%86%d0%b5%d0%bd%d1%82%d1%8a%d1%80-%d0%bf%d0%be-%d0%bc%d1%83%d0%ba%d0%be%d0%b2%d0%b8%d1%81%d1%86%d0%b8%d0%b4%d0%be%d0%b7%d0%b0-%d0%b7%d0%b0/", "text": "Втори у нас Експертен център по муковисцидоза бе открит във варненската УМБАЛ „Св. Марина“. Около 250 българи страдат от най-честата рядка болест при бялата раса, а в Североизточна България броят им е близо 60, на възраст от 1 до 42 г. Центърът ще даде възможност за прецизно проследяване на състоянието им и ранно лечение на евентуални усложнения, обясни началникът на Втора детска клиника в „Св. Марина“ и ръководител на новата структура доц. Миглена Георгиева. Наследственото заболяване засяга основно белите дробове и храносмилателния тракт, но често и черния дроб. Затова в центъра са ангажирани 40 лекари от различни специалности, психолози и социални работници, като крайната цел е да се подобри качеството на живот на болните. „Преди век децата, страдащи от муковисцидоза, са преживявали само година-две, а днес в развитите страни продължителността на живот вече е 50-60 г. У нас трябва да бъде въведен неонаталният скрининг, който ще засича болестта още при раждането и преди да се е развила, защото това дава шанс за много по-добра профилактика“, коментира доц. Георгиева. Според нея с навлизането на генната терапия се очаква през 2040 г. възрастта на болните от муковисцидоза да се повиши до около 70 г. Новият експертен център е трети в „Св. Марина“ след центровете по редки кръвни и еднокринни заболявания, които включени в Европейската референтна мрежа. „Благодарение на подкрепата на Медицинския университет разполагаме не само с високи технологии, но и с обучени мултидисциплинарни екипи.  Центърът по муковисцидоза вече има регистър, чрез който ще се проследява състоянието на пациентите“, допълни проф. Силва Андонова, директор по лечебната и диагностична дейност в „Св. Марина“.", "date": "2019.07.16", "title": " Експертен център по муковисцидоза заработи в УМБАЛ „Св. Марина“\t"}
{"url": "https://trud.bg/%d0%b2-%d1%80%d0%b5%d0%b4-%d0%b1%d1%83%d0%bb-%d1%81%d0%bc%d0%b5%d0%bd%d0%b8%d0%bb%d0%b8-%d0%b3%d1%83%d0%bc%d0%b8%d1%82%d0%b5-%d0%b7%d0%b0-192-%d1%81%d0%b5%d0%ba%d1%83%d0%bd%d0%b4/", "text": "Възходът в представянето на „Ред Бул“ във Формула 1 в последно време се дължи не само на пилотското майсторство на Макс Верстапен и Пиер Гасли, но и на сръчността на механиците. Спирането на Гасли по време на последното състезание във Великобритания се оказа нов световен рекорд за най-бързо обслужване на автомобил. Времето, което беше нужно на екипа, за да постави нови четири колета на болида на французина, бе 1,91 секунди. С това момчетата от „червените бикове“ свалиха 1 стотна от предишното върхово постижение на „Уилямс“ от 2016-а.  При това механиците на „Ред Бул“ са били по-натоварени от останалите си колеги на „Силвърстоун“, тъй като се е наложило да сменят носовете над вете коли заради механични проблеми.", "date": "2019.07.16", "title": " В „Ред Бул“ сменили гумите за 1,92 секунди"}
{"url": "https://trud.bg/%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0%d0%bd-%d0%b5-%d0%bf%d1%8a%d1%80%d0%b2%d0%b8-%d1%81%d0%bb%d1%83%d1%87%d0%b0%d0%b9-%d0%bd%d0%b0-%d0%bc%d0%be%d1%80%d0%b1%d0%b8%d0%bb%d0%b8/", "text": "На 12 юли 2019 г. е регистриран първият потвърден случай на заболяването морбили в област Стара Загора. Това съобщиха от пресслужбата на Регионална здравна инспекция – Стара Загора. Най-вероятно се касае за внесена инфекция. Случаят е от гр. Гурково при мъж на 49 г. Приет е в Клиника по инфекциозни болести веднага след завръщането си от Чехия. Регионална здравна инспекция – Стара Загора извърши епидемиологично проучване и са предприети всички необходими противоепидемични мерки. Заболелият все още е хоспитализиран в Клиниката по инфекциозни болести, а контактните с него хора се наблюдават. Предприети са действия за издирване и имунизация срещу морбили на всички деца от 13 месеца до 18-годишна възраст, които са без личен лекар и без данни за проведена имунизация. Предоставени са здравно-образователни материали на населението в гр. Гурково, относно заболяването морбили. Провеждат се информационни беседи в град Гурково съвместно с община Гурково и неправителствената организация „Свят без граници”. РЗИ напомня, че:  – при липса на данни за извършена имунизация срещу морбили в имунизационния паспорт на детето паортит и рубеола, родителите незабавно да се обърнат към лекар за ваксинация;  – на лицата, имали контакт със заболели от морбили в друга държава или пребивавали в държава с данни за разпространение на морбили е препоръчително извършването на серологично изследване в медико-диагностични лаборатории за установяване на наличието или липсата на защитен имунитет срещу заболяването;  – при лицата, които са с липса на имунитет е препоръчително да се направи една доза ваксина срещу морбили (комбинирана ваксина срещу морбили, паротит, рубеола). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Регистриран е първи случай на морбили в Старозагорско"}
{"url": "https://trud.bg/%d0%b7%d0%b5%d0%bb%d0%b5%d0%bd%d0%b0-%d1%81%d0%b4%d0%b5%d0%bb%d0%ba%d0%b0-%d0%b4%d0%be-2050-%d0%b3-%d0%be%d0%b1%d0%b5%d1%89%d0%b0-%d0%bb%d0%b0%d0%b9%d0%b5%d0%bd-%d0%be%d0%b1/", "text": "НАТО – крайъгълният камък на нашата колективна отбрана Бившата германска министърка на отбраната и кандидат за председател на Еврокомисията Урсула фон дер Лайен обеща, ако бъде одобрена за поста, да превърне в основен приоритет за ЕС опазването на околната среда, борбата с климатичните изменения и ефекта от тях. Те ще бъдат заложени в “зелена сделка” между държавите членки, с цел до 2050 г. Европа да бъде първият въглеродно неутрален континент в света. “Целите, които сме си заложили за ограничаване до 40% на емисиите от СО2 до 2030 г. не са достатъчни. Трябва да отидем по-далеч. Да се стремим към повече… емисиите от СО2 могат да бъдат намалени с до 50%, ако не и 55%”, заяви тя по време на изслушването си в Европейския парламент в Страсбург. “За да реализираме всичко това ще предложа Зелена сделка за Европа още в първите си 100 дни на служба. Ще внеса първия досега Климатичен закон, който да узакони целта 2050 г.”, настоя още Фон дер Лейен. Според нея реализирането на тези цели ще изисква инвестиции в огромен мащаб, за които единствено публични средства няма да са достатъчни. “Ще предложа създаването на Устойчив Европейски Инвестиционен План и ще превърна части от Европейската инвестиционна банка в Климатична банка. Това ще отключи над 1 трилион евро в инвестиции за следващото десетилетие”, каза тя. За постигането на тези амбициозни цели държавите членки на ЕС “трябва да подсилят гръбнака на икономиките си: малките и средни предприятия” (МСП) и най-доброто решение за това е завършване на предложения от ЕК Съюз на капиталовите пазари, което да улесни достъпа на тези компании от всички държави членки да набиране на средства. Лайен настоя, че част от бъдещите усилия в областта на икономиката трябва да бъдат насочени и към подобряване на функционирането на Пакта за стабилност и растеж. В изложението си пред евродепутатите тя подчерта че в ЕС не могат да се правят компромиси с върховенството на закона, гарантирането на човешките права или равнопоставеността на половете. “Една от пет жени в ЕС е била жертва на насилие, а 55% от жените са ставали жертва на сексуално посегателство. Ще предложа насилието срещу жени да бъде част от престъпленията, включени в Договора за ЕС. И ЕС следва да се присъедини към Истанбулската конвенция”, заяви още тя. Според Лайен ЕС трябва да говори с “по-силен и единен език” пред света по въпросите засягащи външната политика. “Крайъгълният камък на нашата колективна отбрана винаги ще бъде НАТО. Ще останем транатлантици, но трябва да бъдем и повече европейци. Затова създадохме Европейския отбранителен съюз”, подчерта тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " „Зелена сделка” до 2050 г. обеща Лайен (обзор)"}
{"url": "https://trud.bg/%d0%ba%d0%be%d0%b3%d0%b0-%d0%b8%d0%bc%d0%b0%d0%bc%d0%b5-%d0%bf%d1%80%d0%b0%d0%b2%d0%be-%d0%bd%d0%b0-%d0%be%d0%b1%d0%b5%d0%b7%d1%89%d0%b5%d1%82%d0%b5%d0%bd%d0%b8%d1%8f-%d0%b7%d0%b0-%d0%b1%d0%b5%d0%b7/", "text": "Въпрос:  Имам ли право на парични обезщетения за безработица, ако ме съкратят по време на срока на изпитване? Ако отговорът е да, за какъв период от време? Пл. Атанасов, гр. Плевен Отговор:  Съгласно чл. 67 от Кодекса на труда (КТ), трудовият договор може да бъде сключен: 1. за неопределено време; 2. като срочен трудов договор. В чл. 70, ал. 1 от КТ е предвидено, че окончателното приемане на работа на работника или служителя може да се предшества от договор със срок за изпитване до 6 месеца. Основното предназначение на срока за изпитване е страната, в чиято полза е уговорен да се увери, че работата е подходяща за съответното лице, че се изпълнява съгласно условията и изискванията, определени от работодателя. Трудовият договор може да бъде сключен за неопределено време или като срочен трудов договор. До изтичане срока за изпитване страната, в чиято полза е уговорен, може да прекрати договора без предизвестие – чл.71, ал.1 от КТ. След изтичане на срока за изпитване, остава да действа срокът на договора. В чл. 54а от Кодекса за социално осигуряване (КСО) е предвидено, че право на парично обезщетение за безработица имат лицата, за които са внесени или дължими осигурителни вноски във фонд “Безработица” най-малко 12 месеца през последните 18 месеца преди прекратяване на осигуряването и които: 1. имат регистрация като безработни в Агенцията по заетостта; 2. не са придобили право на пенсия за осигурителен стаж и възраст в Република България или пенсия за старост в друга държава или не получават пенсия за осигурителен стаж и възраст в намален размер по чл. 68а от КСО или професионална пенсия по чл. 168 от КСО; 3. не упражняват трудова дейност, за която подлежат на задължително осигуряване по този кодекс или по законодателството на друга държава, с изключение на лицата по чл. 114а, ал. 1 от Кодекса на труда. Съгласно чл. 54в (изм. – ДВ, бр. 99 от 2017 г., в сила от 01.01.2018 г.) от КСО, паричните обезщетения за безработица се изплащат ежемесечно през месеца, следващ този, за който се дължат, за срок, определен според продължителността на осигурителния стаж, по време на който лицата са били осигурени за безработица, за времето след 31 декември 2001 г., както следва: до 3 години трудов стаж – 4 месеца; от 3 години и 1 ден до 7 години – 6 месеца; от 7 години и 1 ден до 11 години – 8 месеца; от 11 години и 1 ден до 15 години – 10 месеца; над 15 години – 12 месеца.", "date": "2019.07.16", "title": " Кога имаме право на обезщетения за безработица"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%be%d0%bf%d1%80%d0%b0%d0%b2%d0%b4%d0%b0-%d0%ba%d0%bc%d0%b5%d1%82%d0%b0-%d0%bd%d0%b0-%d0%b1%d0%b0%d1%82%d0%b0%d0%ba/", "text": "Специализираният съд оправда кмета на Батак Петър Паунов. Това е решение на първата инстанция, като може да бъде протестирано пред втората съдебна инстанция, която е Апелативният специализиран съд, предаде БНТ. „Все пак в България има правосъдие“, заяви Паунов, след като чу оправдателната си присъда. „Обвинението беше само за длъжностно престъпление и се установи, че клиентът ми е невинен, поради което съдът постъпи както трябва – призна го за невиновен“, посочи адвокатът му Виктор Михайлов. Прокуратурата поиска 3 години лишаване от свобода за кмета на Батак. „Поисканото наказание беше лишаване от свобода в размер на 3 години, също така и кумулативно предвидените наказания, а именно глоба в размер на 3000 лв. и лишаване от право да заема длъжност в органите на местната власт за срок от 1 година”, обясни прокурор Мария Борисова. Петър Паунов беше привлечен като обвиняем за това, че в качеството си на длъжностно лице – кмет на община, е внесъл предложение на 12 септември 2015 г. до председателя на Общинския съвет – Батак, за продажба на държавна земя край яз. „Батак“ и по този начин е осъществил неследващи му се правомощия да се разпорежда с имоти държавна собственост, като предложението е гласувано от ОбС и с договор от 13 ноември 2015 г., е последвала продажба на земята – престъпление по чл. 283а т.1 във връзка с чл. 282 ал.2 пр. 2 във връзка с ал. 1 пр. 3 от Наказателния кодекс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Спецсъдът оправда кмета на Батак"}
{"url": "https://trud.bg/%d1%81-%d0%b3%d1%80%d0%b8%d0%b2%d0%bd%d0%b8-%d1%89%d0%b5-%d1%81%d0%bb%d0%b5%d0%b4%d1%8f%d1%82-%d0%b8-%d0%bb%d0%b8%d1%86%d0%b0%d1%82%d0%b0-%d0%bf%d0%be%d0%b4-%d0%b4%d0%be%d0%bc%d0%b0%d1%88%d0%b5%d0%bd/", "text": "Гривни за електронно наблюдение вече ще следят и лицата под домашен арест в Благоевградска област. Това съобщиха от пресцентъра на Окръжен съд – Благоевград. Системата за електронно наблюдение на правонарушителите вече е налична и на територията на областта. Тя е въведена в експлоатация със заповед на Главна дирекция „Изпълнение на наказанията“ към Министерство на правосъдието, а териториалните служби имат готовност да я прилагат. Така наречените „гривни за електронно наблюдение“ са с GPS система и се поставят на крака на лица с мярка за неотклонение „домашен арест“.", "date": "2019.07.16", "title": " С гривни ще следят и лицата под домашен арест"}
{"url": "https://trud.bg/%d0%b3%d0%bb%d0%b5%d0%b4%d0%b0%d0%b9%d1%82%d0%b5-%d0%bd%d0%b0-%d0%b6%d0%b8%d0%b2%d0%be-%d0%b3%d0%bb%d0%b0%d1%81%d1%83%d0%b2%d0%b0%d0%bd%d0%b5%d1%82%d0%be-%d0%b7%d0%b0-%d0%bf%d1%80%d0%b5%d0%b4%d1%81/", "text": "Европейският парламент започна гласуването за нов председател на Европейската комисия. Кандидат е германският министър на отбраната Урдула фон дер Лайен. По-рано през днес тя изложи пред евродепутатите програмата си с надеждата да си осигури мнозинство. Кандидатурата на фон дер Лайен не се радва на голяма подкрепа в европарламента. Депутатите от Алтернатива за Германия и Групата на Зелените вече обявиха, че няма да я подкрепят. За да бъде избрана за председател на Европейската комисия Урсула фон дер Лайен трябва да получи абсолютно мнозинство или гласовете на половината от всички членове на ЕП плюс един. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Гледайте НА ЖИВО гласуването за председател на Eвропейската комисия (ВИДЕО)"}
{"url": "https://trud.bg/%d0%b7%d0%b0-%d1%81%d1%8a%d0%b6%d0%b0%d0%bb%d0%b5%d0%bd%d0%b8%d0%b5-%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8%d1%8f%d1%82%d0%b0-%d1%81%d0%b8-%d0%be%d1%81%d1%82%d0%b0%d0%b2%d0%b0/", "text": "Народът е превърнат в послушна маса На 13 юли се навършиха 28 години от влизането в сила на демократичната Конституция на Република България (КРБ). За първи път български основен закон безапелационно обяви вярност към универсалните общочовешки ценности. Издигна правата и достойнството на личността във върховен принцип. Прокламира решимостта за създаване на демократична, правова и социална държава. Прогласи като неотнимаемо основополагащо начало върховенството на народа в осъществяването на държавната власт. „Цялата държавна власт произтича от народа. Тя се осъществява от него непосредствено и чрез органите, предвидени в Конституцията“, гласи императивът на чл. 1, ал. 2. По такъв начин, за първи път в българската история народът е въздигнат като Върховен суверен, дава му се възможност сам да определя обществената си подредба, сам да направлява съдбините си. За съжаление, 28 летa след приемането u, КРБ си остана само пожелание. Свидетели сме как демократичните u принципи биват загърбвани, поругавани, на практика потъпквани. Как върховният закон постепенно е превърнат в посмешище от трите власти. Не са редки случаите министри, главни секретари и други високопоставени лица публично за заявяват: „Абе, оставете я тая конституция…“ Да ни напомня жеста на Алековия герой: „Костентуция? На-а-а, костентуция!“ Ако само загатне подобна скверна мисъл, американски сенатор или държавен секретар на часа и завинаги ще бъде изритан от всички държавни служби. Не и у нас. Властта – независимо коя от последните две десетилетия, дори не крие своето незачитане към разписания в КРБ правов ред, към фундаменталните принципи на правовата държава. Прогласените за неотменими права в глава Втора (чл. 57); разпоредбата, гарантираща „предотвратяване злоупотребата с монополизма, нелоялната конкуренция и защитата на потребителя“ (чл.19, ал. 2); и редица други, официално не са анулирани, но доколкото изпълнителната и някои представители на съдебната власт отказват да ги прилагат, на практика се оказват безвластна фасада, зад която се вихри произволът над гражданите и обществото. Официално сме парламентарна република: законодателната власт трябва да се осъществява от Народното събрание (НС), а изпълнителната – да изпълнява волята на народа съобразно повелите на КРБ! Затова се нарича изпълнителна! НС не може да прехвърля на изпълнителната власт компетентността по издаването на закони. Не и у нас! Защото не НС, а правителството – чрез партийното си мнозинство в парламента, нормотвори, стоварва лавини от взаимно противоречащи си закони и подзаконови актове, които обезсмислят непосредственото действие на КРБ. Гласуват се главно поправки, изменения, допълнения на закони, често приети от същото НС. След като са били негодни, та е трябвало веднага да бъдат ремонтирани, не означава ли, че тези „закони“ от самото начало са били брак? И въпреки това са били гласувани? Народните ни, божем, представители, действали ли са в интерес на народа? Както повеляват чл. чл. 67 (2) и 76 (2) на КРБ и както са декларирали в клетвата си? Или и те се оказват брак, събран от кол и въже послушен изпълнител на волята на олигархичното задкулисие – действителният властелин на държавата? Народът е превърнат в послушна маса, в „материал“, който властниците манипулират чрез послушните медии, правилните НПО-та – известни на Запад като GONGO, тоест фалшиви неправителствени организации (Government Organized NonGo­vernment Organizations), фалшиви новини и други форми на принудително въздействие. За съзидателното минало дълго отказваха да говорят или го изопачаваха като „отживелица“; докато днес – в светлината на драстичния срив на нацията, миналото вече е обект на зловонни фалшификации. Най-ефективната форма на контрол над „материала“ се провежда чрез мултиплицирането на работни места и ведомства. За последните 20 години то придоби алармиращи пропорции: на държавна софра са 769 100 души; 433 000 от които контролират 405 000 работещи фирми! На тази армия от чиновници разчита олигархията, за да съхрани властта на избраната от нея Партия по време на избори. В йерархията на олигарсите, босовете им са недосегаеми. Кради колкото можеш, разпределяй правилно и никой няма да ти търси отговорност! Именно властващата държава на безнаказаните чиновници и олигарси се е превърнала в държава в държавата (както ЧЕЗ е държава в държавата, според признанията на чешкия премиер Андрей Бабиш). Не се ли оказва, че у нас са налице две държави: официалната, за пред света – тази на демократичната КРБ, която формално не е анулирана, но притежава мними функции; и другата – на противоконституционното „законотворчество“, на произвола, която реално властва. Резултатът: за последните две десетилетия над 1,9 милиона наши сънародници са намерили смъртта си – демографска загуба от над 21%, следствие от наложения на страната ни геноциден модел, който в най-висока степен убива нацията. Аналогията с нацистка Германия е поразителна. Академичните изследователи изтъкват, че след възкачването на Хитлер на власт, в Германия започват да съществуват две паралелни държави: „нормативна“ – на демократичната Ваймарска конституция и „прерогативна“ – на нацистките закони и подзаконови актове. Още през 1933 г. нормативната власт е само с мними функции. „Отношенията между двата източника на власт, между държавата и нацистката партия, са отношения между привидна и действителна власт, при които правителството е безвластна фасада, закриляща и предпазваща действителната власт на нацистката партия“, сочи безспорният авторитет по проблема Хана Аренд. Нацистите не крият своето незачитане към съществуващия законов ред. Но не анулират Ваймарската конституция, допълва Ернст Френкел. Използват я „за параван, за пред света“ и главно – с оглед запазване на частната собственост. Чрез нормативната държава упражняват пълен контрол над цялата икономика; докато чрез прерогативната – на нацистките закони, те осъществяват цялата върховна власт по всички политически въпроси. „Нацистите стоварват цяла лавина от нацистки декрети, но така и не анулират официално Ваймарската конституция. Почти не посягат на гражданските служби…“ Но както уточнява Конрад Хайден, „за държавните постове, на които не могат да поставят свои хора, нацистите създават свои служби, като по такъв начин изграждат държава в държавата.“ Мултиплицират се длъжности и инстанции. Това роене се извършва на принципа: колкото повече са инстанциите, толкова повече са възможностите за създаване на работни места за „наши“ хора. Естествено, назначаването е според волята на „Вожда“, не изхожда от административния капацитет на лицето, нито от съображения за икономическа ефективност или промишлена резултативност. Нацистите правят всичко възможно, за да се отърват от наследството на по-ранни етапи на развитие. Всичко трябва да започва от Третия Райх, от „Моята борба“; за миналото – или отказват да говорят, или се изопачава като „отживелица“. Според нацистките правила Фюрерът и стоящите в йерархията под него райхслайтери, гаулайтери, щурмбанфюрери и пр. фюрерчета, са недосегаеми, освободени са от отговорност пред обществото. „Социалисти, комунисти, считаха, че масите са техен монопол. Държаха залите пълни, бяха господари на улицата. И ето, дохожда един човек и веднага се ражда голямо народно движение. Дело на случая ли е или грешка в съжденията на масите…? Аз разбърквам народа и не му говоря, преди да е превърнат в маса… Масата е като животно, което се подчинява на своите инстинкти. Логиката и разсъждението нямат значение. Масата има твърде опростен мисловен и чувствен апарат. Всичко, което не може да разбере, я плаши… Мога да ръководя масите само когато са фанатизирани. Аз фанатизирах масите, за да направя от тях инструмент на моята политика“, изповядва Хитлер пред Херман Раушнинг – гаулайтер на Данциг. Резултатът: най-унищожителната Втора световна война, с над 60 милиона жертви; 15 милиона от които – в нацистките лагери на смъртта. Освен в газовите камери, евреи, цигани, негри, поляци, руснаци; хомосексуалисти, инвалиди и пр. untermen­schen, се умъртвяват чрез побои, недохранване, глад, различни заболявания, „медицински“ експерименти…", "date": "2019.07.16", "title": " За съжаление конституцията си остава само пожелание\t"}
{"url": "https://trud.bg/%d0%b8%d0%b2%d0%b0%d0%bd-%d1%82%d0%be%d1%82%d0%b5%d0%b2-%d1%80%d0%b0%d0%b7%d0%b6%d0%b0%d0%bb%d0%b2%d0%b0%d0%bd%d0%b8%d1%8f%d1%82/", "text": "“Местата за кмет на Пловдив, районни кметове и общински съветници не са резервирани за хора от ГЕРБ.” Това каза кметът на Пловдив Иван Тотев 4 дни след конгреса на ГЕРБ, на който Бойко Борисов спомена Пловдив 2 пъти – все за да даде негативни примери за разни неща, които се вършат в партията. Така Тотев за първи път даде знак, че разбира, че номинация за трети мандат за него няма да има. Доскоро Иван Тотев съвсем не беше толкова философски настроен. Още в деня след европейските избори на 26 май, на които ГЕРБ победи БСП в Пловдив, той демонстрира политическо самочувствие и даде заявка, че на предстоящия местен вот партията му ще вземе и единствения район, в който загуби кметското място през 2015-а – “Южен”. Но тогава ситуацията беше друга – гърбът му в партията Цветан Цветанов все още се считаше за фактор и привържениците му в цялата страна никак не вярваха, че властта по структурите наистина ще му бъде отнета. А в Пловдив са сред най-върлите цветановисти. Или поне бяха, защото сред местните активисти на ГЕРБ няма кой да вдига революции и след като се бяха снишили преди конгреса на ГЕРБ, сега вероятно вече трескаво търсят път към сърцето на Борисов. Цветанов подкрепяше Тотев плътно и го номинира за трети мандат още миналото лято. Повтори тази си идея и в Деня на откриването на Европейската столица на културата, когато организира в Пловдив партийна сбирка на ГЕРБ и каза: “Тотев е достоен кмет, подкрепяме го за трети мандат.” Сега обаче ситуацията е коренно различна. А междувременно се натрупаха и други събития – в края на май беше арестуван кметът на район “Северен” Ральо Ралев, след като строителен предприемач се оплакал лично на Борисов, че му иска подкуп. На 1 юли пък беше освободен зам.-кметът по общинската собственост Димитър Кацарски. От пресцентъра на Тотев това беше обяснено с “новите предизвикателства пред Община Пловдив” и беше подчертано, че раздялата с Кацарски е гарнирана с благодарности. Само че няколко дни по-късно Бойко Борисов се появи в разбитата фабрика за безакцизни цигари до Труд и обясни, че и Кацарски е бил освободен по негов сигнал, не не за престъпления, а за забавени преписки. Така че на Тотев само в последните 2 месеца му се натрупаха доста черни точки. Историята на не особено топлото отношение на Борисов към него не е от вчера. Струва си да припомним посещението на лидера на ГЕРБ в строящия се пловдивски зоопарк през есента на 2016-а, при което Борисов обеща да достави тигър от София и обяви, че ще го нарече Тотев. После Иван Тотев се оказа първо обвиняем, а после и подсъдим за злоупотреби при изграждането на зоопарка и шегите по темата бяха забравени. От години в герберските среди в Пловдив се говори, че Борисов бил крайно недоволен от инвестираните във втория град в държавата доста милиони, защото те не са дали реципрочна електоралната подкрепа. Става дума за местните избори – на национални и европейски ГЕРБ е първа политическа сила в Пловдив. Но на последните 2 местни вота Иван Тотев спечели с разлика от около 2000 гласа пред предишния кмет Славчо Атанасов, което за град с 300 000 избиратели е на практика фотофиниш. И преди конгреса на ГЕРБ, но особено активно след него се тиражира версията, че кандидатът за кмет на Пловдив наесен ще бъде областният управител Здравко Димитров. Той е близък с Борисов, както Тотев беше с Цветанов, и вариантът не е лишен от логика. И Тотев го знае, затова преди 2 седмици каза: “И Здравко Димитров да е кандидатът за кмет на Пловдив, всички ще работим за него. Г-н Димитров би бил прекрасен кмет.” Тогава това беше изтълкувано като опит името на съперника да бъде подхвърлено рано, за да си спомнят всички привърженици на ГЕРБ как през 2015-а Здравко Димитров се яви на изборите като независим кандидат срещу Тотев. Борисов впрочем му прости това и го направи областен управител. И сега на Тотев като градски лидер на ГЕРБ може наистина да му наложи да работи за Димитров, ако иска да запази поне тази си позиция. Това обаче е малко вероятно – случаят “Цветанов” е показателен за маниера на Борисов. След знаците на конгреса остана една малка група ентусиасти, ревностни привърженици на Иван Тотев по разни причини като постове, договори с общината и пр., които вярват, че с думите “въпросният кмет” Борисов е визирал задържания Ральо Ралев. Може и да е така. Което не отменя негативните оценки за Пловдив, който и на нивото на местната, и на нивото на партийната власт в ГЕРБ се управлява от Иван Тотев. Но пък последователите на Тотев, които до последно ще се надяват, че той ще бъде номиниран за трети мандат, имат право на своята логика. Макар тя да е от типа “Може пък да му е сестра”, както се казваше в една реклама.   Скастрен от лидера “Трябва ли да ми се оплакват хора от Пловдив, да го търся кмета, да отстранявам кметове…” “Помните ли – на миналата конференция ви говорех за сини и червени лампички? Вие не ме разбрахте. Не ме разбраха и тези с къщите за гости. Не ме разбраха и други. Не ме разбраха и в Пловдив – въпросният кмет. Няма да има милост за никого, защото иначе партията няма да съществува.” Цитатите са от речта на Бойко Борисов от конгреса на ГЕРБ на 7 юли и повече от ясно посочват с кой от най-големите градове започва чистката в партията.   За него Управлява еднолично По време на двата мандата на Иван Тотев работата на Общинския съвет беше абсолютно обезличена. Тотев упрявлява еднолично и това доведе доведе до доста провали и изхарчени милиони без никакъв реален ефект – например Транспортния проект.   Много работещ човек Иван Тотев е наистина един много работещ човек с визия и концепция за развитие. Смятам, че постигнатото е видимо, а и има още много неща, които трябва да бъдат реализирани като проекти в Пловдив.   Прекомерната му самоувереност го заслепява Познавам Иван Тотев от времето, в което бях главен секретар на Община Пловдив, а той – районен кмет. Иска ми се за тези 8 години кметуване да можеше да се похвали с още по-забележителни резултати, но прекомерната му самоувереност понякога го подвежда и заслепява.   Оставя след себе си съмнения Млад като кмет, първоначално плах, но израсна в компетентността си. Това обаче не му помогна да организира общинската администрация да работи бързо, компетентно и прозрачно. Оставя след себе си множество съмнения за изграден “приятелски кръг”, който се облагодетелства, и за задкулисие.", "date": "2019.07.16", "title": " Иван Тотев – Разжалваният"}
{"url": "https://trud.bg/%d0%bc%d0%b8%d0%bd%d0%b8%d0%b5%d0%bb%d0%b5%d0%ba%d1%82%d1%80%d0%be%d0%b1%d1%83%d1%81%d0%b8-%d0%b2%d0%be%d0%b7%d1%8f%d1%82-%d0%bf%d1%8a%d1%82%d0%bd%d0%b8%d1%86%d0%b8-%d0%b4%d0%be-%d0%bc%d0%b5%d1%82/", "text": "Модернизирани са 90% от автобусите и тролеите Градският транспорт в столицата ще се сдобие с близо 100 возила на ток  Миниелектробуси ще превозват столичани от кварталите до метрото. Идеята е да се улесни достъпът до метростанциите чрез компактни превозни средства, които да се движат по тесните улички в кварталите. Столичният кмет Йорданка Фандъкова съобщи, че в момента общината разработва концепция за довеждащия транспорт. Бусчетата ще бъдат пуснати пилотно в кв. “Овча Купел”. Ще бъде включен и кв. “Люлин”. “Започваме тестове на малки 6-метрови електробуси, преди да обявим поръчка за купуването на 30 броя. Целта ни е да сме готови заедно с пускането на 4-километровия участък от третата линия, който минава през “Овча купел” до Околовръстния път”, каза Фандъкова по време на теста на миниелектробус пристигнал от Мюнхен. Той ще се движи в “Овча купел” 4 дни без да вози пътници. Електробусите, които сега се тестват са марка Karasan с двигател ма BMW, максимална скорост 70 км/ч., климатик, печка, капацитет 22 пътника, 10 седящи места и две сгъваеми за хора с увреждания, зарядни за телефони и интернет. Един електробус струва 210 хил. евро. Не се знае обаче, дали общината ще купи електробусите точно от тази фирма. До два месеца е ще бъде пусната обществена поръчка за доставката им. Градската управа кандидатства за финансиране на покупката по ОП “Околна среда”. С 30 млн. лв. трябва да бъдат купени общо 52 миниелектробуса за довеждащия транспорт. С други 188 млн. лв. ще бъдат купени 30 тролея и 25 трамвая, както и още 30 електробуса, които да сменят стари дизелови автобуси. Фандъкова припомни, че от миналата година по линии №9 и №309 се движат първите за София 20 електробуса, а тази есен ще бъдат доставени още 15. В последните години общината е модернизирала на 90% от автобусите и тролеите на градския транспорт.", "date": "2019.07.16", "title": " Миниелектробуси возят пътници до метрото"}
{"url": "https://trud.bg/%d0%be%d1%82%d0%bf%d0%b0%d0%b4%d0%b0-%d0%b3%d0%be%d0%b4%d0%b8%d1%88%d0%bd%d0%be%d1%82%d0%be-%d0%be%d0%b1%d1%81%d0%bb%d1%83%d0%b6%d0%b2%d0%b0%d0%bd%d0%b5-%d0%bd%d0%b0-%d0%b5%d0%bb%d0%b5%d0%ba%d1%82/", "text": "Американският производител на електрически коли Tesla премахна годишното сервизно обслужване за своите модели. Като аргумент за това решение компанията посочва липсата на бързо износващи се части в електромобилите и отсъствието на необходимост за редовно посещение в сервиза. За сравнение – всеки автомобил с вътрешно горене трябва да бъде обслужван поне веднъж годишно за смяна на масла и филтри или други компоненти като запалителни свещи, помпи, ролки и ремъци. От Tesla твърдят, че амортизиращите се части в колите на марката са гумите и спирачките, но и те са по-слабо натоварени поради факта, че намаляването на скоростта при електромобилите се подпомага от генератора, който акумулира енергия за батерията. Американската компания може чрез интернет връзка дистанционно да инсталира нови софтуерни технологии в автомобилите си, както и да отстранява проблеми по електрониката. За повреди по механиката се предвиждат мобилни сервизни екипи. Така реално Tesla прехвърля автомобилния бизнес в ново измерение – без търговско-сервизни центрове, тъй като колите могат да се поръчват по интернет и да се обслужват на място или дистанционно. Други производители на електромобили засега не са афиширали отмяна на годишното сервизно обслужване. Липсата на консумативи и бързо износващи се части прави поддръжката на коли на ток по-евтина, но пък продажната им цена е по-висока.", "date": "2019.07.16", "title": " Отпада годишното обслужване на електромобили Tesla\t"}
{"url": "https://trud.bg/%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d0%b3%d0%be%d1%80%d0%b0%d0%bd%d0%be%d0%b2-%d0%b7%d0%b0-%d1%85%d0%b0%d0%ba%d0%b5%d1%80%d1%81%d0%ba%d0%b0%d1%82%d0%b0-%d0%b0%d1%82%d0%b0%d0%ba/", "text": "„Службите знаят много. Нещата са изключително обезпокоителни, но можеше и да бъде много позле. Системата на НАП в минимален процент е копирана, но тя не е счупена, не е манипулирана, не е заличена. Действително дължим извинение на всички български граждани, които по един или друг начин ще бъдат засегнати от този теч на инофрмация“. Това заяви финансовият министър Владислав Горанов в предаването „Лице в лице“ по bTV. по повод хакерската атака срещу Националната агенция за приходите. „Това, което можем да кажем със сигурност, е, че 3% от общата база данни е разпространена във файловете, които изтекоха в публичното пространство“, обясни той. „Тук не искам да влизам в конспиративни теории дали има намесени правителства в тази история. Доколкото съм запознат с изтеклите данни, няма консистентна информация, за да се извършват опити за злоупотреби. Няма загубена информация, и няма унищожена информация и държавата ще може да продължи да изпълнява своите функции“, коментира още Горанов. „Ние изпълнихме ангажимента си по Закона за защита на личните данни. Ролята на държавата и проверките, които ще правим, е да преценим имало ли е нехайство, за да се стигне до това. Информация на Пентагона беше изнесена – т.е. никой не е защитен, без това да е извинение, разбира се“, заяви той. „Коментирахме с премиера, че от мен се очакват решения и събираемост, а не оставки. Колкото повече се развива електронното управление, толкова повече уязвимостта на машините ще нараства. Ако нямаше нито една електронна услуга на НАП, днес нямаше да имаме този казус. Много разузнавания на западните служби се върнаха в аналоговия свят“, заключи Горанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Владислав Горанов за хакерската атака: Ако нямаше нито една електронна услуга на НАП, днес нямаше да имаме този казус"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-%d0%bd%d0%be%d0%b2-%d1%81%d0%b0%d0%bc%d0%be%d0%bb%d0%b5%d1%82-%d1%81-6-%d0%bc%d0%b0%d1%80%d1%88%d1%80%d1%83%d1%82%d0%b0-%d0%be%d1%82-%d0%b8-%d0%b7%d0%b0/", "text": "Най-голямата нискотарифна авиокомпания в Централна и Източна Европа Wizz Air посрещна нов, високоефективен самолет Airbus A320 в България и стартира с 6 нови, маршрута от Варна. Новите дестинации от морската столица са Берлин, Кьолн, Копенхаген, Хамбург, Ливърпул и Париж, като първите полети от Варна до Копенхаген, Хамбург и Берлин са на 16 юли, до Ливърпул – на 17 юли, а до Париж и Кьолн – на 18 юли. С новите дестинации, непрекъснато нарастващата мрежа на WIZZ в България вече включва 48 маршрута до 18 държави. Новият Airbus A320, който се присъединява към флотилията на Wizz Air във Варна, представлява допълнителна инвестиция от страна на авиокомпанията в България от над 100 млн. щатски долара и открива 36 нови директни работни места. С пристигането на новия Airbus флотилията на компанията в страната ще нарастне до общо 9 самолета: 2 базирани във Варна и 7 – в София, с екипаж от над 340 служители. Първият полет на Wizz Air от Варна излита през 2007 г. и оттогава авикомпанията се утвърждава като водещият превозвач на летище Варна. През 2018 г. над 400 000 пътници са се възползвали от изгодните тарифи на WIZZ и са пътували по маршрутите от и до Варна, което представлява 43% увеличение спрямо 2017 г. В същото време авиокомпанията отблезява общ годишен ръст от 16% на пасажерите от и до България, като през 2018 г. е превозила над 3 млн. души. С дейността си в страната авиокомпанията е подкрепила индиректно откриването на повече от 2200 работни места в свързаните с нея индустрии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Пуснаха нов самолет с 6 маршрута от и за Варна"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d1%81%d1%80%d0%b5%d1%89%d0%b0%d1%82%d0%b0-%d0%bd%d0%b0-%d0%b2%d1%8a%d1%82%d1%80%d0%b5%d1%88%d0%bd%d0%b8%d1%8f-%d0%bc%d0%b8%d0%bd%d0%b8%d1%81%d1%82%d1%8a/", "text": "Родните рефери, които се почувстват заплашвани или под натиск, вече ще могат да се обаждат лично на министъра на вътрешните работи Младен Маринов. Това разкри самият той след срещата със съдиите, провела се на базата на националния отбор „Домът на футбола“. На нея се потвърди изпреварващата информация на „Труд“ – с вътрешния министър се срещнаха професионалните арбитри като лично шефът на съдийската комисия към БФС – Йордан Сталев е дал думата на Маринов по време на сбирката. Освен него, в централата на футболния съюз визита направи и главният секретар на МВР Ивайло Иванов. „Целта на тази среща беше да дадем увереност на съдиите, че Министерството на вътрешните работи и правителството, в лицето на премиера Бойко Борисов, ги подкрепят да свирят и да дават равен старт на двата отбора, каквато им е и работата – обясни Маринов. – Знаем под какъв натиск работят тези хора. Те трябва да вземат решение за стотна от секундата и винаги има недоволни. Именно затова бе срещата. Да знаят, че имат нашата подкрепа.“ На въпрос кой стои зад телефона, на който реферите ще могат да подават сигнали, министърът обясни: „Да приемем, че телефонът е лично мой. Дали някой се е обаждал вече, нека това да остане конфиденциално.“ Маринов обаче подчерта, че проблем няма, а срещата е била превантивна, с цел спокойствие в родния футбол:  „Даваме увереност и създаваме условия за бърз обмен на информация. Държавата не влиза във футбола, а го подкрепя. Нашата задача е да охраняваме длъжностни лица, а съдиите са точно такива.“  Освен него, в „Дома на футбола“ присъства и Йордан Лечков, първият вицепрезидент на БФС. Героят от САЩ-94 посъветва арбитрите: „Предлагам съдиите да си скрият телефоните два дни преди срещите и така няма да ги притискат. Защото само да се говори за притискане, това не е сериозно.“", "date": "2019.07.16", "title": " Младен Маринов: Съдиите ще звънят направо на мен"}
{"url": "https://trud.bg/%d0%b2%d0%bd%d0%b5%d0%b4%d1%80%d0%b8%d1%85%d0%b0-%d0%bd%d0%be%d0%b2-%d0%bc%d0%b5%d1%82%d0%be%d0%b4-%d0%bd%d0%b0-%d0%b5%d0%bd%d0%b4%d0%be%d0%bf%d1%80%d0%be%d1%82%d0%b5%d0%b7%d0%b8%d1%80%d0%b0%d0%bd/", "text": "Д-р Трифон Трифонов въведе нов достъп при ендопротезирането на тазобедрената става, който е усвоен по време на курс по тазобедрено ендопротезиране при проф. Рьотингер. „Достъпът на Рьотингер е анатомичен, което означава, че не се прерязват мускулите, които движат тазобедрената става, а се достига между тях. Това довежда до редуцирана следоперативна болка, намалена честота на луксация и дава възможността пациентите да се изправят и проходят в деня на операцията“, разказват медици, извършили първата такава интервенция във Великотърновската болница. Пациентът е жена на близо 80 години, която постъпила в Ортопедичното отделение с фрактура на бедрената шийка. Операцията била извършена от д-р Трифон Трифонов и д-р Калоян Йорданов – специалисти по ортопедия и травматология, д-р Мирослава Маринова – специалист по Анестезиология и Реанимация. Достъпът на Рьотингер заедно с рутинно използваният заден достъп, въведен от д-р Калоян Йорданов и страничен достъп въведен от д-р Тодор Табаков, позволяват на ендопротезистите да индивидуализират и оптимизират оперативното лечение според нуждите и особеностите на пациентите. Целта е достигане на отлични следоперативни резултати.", "date": "2019.07.16", "title": " Внедриха нов метод на ендопротезиране в болницата във Велико Търново"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2-28/", "text": "Редовното правителствено заседание ще се проведе както обикновено – в сряда, 17 юли, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА РАМКОВОТО СПОРАЗУМЕНИЕ МЕЖДУ МИНИСТЕРСТВОТО НА ИКОНОМИКАТА НА РЕПУБЛИКА БЪЛГАРИЯ И LOCKHEED MARTIN GLOBAL INC ОТНОСНО ПРОГРАМА ЗА ПРОМИШЛЕНО СЪТРУДНИЧЕСТВО F-16 БЛОК 70.  Внася: министърът на икономиката 2. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИ № 411 НА МИНИСТЕРСКИЯ СЪВЕТ ОТ 2016 Г. ЗА ПРИЕМАНЕ НА ПЛАН ЗА ДЕЙСТВИЕ С МЕРКИ, АДРЕСИРАЩИ ОСНОВНИТЕ ПРОБЛЕМНИ ОБЛАСТИ, ВЪЗПРЕПЯТСТВАЩИ НАРАСТВАНЕТО НА ИНВЕСТИЦИИТЕ, УТВЪРДЕНИ С РЕШЕНИЕ № 617 НА МИНИСТЕРСКИЯ СЪВЕТ ОТ 2015 Г.  Внася: министърът на финансите 3. ПРОЕКТ НА РЕШЕНИЕ ЗА ПРИЕМАНЕ НА ПЛАН ЗА 2019 Г. ЗА ИЗПЪЛНЕНИЕТО НА АКТУАЛИЗИРАНАТА НАЦИОНАЛНА СТРАТЕГИЯ ЗА ДЕМОГРАФСКО РАЗВИТИЕ НА НАСЕЛЕНИЕТО В РЕПУБЛИКА БЪЛГАРИЯ (2012-2030 Г.).  Внася: министърът на труда и социалната политика 4. ПРОЕКТ НА РЕШЕНИЕ ЗА ОДОБРЯВАНЕ НА МЕЖДИНЕН ДОКЛАД ЗА ИЗПЪЛНЕНИЕТО НА НАЦИОНАЛНАТА СТРАТЕГИЯ ЗА РЕГИОНАЛНО РАЗВИТИЕ НА РЕПУБЛИКА БЪЛГАРИЯ ЗА ПЕРИОДА 2012-2022 Г.  Внася: министърът на регионалното развитие и благоустройството 5. ПРОЕКТ НА РЕШЕНИЕ ЗА ОПРЕДЕЛЯНЕ НА НАЦИОНАЛЕН АДМИНИСТРАТОР NRA/I В РЕПУБЛИКА БЪЛГАРИЯ ЗА ИЗДАВАНЕ НА УНИКАЛНИ ИДЕНТИФИКАЦИОННИ НОМЕРА CS1- IID СЪГЛАСНО СТАНДАРТ БДС EN ISO 14816 „ТЕЛЕМАТИКА ЗА ПЪТНИЯ ТРАНСПОРТ И ПЪТНИЯ ТРАФИК. АВТОМАТИЗИРАНА ИДЕНТИФИКАЦИЯ ЗА ПРЕВОЗНИ СРЕДСТВА И СЪОРЪЖЕНИЯ. НОМЕРИРАНЕ И СТРУКТУРА НА ДАННИ.“.  Внася: министърът на регионалното развитие и благоустройството 6. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 520 НА МИНИСТЕРСКИЯ СЪВЕТ ОТ 2018 Г. ЗА СЪЗДАВАНЕ НА ЦЕНТРАЛЕН ЕПИЗООТИЧЕН СЪВЕТ КЪМ МИНИСТЕРСКИЯ СЪВЕТ.  Внася: министърът на земеделието, храните и горите 7. ПРОЕКТ НА РЕШЕНИЕ ЗА ОПРЕДЕЛЯНЕ НА ЕДИННО ЗВЕНО ЗА КОНТАКТ ПО ВЪПРОСИТЕ НА ПРИЛАГАНЕТО НА РЕГЛАМЕНТ (ЕС) 2018/1807 ОТНОСНО РАМКА ЗА СВОБОДНОТО ДВИЖЕНИЕ НА НЕЛИЧНИ ДАННИ В ЕВРОПЕЙСКИЯ СЪЮЗ.  Внася: министърът на транспорта, информационните технологии и съобщенията 8. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ИЗМЕНЕНИЕ НА ОПЕРАТИВНА ПРОГРАМА „ОКОЛНА СРЕДА 2014-2020 Г.“, СЪФИНАНСИРАНА ОТ ЕВРОПЕЙСКИЯ ФОНД ЗА РЕГИОНАЛНО РАЗВИТИЕ, ОТ КОХЕЗИОННИЯ ФОНД НА ЕВРОПЕЙСКИЯ СЪЮЗ И ОТ ДЪРЖАВНИЯ БЮДЖЕТ.  Внася: министърът на околната среда и водите 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА СЪДЕБНАТА ВЛАСТ ЗА 2019 Г.  Внася: министърът на финансите 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2019 Г.  Внася: министърът на образованието и науката 11. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ТРУДА И СОЦИАЛНАТА ПОЛИТИКА ЗА 2019 Г.  Внася: министърът на труда и социалната политика 12. ПРОЕКТ НА ПОСТАНОВЛЕНИЕ ЗА ОПРЕДЕЛЯНЕ РАЗМЕРА НА ЕДНОКРАТНАТА ПОМОЩ ЗА УЧЕНИЦИ, ЗАПИСАНИ В ПЪРВИ КЛАС НА ДЪРЖАВНО ИЛИ ОБЩИНСКО УЧИЛИЩЕ, ЗА ПОКРИВАНЕ НА ЧАСТ ОТ РАЗХОДИТЕ В НАЧАЛОТО НА УЧЕБНАТА 2019/2020 Г.  Внася: министърът на труда и социалната политика 13. ПРОЕКТ НА РЕШЕНИЕ ЗА РАЗРЕШАВАНЕ ИЗПРАЩАНЕТО НА ВОЕННОСЛУЖЕЩИ И ВОЕННИ КОРАБИ ОТ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ ЗА УЧАСТИЕ В ПОСТОЯННИТЕ ВОЕННОМОРСКИ ГРУПИ НА НАТО В СЪОТВЕТСТВИЕ С ГРАФИЦИТЕ ЗА ОПЕРАТИВНОТО ИМ ИЗПОЛЗВАНЕ В МИСИЯТА, УТВЪРЖДАВАНИ ОТ СЕВЕРНОАТЛАНТИЧЕСКИЯ СЪВЕТ НА НАТО.  Внася: заместник министър-председателят по обществения ред и сигурността и министър на отбраната 14. ПРОЕКТ НА РЕШЕНИЕ ЗА ВНАСЯНЕ В НАРОДНОТО СЪБРАНИЕ НА ШЕСТИЯ ГОДИШЕН ДОКЛАД НА МИНИСТЪРА НА ПРАВОСЪДИЕТО ЗА ИЗПЪЛНЕНИЕТО НА РЕШЕНИЯТА НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛА СРЕЩУ РЕПУБЛИКА БЪЛГАРИЯ ПРЕЗ 2018 Г.  Внася: министърът на правосъдието 15. ПРОЕКТ НА РЕШЕНИЕ ЗА ИЗПЪЛНЕНИЕ НА ПЛАЩАНИЯТА ПО РЕШЕНИЯТА НА ЕВРОПЕЙСКИЯ СЪД ПО ПРАВАТА НА ЧОВЕКА ПО ДЕЛАТА „МАСЛАРОВА СРЕЩУ БЪЛГАРИЯ“ (ЖАЛБА № 26966/10), „ЛОЛОВ И ДР. СРЕЩУ БЪЛГАРИЯ“ (ЖАЛБА № 6123/11), „ИФАНДИЕВ СРЕЩУ БЪЛГАРИЯ“ (ЖАЛБА № 14904/11), „КАМЕНОВА СРЕЩУ БЪЛГАРИЯ“ (ЖАЛБА № 61731/11) И „МИХАЛЕВИ СРЕЩУ БЪЛГАРИЯ“ (ЖАЛБА № 63481/11).  Внася: министърът на правосъдието 16. ПРОЕКТ НА РЕШЕНИЕ ЗА ОТЧУЖДАВАНЕ НА ИМОТИ И ЧАСТИ ОТ ИМОТИ – ЧАСТНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ПОДОБЕКТ 31 „ПЪТЕН НАДЛЕЗ НА КМ 252+883“ ОТ ПОЗИЦИЯ 2 „ПРЕМАХВАНЕ НА ПРЕЛЕЗИТЕ И ИЗГРАЖДАНЕ НА НАДЛЕЗИ/ПОДЛЕЗИ ЗА ЖП УЧАСТЪК ПЛОВДИВ – БУРГАС“ ОТ ПРОЕКТ „РЕХАБИЛИТАЦИЯ НА ЖЕЛЕЗОПЪТНИЯ УЧАСТЪК ПЛОВДИВ – БУРГАС, ФАЗА 2“ НА ТЕРИТОРИЯТА НА ОБЩИНА АЙТОС, ОБЛАСТ БУРГАС.  Внасят: министърът на регионалното развитие и благоустройството министърът на финансите 17. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ.  Внася: министърът на транспорта, информационните технологии и съобщенията 18. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „ЗЕМИНВЕСТ“ ЕАД – СОФИЯ.  Внася: министърът на земеделието, храните и горите 19. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА ОБЛАСТНА ДИРЕКЦИЯ „ЗЕМЕДЕЛИЕ“ – ДОБРИЧ.  Внася: министърът на регионалното развитие и благоустройството 20. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ И ЧАСТ ОТ ИМОТ – ЧАСТНА ДЪРЖАВНА СОБСТВЕНОСТ, НА ОБЩИНА ВАРНА, ОБЛАСТ ВАРНА.  Внася: министърът на регионалното развитие и благоустройството 21. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА КУЛТУРАТА.  Внася: министърът на регионалното развитие и благоустройството 22. ПРОЕКТ НА РЕШЕНИЕ ЗА ОТНЕМАНЕ ПОРАДИ ОТПАДНАЛА НУЖДА ОТ МИНИСТЕРСТВОТО НА ОБРАЗОВАНИЕТО И НАУКАТА ПРАВОТО НА УПРАВЛЕНИЕ ВЪРХУ ИМОТ – ПУБЛИЧНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 23. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА ПРИЕМАНЕ НА ЗАКОН ЗА ДЕНОНСИРАНЕ НА ЕВРОПЕЙСКАТА КОНВЕНЦИЯ ЗА НАСИЛИЕТО И ЛОШОТО ПОВЕДЕНИЕ НА ЗРИТЕЛИ ПРИ СПОРТНИ ПРОЯВИ И В ЧАСТНОСТ ФУТБОЛНИ СРЕЩИ И ЗА РАТИФИЦИРАНЕ НА КОНВЕНЦИЯТА НА СЪВЕТА НА ЕВРОПА ЗА ИНТЕГРИРАН ПОДХОД КЪМ БЕЗОПАСНОСТ, СИГУРНОСТ И ОБСЛУЖВАНЕ ПО ВРЕМЕ НА ФУТБОЛНИ МАЧОВЕ И ДРУГИ СПОРТНИ МЕРОПРИЯТИЯ.  Внася: министърът на младежта и спорта 24. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗАЕТОСТ, СОЦИАЛНА ПОЛИТИКА, ЗДРАВЕОПАЗВАНЕ И ПОТРЕБИТЕЛСКИ ВЪПРОСИ, ФОРМАТ „ЗАЕТОСТ И СОЦИАЛНА ПОЛИТИКА“, ПРОВЕДЕНО НА 13 ЮНИ 2019 Г. В ЛЮКСЕМБУРГ.  Внася: министърът на труда и социалната политика 25. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 18 ЮНИ 2019 Г. В ЛЮКСЕМБУРГ.  Внася: министърът на земеделието, храните и горите 26. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ОКОЛНА СРЕДА, ПРОВЕДЕНО НА 26 ЮНИ 2019 Г. В ЛЮКСЕМБУРГ.  Внася: министърът на околната среда и водите 27. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЧИСТОТАТА НА АТМОСФЕРНИЯ ВЪЗДУХ.  Внася: министърът на околната среда и водите 28. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕД БАТА ЗА УПРАВЛЕНИЕ НА МИННИТЕ ОТПАДЪЦИ, ПРИЕТА С ПОСТАНОВЛЕ НИЕ № 1 НА МИНИСТЕРСКИЯ СЪВЕТ ОТ 2016 Г.  Внася: министърът на енергетиката АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Вижте какво ще решава Министерски съвет утре, утре 17 юли 2019 г."}
{"url": "https://trud.bg/%d0%bf%d0%be%d0%b5%d1%82%d1%8a%d1%82-%d0%bf%d0%b5%d1%82%d1%8a%d1%80-%d0%b0%d0%bd%d0%b4%d0%b0%d1%81%d0%b0%d1%80%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%bd/", "text": "Какво вижда един поет, за което другите са слепи, и за какво страда сърцето му в днешното време, за което твърдят, че духовността я няма. Защо политиците ни не обичат да слушат българските мъдреци и защо куца демокрацията, макар да са минали 30 години от промените. За духовното емигранство и за кръста, който носи България – по тези въпроси разговаряме с поета Петър Андасаров. – Поетите сте чувствителни хора, вие виждате неща не само с очите си, за които другите са слепи. Какво вижда сърцето ви днес, господин Андасаров, и за какво мнозина мълчат?  – Спомням си такава мисъл: „Истинските неща се виждат чрез сърцето“. Откакто се помня сърцето ми непрестанно се вглежда в моята същност, тоест в мен самия и във всичко в света извън него. Красиво се трогва от слънчевия лъч в росна или дъждовна капка или от безмълвния глас на душата в отронената сълза. Радва се на милувката на слънцето с планинските върхове при изгрев и заход слънце, на танца на неговите лъчи в разсънените прозорци, на светлината, която извира от очите на любимите ми близки и на хората, с които пътувам рамо до рамо в делник и празник… Но то, моето сърце вижда и други картинки, от които помръква и страда. – Особено в днешния огрубял и пълен с празни мечти наш живот това никак не е трудно. От какво страда сърцето Ви?  – Страда като вижда мрачния, с черни краски образ на живота. А ние, хората – сме настръхнали като зверчета едни срещу други. И се питам в стихотворението си „Живеейки с вас“: „Хора, нима не се чувствате от безразличието подтиснати /и не ви ли се струва, че скъсяват живота ни думи отровни? И пита сърцето ми и вас, и мене: „Защо от нашите лакти невъздържани денят е в синини, / защо отблъскваме плач на деца, безсърдечно цветята настъпваме?“ И дочуваме някъде у мен въпрос: „Защо обидно рядко ни се случва да не заключваме вратите си“? И тревожно надава глас сърцето ми: „Возим живота си правостоящ и от нерви става плешив;/ и остарява, недопустимо от всички ни, рано…“ Попитахте ме и за какво мнозина мълчат… Не мнозина, целият народ мълчи и кротува като овче стадо. Гледа как линее нашето време, как мършавее снагата на майка България и мълчи, позорно мълчи. Но поетът и философът ще напомнят, че мълчанието с бунтовен вик е бременно. – Ако политиците чуваха българските мъдреци – сред тях хората на духа, и ако хората ги разбираха, може би България днес щеше да е друга. Права ли съм, или е доста емоционално да мисля така?  – Да помните някое от народните събрания след 10 ноември 1989 година? Аз затварям очи от неудобство, да не кажа от срам като се върна назад в годините и поглеждам днес в пленарната зала. Едно единствено бе на висота, достойно за държавността на България – Великото народно събрание. А колко много бяха в него хора на науката, на изкуството, на културата. Най-тачени бяха те, дори и от политиците. Но кара, вара, именно те избутаха всички умни, мъдри хора, замениха ги със себеподобни и ги тикнаха в ъгъла на забравата. Погледнете ги в днешния парламент – наежени едни срещу други. Няма човечен поглед, блага дума, поделена усмивка. Затлачен български език с непонятни слова и изрази, високопарни, почти заклеймяващи думи. Ако сред тези самозабравили се, с ниска култура депутати имаше мъдри хора – и атмосферата в Народното събрание щеше да е творческа, и България – друга, съвсем друга! Как няма един със заразителен пример да призове всички много сериозно да помислят за поведението си, за своя език, за етиката във взаимоотношенията си, за естетиката… И най-вече за единението в името на България. – Демокрацията в България куца, хората се бият един друг като помияри за кокал – простете за сравнението, а политиците ни трудно разбират, че трябва да печелим враговете си, а не да си печелим врагове. Кое е най-страшното, което сега властва в обществото ни?   – Тя че куца, куца, но никой не я лекува. Нещо повече – почти се е спънала и безпомощно лежи. Иначе щеше да превземе малко макар светло пространство и да го подари на живота ни. Ама то – да се пукнеш от яд и от болка, както казва народът ни – да гледаш, че земята ти, златната ти земя все повече буренясва, че народът оглупява и обеднява и да затваряш очи, е равно на престъпление. Защото всичко е за сметка на набезите, лакомите стремежи към лично забогатяване. Всеки за себе си и всички заедно. И както е в природата – по-силните владеят територията, ръмжат и я пазят с цената на всичко. Другите пък не могат да се примирят и така – както е било, продължава. Права сте те се бият като помияри. Казал съм го вече: „Демокрация не може да има между кучета, които вият настървено едно срещу други и вкарват вълка в собствения си дом!“ Кой печели от всичко това? Естествено грабливият, крадецът, престъпникът. А той се развихря, защото няма преграда, тоест закон, който да го захапе като смъртоносен капан. Голям въпрос отваряте като казвате, че политиците ни трудно разбират, че трябва да печелим враговете си, а не да си печелим врагове. Значи пак стигнахме до единението, тоест подчиняване, по-точно пренебрегване на личния интерес за сметка на хала на народа. Боже, ами защо по кабинетите, стаите и коридорите висят портретите на Христо Ботев и Васил Левски, за да хващат прах и паяжини ли, отминавани и загърбвани от тичащите към власт и пари. Кое е най-страшното, което сега властва в обществото ни? Че няма държавници, които да проумеят, че България е със смъртна присъда от прехода. И колкото повече се бавим, там толкова по-реално наближава деня на нейното изпълнение. – Ще станат три десетилетия след промяната през 1989-а, а през тях само се въртим в порочен кръг. Не че няма нищо направено, но манталитетът ни си остана пораженчески, в нищо не вярваме и все така неистово се мразим, защо?  – Не само се въртим в порочен кръг през тези три десетилетия, но почти вегетираме в блатния застой. А трябва нещо много простичко да се направи – някой да пробие бента и тинясалата вода да оттече. Права сте – причината е в пораженческият ни манталитет, защото ни липсва духа на жертвоготовността и далновидността. Трябват ни държавници, които да проумеят и да кажат на народа си, че когато всичко е загубено, остава бъдещето. Единствено то е с реалистичен хоризонт. И ни трябва още – национална цел, кауза, за да тръгнем на поход. С труд, воля и вяра. – Чувствате ли се като духовен емигрант на нашето време? И се чудя кое ви вдъхновява да пишете?  – По-скоро определени хора и бездарни среди с власт ми внушават това чувство, лишавайки ме от самочувствие. Понякога и унизявайки ме като загърбват съдбата ни – на всички почти творци. Но аз съм си стъпил здраво на българската земя, научил съм се на честен труд и продължавам да работя в ковачницата на българското слово. Основната вдъхновителка е любовта – към човек, към майка, род и родина. Но и другото чувство – омразата, гневът раждат високостойностни творби. Защото те са антитез на обичта. А и нали е жив най-интимният свят на всеки от нас – пиша стихове за скъпите на сърцето ми, на близките ми хора. И за Отечеството ни, което някои и в наши дни продават и предават! – Кой откри таланта ви, кой е вашият кръстник в поезията?  – Поетът се ражда, няма училище за поети, има заместник министри (по думите на Христо Банковски), но няма заместник поети. Аз избягвам думите дарба и талант, замествам ги с израза творческа способност. Тя е заложена в гена. Всичко останало е въпрос на труд и култура. Не мога да кажа, че някой в един миг ми е казал: „Аз видях таланта у тебе, ще станеш поет!“ Но първо съзря по-особени думи с образен израз учителката ми в четвърто отделение на родната ми Елешница – Старирадева. А кръстник в поезията ми най-вероятно е непрежалимият мой приятел, емблема на българската поезия Евтим Евтимов. – Вие – поетите, имате много знакови срещи в живота си, Вашите кои са?  – По творческия ми път знакови са срещите ми с Евтим Евтимов, Владимир Свинтила, и Матей Шопкин, с Владимир Гоев и Христо Ганов. А в живота ми оставиха духовни следи личности като Панчо Владигеров, Марин Големинов, Венко Марковски, Георги Джагаров, Боян Болгар… – В последните години се появиха много късни пророци, които казват, че са вярвали, че комунизмът ще падне. Не съм Ви чула да извисите глас до техния, защо? Нима не са спирали и на Вас някоя книга или стих?  – Уверявам Ви – никой не е бил пророк, всички като простосмъртни не вярваха, че комунизмът ще падне. Впрочем да Ви коригирам – по-точно е да се каже, че Тодор Живков ще падне, защото не доживяхме и до първото стъпало на някакъв си комунизъм. И аз съм мърморил, негодувал съм, тайничко мечтаех да доживея това време, но не съм вдигал глас. Защо ли? Защото не вярвах! Голям шум се вдигаше, легално и нелегално се говореше и шушукаше, че ръкописи на големи писатели и поети лежат в чекмеджетата им, защото цензурата ги спирала. С голямо нетърпение чаках „историческата“ промяна, за да видя какви чудеса ще изскочат от тия прословути чекмеджета. Ядец! Едно чудо не се пръкна! Че имаше хора и служби за тая работа, имаше, но фрапантни случаи, освен тези с книгите на Радой Ралин „Люти чушки“ и на Жельо Желев „Фашизмът“, почти нямаше. Е, епизодични примери с претопяване и спиране на цикли и отделни стихотворения също имаше. Но всичко, което включвах в свои ръкописи, излезе безпрепятствено в книги, а в тях имаше и доста сатирични и нелицеприятни стихове и цели стихотворения. – Социалното неравенство в момента е крещящо и става все по-жестоко. Сякаш духът на увълчването е излязъл от бутилката. Това какво ще роди?  – Винаги съм бил убеден – социална справедливост може да има там, където трудът е свободен и твори блага за народа, а не за негов господар, експлоататорска структура или класа. Да, крещящо е социалното неравенство днес, защото живеем в общество на див капитализъм. Той си затваря очите пред многочасовия незаконен труд, по-ниското заплащане, нередовното осигуряване, незачитането способностите на човешката личност. Ако така продължава, това ще роди още по-жестока експлоатация, бедните ще стават още по-бедни, богатите ще се увеличават. И ще бъдем приковани към дъното. – Къде сбърка светът, че днес е обхванат от такава криза – вече християнството в някои западни страни е нещо като харам, семейството е отживелица, а промяната на пола дори се толерира? Ние ли не сме наред или сме се родили в лудо време?  – Не знам къде сбърка светът, за да изпадне в криза. Разбира се, различна е тя в различните държави. Но тази глобализация, това обезличаване на нациите и народите няма да доведат до нищо ново и полезно за човечеството. А ние сме си наред и се съпротивляваме, защото имаме памет и здрави традиции в опазването на националните ни ценности. По е вероятно това, че сме се родили в лудо време, в смисъл в объркано време на ненормални, луди хора. – Тончо Жечев е казал: „Оставям този свят по-лош, отколкото го заварих“. Това усещане имате ли го? Обезверен ли сте или гледате с усмивка на живота?  – Тончо Жечев беше мъдрец, влюбен в страстите български, с мисията да работи за величието на България. Той познаваше всичките лица на живота през различните исторически етапи. Беше му уютно в ония времена, но роптаеше против някои нехарактерни за човешкото развитие несъвършенства. Защото душата и мисълта му бяха устремени към съвършенството на вътрешния мир на човека и срещу световната дисхармония. Вярвам на думите му и бих ги повторил за себе си, ако нови хора не доведат ново разсъмване на България. Дай Боже час по-скоро да кажа: „Оставям този свят много по-добър, отколкото го заварих“. И ще го напусна с усмивка. – Прекалено песимистичен стана разговорът ни, да обърнем взор и към красотата, която ражда свободомислие. Кои са вашите красоти? Как режисирате напоследък собствения си живот?  – Много хубаво го казахте – красотата ражда, свободомислие. Аз съм свободолюбив човек и съм пленник на нежността и красотата. Обичам нейните състояния – физически и духовни. Моите красоти са в реалния живот и в нощните видения на цветните ми сънища. Не режисирам собствения си живот, следвам себе си – своите чувства и мечти. Живея както дишам, за моите мисли търся своите думи. Избягвам усоето на злото и предпочитам слънчевите пространства на безкрайната човешка добрина. – Като човек – видял, пътувал и описал много, разбрахте ли какъв кръст носи България?  – България носи тежък, много тежък кръст. Незаслужено. Сякаш наказана от тъмни сили. Носи го като Христос по кървавия си път към своята Голгота. И като него жестоко е разпната на този кръст. Мъчителите и от това място ще избягат като тия на Иисус, а тя като него ще възкръсне и най-справедливо е да има Страшен съд и възмездие. Ще има! – „Защото съм такъв“ – така се казва наскоро издадената книга – литературна анкета, за Вас, написана от Тодор Коруев. В нея е целият Ви живот, разголен сте в изповед пред читателя…  – Тази книга ще се окаже венецът на живота и творчеството ми. В нея изповядах себе си, аз сам разголих цялата си същност, благодарение на професионалното майсторство на Тодор Коруев. Аз съм зодия „Рак“, чувствителен до мозъка на костите, дето се казва, поради което съм силно раним. А най-големи поражения имам от грубостта и предателството. Затова ги мразя и ненавиждам. Радвам се, че тази книга дойде на бял свят, защото мога всекиму да кажа: „Ето ме, това съм аз!“. – Да не се страхуваме, когато сбъркаме посоките на пътищата, казвате в едно ваше стихотворение. От години толкова често го правим и наистина продължаваме. Всъщност, от какво трябва да ни е страх?  – Ще ми позволите да си послужа с това, много кратко стихотворение, което е в свободен стих, без заглавие: „Не се страхувайте,  Когато сбъркате посоките на пътищата.  Където и да криволичат  Пътищата ще ви отведат при хора.  Страшно е  Сърцето ви да се превърне в кръстопът  Когато сбъркате посоките на чувствата!“ Ето от какво трябва да ни е страх – от този кръстопът, на който се въртим в порочен кръг без изход, защото сбъркахме посоките на чувствата, на мечтите си. Вместо да се устремим към издигане духовния ръст на Отечеството ни, пребоядисани политици, парадиращи посредственици, с настървение на лакомници се втурнаха към богатствата, сътворени с труд, пот и кръв от народа още от първите дни след „историческия 10 ноември 1989 г. Но нали същият този народ е казал: „Иде видов ден!“", "date": "2019.07.16", "title": " Поетът Петър Андасаров пред „Труд“: Някой да пробие бента и тинясалата вода да оттече\t"}
{"url": "https://trud.bg/%d1%81-%d0%ba%d0%b2%d0%be%d1%80%d1%83%d0%bc-%d0%be%d1%82-125-%d0%bd%d0%b0%d1%80%d0%be%d0%b4%d0%bd%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8-%d0%b7%d0%b0/", "text": "С кворум от 125 народни представители започна издвънредното пленарно заседание. Извънредното заседание бе свикано в петък след като депутатите не успяха да съберат кворум. Тогава от БСП и ДПС не се регистрираха и заседанието бе провалено. Дневният ред включва промените в Изборния кодекс, с които се отменя машинното гласуване за местни и парламентарни избори. Промените са внесени от ПГ на ГЕРБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Започна извънредното заседание на НС за машинното гласуване (СНИМКИ)"}
{"url": "https://trud.bg/7-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%83%d0%b7%d0%b8%d0%ba%d0%b0%d0%bd%d1%82-%d0%be%d1%82-%d1%82%d1%8a%d1%80%d0%bd%d0%be%d0%b2%d0%be-%d0%bf%d0%be%d0%bb%d1%83%d1%87%d0%b8-%d0%bc%d0%b0/", "text": "Седемгодишният Константин Николов от Велико Търново получи майсторска цигулка на Минчо Минчев след като спечели приз в рамките на Международния музикален фестивал “Варненско лято” и участва в заключителното състезание “Цигулките на Минчо Минчев”. Това сподели майката на талантливия цигулар Галина Николова. Даровитото дете тази година е било и най- малкият участник в Лятната академия, която се проведе от 6 до 12 юли в морската столица. Целта на състезанието е да се стимулира развитието на млади таланти като им се дава право да ползват майсторски инструменти от фонда на проф. Минчо Минчев в рамките на една година. Константин Николов посещава Детската музикална школа в Младежкия дом във Велико Търново още от четиригодишен. Той е възпитаник на музикалния педагог и цигулар Елка Станева, под чието ръководство усилено се подготвя и развива музикалните си заложби. Единственият цигулар от Велико Търново, който посети тази година майсторския клас на Димитър Буров, бе малкият Константин. По време на състезанието “Цигулките на Минчо Минчев”, което се проведе в Градската художествена галерия, Константин се е представил с “Концертино- трета част” на Петър Христозов и е възхитил журито, което се оглавява от проф. Минчо Минчев. По традиция, всяка година 12 участника получават майсторски цигулки на световноизвестния български цигулар, които са с различни размери, съобразени с ръста на децата. Наградният фонд се състои от 12 цигулки – 3 размер „половинка” , 4 размер „три четвърти” и 5 размер „цяла”. Цигулките се предоставят на победителите за ползване в срок от една година. Константин Николов получил най- малкия размер- половинка оригинална цигулка, лютиерска изработка. В момента ценният инструмент е в дома му във Велико Търново, където ще остане цяла година, до провеждането на следващата Лятна академия, каквото е и условието на форума. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " 7-годишен музикант от Търново получи майсторска цигулка на Минчо Минчев\t"}
{"url": "https://trud.bg/%d0%b8-%d1%86%d0%b8%d0%b2%d0%b8%d0%bb%d0%b5%d0%bd-%d1%81%d0%bb%d1%83%d0%b6%d0%b8%d1%82%d0%b5%d0%bb-%d0%b4%d0%b0-%d0%ba%d0%be%d0%bc%d0%b0%d0%bd%d0%b4%d0%b2%d0%b0-%d1%81%d0%bb%d1%83%d0%b6%d0%b1%d0%b0/", "text": "Служба “Военна информация”, която е на пряко подчинение на министъра на отбраната, да може да се оглавява и от цивилен служител. Това гласи законопроект за допълнение на Закона за военното разузнаване, визиращ директорския пост. “В чл. 24, а. 3 в края на текста се добавя “или цивилен служител”, пише в законопроекта. Така ще може за директор на службата да се назначават лица с професионален стаж в системата за защита на националната сигурност, се сочи в мотивите. Поправката идва след скандала с настоящия шеф на службата и неговия предшественик за нерегламентирано издаване на над 500 допуски за работа с класифицирана информация. И на двамата са повдигнати обвинения.", "date": "2019.07.16", "title": " И цивилен служител да командва служба „Военна информация”\t"}
{"url": "https://trud.bg/%d1%81%d1%82%d0%be%d0%bb%d1%82%d0%b5%d0%bd%d0%b1%d0%b5%d1%80%d0%b3-%d0%bd%d0%b5%d0%b7%d0%b0%d0%b2%d0%b8%d1%81%d0%b8%d0%bc%d0%b0%d1%82%d0%b0-%d0%bf%d1%80%d0%b5%d1%81%d0%b0-%d0%b5-%d0%bd%d0%b0%d0%b9/", "text": "Независимата преса е най-добрата гаранция срещу кибератаки, включително и руски. Това заяви генералният секретар на НАТО Йенс Столтенберг, предаде БГНЕС. Той предупреди съюзниците за растящата заплаха от шпионаж, пред която са изправени членовете на алианса. „Наблюдаваме активизирането на усилията на други страни да шпионират съюзниците от НАТО“, каза генералният секретар на съвместна пресконференция с канадския премиер Джъстин Трюдо. Столтенберг съобщи, че е създадено ново разузнавателно подразделение. Неговата цел е да подобри обмяната на информация и да повиши способността за реакция срещу кибератаки. „Отчасти става дума за промишлен шпионаж, с който се сблъсква разузнаването, но, естествено, могат да бъдат засегнати и нашите въоръжени сили, а също така военното разузнаване“, уточни той и добави: „НАТО се отнася много сериозно към тези проблеми“. Освен това, Столтенберг смята, че макар съюзниците от НАТО да са усилили своята киберсигурност, най-добрата гаранция от намеса в изборния процес, е свободната и независима преса. Според него тя е способна да разбере и разкрие опитите за разпространение на дезинформация. НАТО създаде Център за напреднали технологии в Естония, където през април 2019 г. експерти проведоха най-голямото в света учение по киберсигурност. Неговата цел е да защити киберинфраструктурата на алианса и да попречи на намесата в демократичните процеси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Столтенберг: Независимата преса е най-добрата гаранция срещу кибератаки, включително и руски"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%b8-%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%be%d0%b1%d1%81%d1%8a%d0%b4%d0%b8/", "text": "Председателят на парламентарната Комисия по културата и медиите Вежди Рашидов се срещна днес с министъра на вътрешните работи Младен Маринов. Темата на разговора бе задълбочаване на сътрудничеството между законодателната и изпълнителната власт в борбата с нелегалния трафик на културни ценности и с фалшифицирането на произведения на изкуството и на артефакти. Вежди Рашидов запозна Младен Маринов с резултатите от неотдавнашните си срещи в Бундестага в Берлин и в Камарата на депутатите в Рим, на които бяха обсъдени и възможностите за засилване на сътрудничеството между европейските страни в борбата с трафика на ценности и с фалшификатите, защото този проблем засяга сигурността на всяка страна. Европейският опит дава добра основа за законодателни инициативи, за изработването на които трябва се направят работни групи. Сведетел съм, че Европа все повече се тревожи и от проблема с фалшивите новини, затова тази тема ще става все по-актуална за всички страни членки, сподели по време на разговора Вежди Рашидов. Вежди Рашидов и Младен Маринов обсъдиха и необходимостта от привличането на още по-широк кръг от експерти в борбата с нелегалния трафик на културни ценности и с фалшифицирането на произведения на изкуството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Вежди Рашидов и Младен Маринов обсъдиха необходимостта от привличането на експерти срещу нелегалния трафик на културни ценност"}
{"url": "https://trud.bg/%d0%ba%d1%83%d1%80%d0%b8%d0%b5%d1%80-%d0%bd%d0%b0-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-%d0%b2%d1%8a%d1%80%d0%bd%d0%b0-%d0%bf%d0%b0%d1%80%d0%b8%d1%82%d0%b5-%d0%bd%d0%b0-%d0%bf%d0%be/", "text": "Куриер на телефонни измамници застана пред Районния съд в Търговище за прибрани общо 1 950 лв. от жена и мъж в града през февруари тази година. 28-годишният К.К. е признал вината си и сключил споразумение с прокуратурата. Възстановил е 500 лв. на 80-годишна жена, както и 1 450 лв,. взети от възрастен мъж и доставени, според указанията, в Русе. Младият мъж, който се хванал да събира пратките, не е бил осъждан. Безработен е. Съдът му е наложил 9 месеца лишаване от свобода с 3 години изпитателен срок. Наложена е и възпитателна работа в срока на условната присъда. Той трябва да плати и 198 лв. за експертизи по случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Куриер на измамници върна парите на пострадалите и получи условна присъда"}
{"url": "https://trud.bg/%d0%b5%d0%b2%d1%82%d0%b0%d0%bd%d0%b8%d0%b7%d0%b8%d1%80%d0%b0%d1%82-%d0%b2%d1%81%d0%b8%d1%87%d0%ba%d0%b8-%d0%b4%d0%be%d0%bc%d0%b0%d1%88%d0%bd%d0%b8-%d0%bf%d1%80%d0%b0%d1%81%d0%b5%d1%82%d0%b0-%d0%be/", "text": "Умъртвяват прасетата в 3-километровата зона около град Мизия, където беше  . В частно стопанство от нея заболели 4 прасета на един собственик. Случаят е констатиран от местен ветеринарен лекар. Животните са евтаназирани още в понеделник вечерта, предава  Във вторник на всеки входно-изходен пункт в няколко населени места са направени контролно-пропусквателни пунктове, тъй като оттам минава и международното трасе към ферибота в Оряхово. В 10-километровата зона пък ще бъдат описани всички животни. „Специалните изисквания, които ние вече постигнахме рано тази сутрин са за пътя 2-15, фериботния път на влизане в Мизия преди село Сараево и на изхода на Мизия в село Войводово. А в посока Гложене това е път 2-11, който тръгва от Видин до село Гиген и другата точка е горния път от Мизия за посока Оряхово, това е също път 2-11, над птицекомбината”, коментира кметът на Мизия д-р Виолин Крушовенски. „Нямаме информация за други положителни проби на територията на област Враца”, каза д-р Милчо Костурков от БАБХ – Враца.", "date": "2019.07.16", "title": " Евтанизират всички домашни прасета около Мизия"}
{"url": "https://trud.bg/%d0%bf%d1%80%d0%b0%d0%ba%d1%82%d0%b8%d0%ba%d0%b5%d1%80-%d0%b7%d0%b0%d0%bf%d0%be%d1%87%d0%bd%d0%b0-%d0%bd%d0%be%d0%b2-%d1%82%d1%8a%d1%80%d0%b3%d0%be%d0%b2%d1%81%d0%ba%d0%b8-%d1%86%d0%b5%d0%bd%d1%82/", "text": "Изграждане на нов търговски център в Шумен стартира във вторник на площ от над 3 000 кв.м. Първа копка направиха кметът на града Любомир Христов и председателят на съвета на директорите на „Видеолукс холдинг” Тодор Белчев, след тържествен водосвет. Инвеститор в проекта и собственик на терена е веригата за дома и градината „Практикер“. В новия търговски център ще бъдат разположени магазин за дамскa, мъжка и детска мода LC Waikiki, магазин за спортни облекла и екипировка Sport Vision и дрогерия DM. Той ще бъде непосредствено до хипермаркет „Практикер“ – Шумен на бул. „Симеон Велики“37. Мястото е удобно и комуникативно, обособява се голяма търговска зона с разнообразие от магазини за дома, семейството и свободното време. Снимки: Цветелина Георгиева Очаква се новият търговски център да посрещне първи клиенти още през есента. Предвиден е безплатен паркинг за посетителите, свързан с този на хипермаркет „Практикер“. Главен изпълнител на проекта е Автострой ООД. Пред журналисти след церемонията Белчев обясни, че известните вериги ще бъдат наематели на центъра и е много важно, че „те се довериха на нашия опит като локация, като качество на сградите“. По думите му центърът ще бъде с изключително надеждна конструкция, перфектно топлоизолиран и климатизиран. Това е първия етап, но ще има и втори с още три магазина на едноетажно ниво, каза Белчев. Той благодари на кметското ръководство, че никога не е забавяло проектите на веригата в града. Кметът Христов от своя страна подчерта, че това е втора инвестиция на „Практире“ за две години. „Искам да благодаря за това, което направихте в тази част на Шумен. Може би шуменци си спомнят, че тук беше второто сметище на града, сега вижте в какъв вид е. Вярвам в търговския нюх на г-н Белчев за това, че Шумен се развива и върви по прав път“, каза градоначалникът при старта на градежа.", "date": "2019.07.16", "title": " „Практикер“ започна нов търговски център в Шумен"}
{"url": "https://trud.bg/%d1%86%d0%b5%d0%bb%d0%b8%d1%8f%d1%82-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8-%d0%b8-%d0%b0%d0%b4%d0%bc%d0%b8%d0%bd%d0%b8%d1%81%d1%82%d1%80%d0%b0%d1%82%d0%b8%d0%b2%d0%b5/", "text": "Имената и ЕГН-тата на целия политически и административен елит се съдържат в папка, озаглавена KRASI, от хакнатите данни от НАП. Това показа справка на „Труд“ в документите. Информацията е отпреди повече от 10 години – от времето на 40-ото Народно събрание 2005-2009 г. (тройната коалиция при кабинета „Станишев“). Бойко Борисов фигурира в списъка като кмет на София. В списъците са включени всички депутати, министри и зам.-министри, областни управители и техните заместници, шефове и членове на ръководствата на държавни органи, кметове и общинари. Отделни списъци са обособени за отговорните лица в партиите, за прокурорите и следователите и за съдиите. През 2009 г. изпълнителен директор на НАП е Красимир Стефанов, впоследствие депутат от ГЕРБ в 42-ото НС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Целият политически и административен елит е в хакнатите документи от НАП"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0%d0%bd%d0%ba%d0%be%d0%b2-%d1%81%d1%8a%d0%b7%d0%b4%d0%b0%d0%b2%d0%b0%d0%bc%d0%b5-%d0%b5%d0%ba%d1%81%d0%bf%d0%b5%d1%80/", "text": "Таргетирането и обхватът на пътищата са двете основни теми по въвеждане в експлоатация на тол системата. Това каза заместник-министърът на регионалното развитие Николай Нанков на брифинг в регионалното министерство. „Взехме решение да се създаде експертна група. Колегите от транспортния бранш ще номинират няколко представители, за да можем да продължим напред“, заяви Нанков. „Скоро започва монтажът на подземните кантари, които заедно с камерите ще имат възможността да измерват тонажа на превозните средства в реално време“, добави министърът. „Относно таргетирането говорихме за реални цифри от рода на 12-14 стотинки за Евро-6 за тежките автомобили над 12 тона“, допълни още Нанков. Той коментира, че не е станало ясно за част от транспортния бранш, че в момента не приемаме тарифите. Те трябва да бъдат приети от Министерски съвет. „В момента ние само обсъждаме на експертно ниво в диалогичен порядък“, обясни заместник-министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Зам.-министър Нанков: Създаваме експертна група, за да продължим с въвеждането на тол системата"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%ba%d0%be%d0%bb%d1%83%d0%bc%d0%b1%d0%b8%d0%b5%d1%86-%d0%bd%d0%b0-%d0%bb%d0%b5%d1%82%d0%b8%d1%89%d0%b5%d1%82%d0%be-%d0%b2-%d0%b1%d0%b0%d1%80%d1%81%d0%b5/", "text": "Колумбиец бил арестуван на летището в Барселона с половин килограм кокаин, скрит под перуката му, съобщи испанската полиция. Той привлякъл вниманието на служителите, защото бил „много нервен“ и перуката му била „непропорционална“, съобщи полицията в изявление. Полицаите разпитали мъжа и намерили „перфектно запечатан пакет, прикрепен към главата му“. Той съдържал 503 грама кокаин на стойност над 30 000 евро. В това, което полицията е нарекла „Операция Перука“, мъжът бил арестуван на летище „Ел Прат“ в Барселона, второто най-натоварено в Испания, след като пристигнал с полет от Богота в края на юни. Испания, с нейните исторически и езикови връзки с Южна Америка, е важна врата за кокаина в Европа, главно от Колумбия. Контрабандистите често прибягват до креативни методи, за да преодолеят испанските митници. През последните години полицията е откривала кокаин вътре в гръдни импланти, издълбани ананаси, възглавница за инвалидни колички, гипсова отливка, обгръщаща счупен крак на човек, и сервиз от 42 части. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Спипаха колумбиец на летището в Барселона с половин килограм кокаин, скрит под перуката му"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d1%81%d0%bf%d0%be%d1%80%d1%82%d0%bd%d0%be%d1%82%d0%be-%d1%83%d1%87%d0%b8%d0%bb%d0%b8%d1%89%d0%b5-%d0%b2-%d1%82%d1%8a%d1%80%d0%bd%d0%be%d0%b2/", "text": "Предложението на Инициативен комитет „Сава Муткуров” Спортното училище във Велико Търново да носи името на Георги Живков, ще бъде гласувано на предстоящото на 25 юли заседание на местния парламент. С 38 гласа „за”, един „против” и без въздържали се Педагогическият съвет на училището е подкрепил предложението и сега то влиза в дневния ред на сесията на Общинския съвет. Вече 7 години след откриването му, школото няма име и патрон. Тази година се навършват 125 години от началото на организираното спортно движение у нас и 175 години от рождението на Георги Живков – първият кмет на Велико Търново, два пъти министър на просвещението, три пъти председател на Народното събрание и родоначалник на организираното движение в града и страната. Предложението Живков да стане патрон на училището е подкрепено с подписка от 247 университетски преподаватели, спортни деятели и треньори, общински съветници и общественици. Спортното училище в старата столица ще обучава 293 деца през идващата нова учебна година, разпределени в 15 паралелки. Ако Великотърновският общински съвет даде съгласието си то да носи името на Георги Живков, кметът инж. Даниел Панов трябва да изпрати мотивирано предложение до Министерството на образованието и науката, заедно с решението на местния парламент, становище на Регионалното управление на образованието и на Педагогическия съвет за издаване на заповед за промяна наименованието на училището.", "date": "2019.07.16", "title": " Предлагат Спортното училище в Търново да носи името на Георги Живков\t"}
{"url": "https://trud.bg/%d1%88%d1%83%d0%bc%d0%b5%d0%bd%d1%81%d0%ba%d0%b8%d1%8f%d1%82-%d0%bf%d0%be%d0%bb%d0%b8%d1%86%d0%b0%d0%b9-%d1%82%d0%b8%d1%88%d0%be-%d0%bd%d0%b0-100-%d0%ba%d0%bc-%d0%be%d1%82-%d1%87%d0%b5%d1%80%d0%bd/", "text": "Около 100 километра до Черно море има да измине шуменският приключенец Тихомир Радев. Както „Труд“ писа, на 11 юни той стартира своето приключение по Дунав от изворите му в Германия до вливането в Черно море, като планираше да успее до 31 август. Оказва се обаче, че се справя по-бързо от разчетите. В момента е в пристанището на Тулча, разказва полицаят в отпуск в личната страница във фейсбук. „Решил съм днес да преплавам 50 километра, утре още 50 километра, като целта ми е селцето Свети Георги, където ще е финалната точка на пътешествието ми по Дунав“, обясни Тихомир Радев. В добра физическа форма е, твърди, че не гладува, въпреки че малко след Силистра, на един от островите, риболовните му такъми изчезнали. Как оцелял: „Рибар от Браила сподели с мен улова си, даде ми 10 риби, осолени са, храня се с тях. Едва сега наченах и пакета с макарони, който нося още от Австрия“. Приключенецът сбъдва мечтата си да преповтори част от литературната пътека на българския герой в „Дунавският лодкар” на Жул Верн. Според плановете му ще бъде в Шумен в петък, 19 юли. Дори планира среща с шуменци, които го подкрепяха и споделяха емоциите на пътуването му, в 18 часа пред Общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Шуменският полицай Тишо на 100 км от Черно море с каяка си"}
{"url": "https://trud.bg/%d1%81%d1%82%d0%be%d0%b5%d0%b2-%d1%89%d0%b5-%d0%bf%d0%be%d0%ba%d0%b0%d0%b6%d0%b5%d0%bc-%d0%b4%d0%be%d0%b1%d1%80%d0%be-%d0%bd%d0%b8%d0%b2%d0%be-%d0%b2-%d1%80%d0%b5%d0%b2%d0%b0%d0%bd%d1%88%d0%b0-%d1%81/", "text": "„Момчетата са мотивирани. Надявам се да бъдат и концентрирани в реванша срещу Ференцварош. Сигурен съм, че ще покажем добро ниво в двубоя с унгарците“, заяви треньорът на „Лудогорец“ Стойчо Стоев на пресконференцията преди мача с тима от Будапеща. Стоев е категоричен, че офанзивният подход на „Лудогорец“ може да донесе успех в реванша срещу „Ференцварош“. „Визията на нашия отбор е да играе офанзивен футбол. Това обаче не значи, че няма да подходим сериозно в дефанзивен план. Но основната ни задача в реванша с унгарците е да вкарваме голове. Капитанът на „Лудогорец“ Светослав Дяков вярва, че отборът му ще успее да се пребори с „Ференцварош“ на реванша. „Унгарците ги чакат много тежки минути в Разград. Даваме си сметка какъв мач предстои. Готови сме“, заяви Дяков.", "date": "2019.07.16", "title": " Стоев: Ще покажем добро ниво в реванша с Ференцварош"}
{"url": "https://trud.bg/%d1%80%d0%b0%d1%81%d1%82%d0%b5-%d0%bf%d0%be%d0%b4%d0%ba%d1%80%d0%b5%d0%bf%d0%b0%d1%82%d0%b0-%d0%ba%d1%8a%d0%bc-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%83%d1%80%d0%b0%d1%82%d0%b0-%d0%bd/", "text": "Европейският парламент гласува днес в 19 часа българско време в рамките на пленарната си сесия в Страсбург кандидатурата на германкият министър на отраната Урсула фон дер Лайен за председател на Европейската комисия, съобщава  . Дебатите преди вота бяха предшествани от реч на Фон дер Лайен, в която тя изложи своите приоритети като ръководител на институцията през следващите пет години в опит да получи подкрепа на мнозинството от евродепутатите. Френският евродепутат от „Обнови Европа“ и бивш съветник на френския президент Стефан Сежурне междувременно заяви, че френските му колеги от групата ще подкрепят кандидатурата на Урсула фон дер Лайен за председател на Европейската комисия. Той изрази увереност, че тя ще получи голямо мнозинство от проевропейски сили в Европейския парламент. Лидерът на групата Дачиан Чолош изрази подкрепата си за нея, а Маргрете Вестагер, бивша водеща кандидатка за ЕК на „Обнови Европа“, също похвали в Туитър речта на Фон дер Лайен. Александър Стуб, финландски политик, който може да се окаже резервен вариант, в случай че Фон дер Лайен не успее да спечели одобрението на ЕП, също приветства като „отлична“ речта ѝ. Подкрепа за нея изразиха от евродепутатите от италианското движение „Пет звезди“, които са независими членове на ЕП. Групата на социалистите и демократите заяви вчера, че няма да излезе с общо решение, а всеки ще гласува по съвест. Подкрепата за кандидатката расте въпреки съпротивата на Зелени, крайнодесни и крайнолеви срещу нея. Популистката и националистическа група „Идентичност и демокрация“ в Европейския парламент обяви, че няма да гласува за Урсула фон дер Лайен. По-рано и групите Зелените/Европейски свободен алианс и Европейска обединена левица/Северна зелена левица заявиха, че няма да гласуват за кандидатурата на германката, а днес определиха нейните изявления като празни обещания. Междувременно Урсула фон дер Лайен сблъска позициите си с британския евродепутат и двигател на Брекзит Найджъл Фарадж, който я обвини, че иска да изгради ЕС под нова форма на комунизъм. На това тя отговори, че би искала да работи заедно с британските евродепутати, като добави, че може и да мине без Фарадж. Германката влезе и в остър сблъсък с евродепутата Йорг Мойтен от крайнодясната „Алтернатива за Германия“, който подчерта, че групата му „Идентичност и демокрация“ няма да я подкрепи и че никой в Германия няма да се протестира срещу оттеглянето ѝ от поста министър на отбраната. „Доволна съм, че няма да получа и един глас от вас“, отговори тя. За да спечели поста, Фон дер Лайен се нуждае от абсолютно мнозинство, а засега има сигурната подкрепа само на Европейската народна партия, която разполага със 182 мандата, а тя се нуждае от подкрепата на половината плюс един от тези, които ще присъстват в пленарната зала. Към момента парламентът има 747 членове, съгласно получените официални известия от националните органи, което означава, че необходимият праг е 374 гласа. Председателят Давид Сасоли ще обяви официално необходимия брой гласове преди началото на гласуването, което се провежда чрез тайно гласуване с хартиени бюлетини. Евродепутатът от ЕНП Ева Майдел попита Урсула фон дер Лайен дали ще помогне на страни като България, изпълнили необходимите критерии, да се присъединят към Шенген и еврозоната. Евродепутатът от „Обнови Европа“ Илхан Кючюк пък отправи два въпроса към кандидатката да оглави Европейската комисия – за европейската перспектива за Западните Балкани и за ЕС на двете скорости. В заключителната си реч пред Европейския парламент Фон дер Лайен призна, че има разделение между Западна и Източна Европа и заяви, че изпълнилите критериите за Шенген и еврозоната страни-членки трябва да бъдат възнаградени: „Давам си сметка, след като чух толкова много аргументи от вас, че има усещане за разделение между Централна и Източна Европа, от една страна и Западна, от друга. И това разделение ние трябва да преодолеем. Изпълнена съм с респект, когато мисля за усилията, които страните от Централна и Източна Европа са положили за присъединяването си към ЕС, Шенген и еврозоната. И ако те са изпълнили критериите, трябва да бъдат възнаградени“. В изказването в ЕП Фон дер Лайен заяви, че е готова да удължи британското напускане на ЕС след 31 октомври, ако е необходимо. „Готова съм за допълнително удължаване на напускането, ако има добра причина да се поиска повече време“, заяви тя. Фон дер Лайен обеща още да предложи „зелена сделка“ за Европа в първите си 100 дни на поста, която може да включи въглеродна неутралност на Стария континент до 2050 г. В опит да удовлетвори искания на социалистическото семейство германската кандидатка обеща да се застъпи и за по-справедливи данъци. Тя обеща и пълна равнопоставеност между мъже и жени в бъдещата Еврокомисия: „Ние сме половината от населението. Искаме нашия справедлив дял“. Фон дер Лайен призова ЕС да се присъедини към Истанбулската конвенция за превенция на насилието срещу жени и домашното насилие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Расте подкрепата към кандидатурата на Урсула фон дер Лайен за председател на ЕК"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d1%86%d0%b8%d0%bf%d0%be%d0%b2-%d0%b5-%d0%be%d1%81%d0%b2%d0%be%d0%b1%d0%be%d0%b4%d0%b5%d0%bd-%d0%be%d1%82-%d0%bf%d0%be%d1%81%d1%82%d0%b0-%d0%bd%d0%b0/", "text": "Със заповед на министър-председателя Бойко Борисов от длъжността заместник-министър на вътрешните работи е освободен Красимир Ципов. Това съобщиха от правителствената информационна служба. Очаква се Ципов да положи клетва като народен представител в 44-то Народно събрание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Зам.-министърът на вътрешните работи Красимир Ципов се връща в парламента"}
{"url": "https://trud.bg/%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d0%b3%d0%be%d1%80%d0%b0%d0%bd%d0%be%d0%b2-%d0%b8-%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d1%89%d0%b5/", "text": "В Народното събрание ще дойдат министрите Владислав Горанов и Младен Маринов за изслушване във връзка с  , съобщи председателят на парламента Цвета Караянчева от парламентарната трибуна. Караянчева съобщи, че премиерът Бойко Борисов има предварително поет ангажимент и няма да дойде. Председателят на 44-тото Народно събрание каза това във връзка с искането на БСП тримата да дойдат в парламента и да дадат разяснение по хакерската атака срещу НАП.", "date": "2019.07.16", "title": " Владислав Горанов и Младен Маринов ще отговарят в парламента за хакерската атака срещу НАП"}
{"url": "https://trud.bg/%d1%87%d0%b5%d1%80%d0%b2%d0%b5%d0%bd%d0%b8-%d1%84%d0%b5%d0%bd%d0%be%d0%b2%d0%b5-%d0%be%d0%ba%d1%83%d0%bf%d0%b8%d1%80%d0%b0%d1%85%d0%b0-%d1%87%d0%b5%d1%80%d0%bd%d0%be%d0%b3%d0%be/", "text": "ПОДГОРИЦА – Фенове на ЦСКА от цяла България окупираха черногорските курорти Будва и Котор преди мача срещу „Титоград“ в Лига Европа. От събота из баровските места по адриатическото крайбрежие е пълно с червени шалчета и фланелки. В социалните мрежи запалянковците на ЦСКА договориха сборен пункт за мача в центъра на Подгорица. Черногорската столица е малък град и забележителностите са повече от скромни. Сбирката на „червените“ се оформи край древна кула, която е на по-малко от километър от градския стадион в Подгорица. Интересът на местните към евродуела беше минорен. Загубата с 0:4 в София явно не провокира надежди у черногорците. На 15-хилядния стадион снощи се очакваха около 1000 фенове на „Титоград“. А „червените“ трябваше да са около 500. Последната реконструкция на градския стадион, който е построен веднага след Втората световна война, датира от 2006 година. Освен това арената е на „Будучност“, най-успелия черногорски тим. ЦСКА гостува на нея по нареждане на УЕФА, тъй като стадион „Младост“, домът на „Титоград“ не отговаря на изискванията на евроцентралата.", "date": "2019.07.16", "title": " „Червени“ фенове окупираха черногорски курорти"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b7%d0%b0-%d1%80%d0%b5%d1%87%d1%82%d0%b0-%d0%bd%d0%b0-%d1%83%d1%80%d1%81%d1%83%d0%bb%d0%b0-%d1%84%d0%be%d0%bd-%d0%b4%d0%b5/", "text": "Вицепрезидентът Илияна Йотова коментира във фейсбук речта пред Европарламента на Урсула фон дер Лайен – кандидат за председател на Европейската комисия: „Урсула фон дер Лайен днес в Европарламента: реверанс към политическите групи за събиране на гласове. За всекиго по нещо. За десните – инвестиции, за левите – минимални заплати, за зелените – започна речта си с климата. Повече емоции, отколкото отговори! Не чухме: 1. Как да се разпределят евросредствата в следващия бюджет.  2. Как да се сближават Изтокът и Западът на Европа.  3. Думата „разширяване“ отсъстваше, както и Западни Балкани. Нито дума и от българските евродепутати за ролята на България в тази политика.  4. Кои са мерките за борба с тероризма и как животът на европейците да стане по-сигурен.  5. За миграцията – както досега. Много думи, малко идеи за действия.  6. Двойните стандарти в Европа не притесняват кандидата за председател на ЕК. Въпреки настойчивите въпроси от залата липсваше позиция за Шенген. Добре е да цитираш велики личности. Цитатите са там, където няма отговори.“", "date": "2019.07.16", "title": " Илияна Йотова за речта на Урсула фон дер Лайен: Повече емоции, отколкото отговори!"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d0%be%d1%82%d0%b1%d0%be%d1%80-%d0%bf%d0%be%d0%b4%d0%bf%d0%b8%d1%81%d0%b0-%d1%81-%d0%b3%d1%80%d0%b5%d1%88%d0%b5%d0%bd-%d1%84%d1%83%d1%82%d0%b1%d0%be%d0%bb%d0%b8/", "text": "В сериозни проблеми се вкара турският отбор от местната втора лига „Менемен Беледие“, който подписа договор с футболист, а след това се наложи да го анулира, тъй като се оказа, че е пристигнал съвсем друг човек. Става дума за двама играчи от Гамбия, които имат еднакви фамилни имена. Скаутите на „Менемен Беледие“ харесали Ламин Джалоу, който има осем мача за националния отбор на страната си. Той играе за италианския „Салернитана“ от Серия Б. Но по мейла е изпратена оферта до футболиста Алфа Джалоу. Той пък играе за португалския третодивизионен „Алкошетензе“. И след като получил предложението, Алфа Джалоу хванал самолета, пристигнал в Измир, подписал договор и дори позирал с фланелката на тима. Но още по време на първия ден треньорите установили, че не е същият човек, който са очаквали. Неразборията обаче приключила благополучно за турския клуб, най-вече защото Алфа Джалоу се оказал разбран и се съгласил да прекрати договора си още същия ден и да се върне в португалския си отбор от трета лига.", "date": "2019.07.16", "title": " Турски отбор подписа с грешен футболист"}
{"url": "https://trud.bg/%d0%b1%d1%81%d0%bf-%d1%81%d0%be%d1%84%d0%b8%d1%8f-%d1%81-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8-%d0%b7%d0%b0-%d0%ba%d0%bc%d0%b5%d1%82%d0%be%d0%b2%d0%b5-%d0%b2-%d0%be%d1%89/", "text": "Организациите на БСП в „Искър“, „Лозенец“, „Люлин“, „Банкя“ и „Кремиковци“ определиха кандидати си за районни кметове. Това съобщиха от пресслужбата на БСП-София. Кандидатът на социалистите в „Искър“ е Борис Цветков – общински съветник и председател на районната организация на партията. Математик, на 45 години. БСП – Лозенец също залага на своя председател Николай Велчев. Той е 37-годишен, икономист. Работата му е свързана с упражняване на инвеститорски и финансов контрол. В „Люлин“ БСП издига Мая Александрова. Икономист, на 52 години, занимава се с частен бизнес. В „Банкя“ социалистите ще подкрепят 31-годишния Иво Пиперов, който ще се кандидатира като независим. Той работи във фирма за преводи и легализация. БСП – Кремиковци ще разчита на Цецка Кочкова, която е председател на районната организация. Училищен психолог, на 57 години. Кочкова е била кмет на Долни Богров (2011 – 2015). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " БСП – София с кандидати за кметове в още 5 столични района"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bd%d0%b0%d0%b3%d1%80%d0%b0%d0%b4%d0%b8-%d0%bf%d0%be%d1%81%d0%bb%d0%b0%d0%bd%d0%b8%d0%ba%d0%b0-2/", "text": "Президентът Румен Радев връчи орден „Мадарски конник“ първа степен на посланика на Израел у нас Ирит Лилиан. Отличието е за заслугите на дипломата за развитието и укрепването на българо-израелските отношения. Според държавния глава по време на мандата на посланик Лилиан са засилени контактите на най-високо държавно ниво, в сферата на бизнеса, инвестициите, образованието, науката и туризма. От своя страна израелският посланик посочи, че двете страни могат още по-активно да обменят знания в борбата срещу тероризма, киберсигурността, иновациите и технологиите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Президентът Радев награди посланика на Израел у нас с орден “Мадарски конник“ (СНИМКИ)"}
{"url": "https://trud.bg/%d0%bf%d0%b0%d1%81%d1%82%d0%b8%d1%80-%d0%b1%d0%b8-%d0%b8-%d0%b4%d0%be%d0%ba%d0%b0%d1%80%d0%b0-%d0%b4%d0%be-%d0%ba%d0%be%d0%bc%d0%b0-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0%d1%82%d0%b0/", "text": "Възрастна жена е приета в кома в шуменската болница и вече седмица състоянието й не се подобрява. Пациентката от село Нова бяла река все още е с опасност за живота, каза изп.-директор д-р Димитър Костов. „Труд“ научи, че жената е на възраст около 70 г. и е била приета на 8 юли, след като е била пребита от съжителя си. Това е Билял Абилов /54 г./, който миналата седмица получи ефективна присъда за закана към полицейски служител. Наложили му наказанието след задържането за побоя. Известно е, че той и жената са работели като пастири на селото и са живеели на семейни начала, въпреки че тя била с около двайсетина години по-възрастна от него. Във фаталния ден е била пребита от мъжа. Пред медици обаче, той разказвал, че няма нищо общо със случая. Настоявал, че върху жената е паднала врата и така е получила травмите. Билял е арестуван и по искане на прокуратурата Районният съд във Велики Преслав му е наложил постоянна мярка задържане под стража. До момента той не я е обжалвал и остава зад решетките. Повдигнато му е обвинение за причиняване на средна телесна повреда.  Билял е осъждан, имал навика да ходи с брадва и нож. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Пастир би и докара до кома възрастната си приятелка"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d0%b0-%d0%ba%d1%83%d0%bb%d1%82%d1%83%d1%80%d0%b0%d1%82%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb%d1%8f/", "text": "Министерството на културата ще предяви съдебен иск срещу фирмата, изпълнител на строителните дейности по проект „Античен културно-комуникационен комплекс „Сердика“, ако откаже да отстрани констатираните повреди по обекта в рамките на гаранционния срок от 5 години. Това съобщиха от пресслужбата на ведомството. „Многократно в последните няколко месеци сме поставяли на изпълнителя на обекта искане да вземе мерки в рамките на 5-годишната гаранция по Закона за устройство на териториите (ЗУТ) и да отстрани констатирани проблеми по проекта, но досега такива не са взети. Затова ще предявим претенция по съдебен ред за неизпълнение към строителя“. Това каза министърът на културата Боил Банов след среща между представители на Министерството на културата и Столичната община днес. Той уточни, че на проектанта е възложено да направи и допълнителен анализ на проекта. Важното е, че имаме обща визия с общината, допълни министърът. Очакваме строителят да изпълни своя ангажимент и да се задейства съответната клауза по закон за спазване на гаранцията, каза заместник-кметът по култура и образование на София доц. д-р Тодор Чобанов след срещата. Според него е важно, че Министерството откликва на сигналите и изпълнява своята част от договора. На срещата в Министерството на културата присъстваха още главният архитект на Столична община Здравко Здравков, заместник-директорът на Регионален исторически музей – София инж. Борис Чилев и проектантът по проекта „Античен културно-комуникационен комплекс „Сердика” арх. Христо Генчев. На нея бе обсъдена възможността след допълнителния анализ от страна на проектанта арх. Генчев при необходимост да представи проектантски решения, които ще засилят устойчивостта на конструкцията около куполната част и отводнителната система. По време на разговорите беше постигнато съгласие, че ако строителят приеме искането да отстрани констатираните проблеми, то възложените работи по детайлите ще бъдат изпълнявани под ръководството на проектанта, който се ангажира лично да присъства и контролира дейността през цялото време. В противен случай ще бъде наета друга фирма, която да отстрани констатираните дефекти, като вложените средства за ремонта ще бъдат част от съдебната претенция към ДЗЗД „Антична Сердика“, изпълнила обекта. „Нашата цел и желание е да се направи всичко възможно този проблем да бъде решен дългосрочно и по най-бързия начин“, категоричен е министър Боил Банов. Според него е възможно това да стане до дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Министерство на културата: Строителят на Ларгото да отстрани проблемите по обекта\t"}
{"url": "https://trud.bg/%d1%86%d1%81%d0%ba%d0%b0-%d1%81-%d0%bf%d1%80%d0%be%d0%bc%d0%b5%d0%bd%d0%bb%d0%b8%d0%b2-%d1%83%d1%81%d0%bf%d0%b5%d1%85-%d0%b2-%d0%b1%d0%b8%d0%b2%d1%88%d0%b0-%d1%8e%d0%b3%d0%be%d1%81%d0%bb%d0%b0%d0%b2/", "text": "ПОДГОРИЦА – Доста оскъдна е историята на ЦСКА срещу съперници от бивша Югославия в евротурнирите. Преди снощния реванш срещу черногорския „Титоград“ в първия предварителен кръг от Лига Европа най-успелият български клуб има променлив успех в бившите сръбски републики. ЦСКА гостува в Белград още в първото издание на КЕШ през 1956 година и губи с 1:3 от „Цървена звезда“. Победата с 2:1 на реванша с 2:1 не е достатъчна да продължаване напред. Шест години по-късно идва и единственият „червен“ успех в бивша Югославия. ЦСКА срази другия белградски гранд „Партизан“ с 4:1, а също и с 2:1 на свой терен. Измина почти половин век, докато „червените“ отново се срещнаха със сръбски тим. Това е и едно от най-инфарктните класирания на ЦСКА напред. След 0:0 у дома срещу „Хайдук“ (Кула) реваншът завърши по същия начин. В продълженията сърбите вкараха гол, а чак в 120-ата минута Александър Тунчев изравни за скъпоценното 1:1. Четвъртият дуел е кошмарен за ЦСКА и единствен срещу словенски съперник. През 2012-а с общо 14 налични футболисти „червените“ отпаднаха от „Мура“ с 0:0 на чужд терен и 1:1 у дома. Никога досега ЦСКА не бе срещал черногорци, не е играл още и с македонци, косовари или босненци в евротурнирите. При успех над „Титоград“ идва първи дуел срещу хървати – „Осиек“. Собственикът на „червения“ клуб Гриша Ганчев инспектира последната тренировка на тима в Подгорица. Бизнесменът не пътува с чартъра на отбора заради ангажименти в чужбина. И пристигна в черногорската столица отделно от отбора. Ганчев огледа градския стадион, който е кокетен, но съвсем скромен. А изпълнителният директор Пламен Марков си припомни, че на същата арена преди 11 години водеше националния отбор при 2:2 срещу Черна гора. Треньорът Добри Митов забрани на футболистите си всякакво подценяване на „Титоград“. „Ще има ротация в състава, но не и опитване на различни схеми – рече наставникът. – Опитите се правят в контролите, а не в официалните мачове.“", "date": "2019.07.16", "title": " ЦСКА с променлив успех в бивша Югославия"}
{"url": "https://trud.bg/%d0%bd%d0%b0%d1%80%d0%be%d0%b4%d0%bd%d0%be%d1%82%d0%be-%d1%81%d1%8a%d0%b1%d1%80%d0%b0%d0%bd%d0%b8%d0%b5-%d0%bf%d1%80%d0%b8%d0%b5-%d0%be%d1%82%d0%bf%d0%b0%d0%b4%d0%b0%d0%bd%d0%b5%d1%82%d0%be-%d0%bd/", "text": "Със 122 гласа „за“, 96 „против“ и един „въздържал се“ Народното събрание прие на първо четене предложените от ГЕРБ промените в Изборния кодекс за отмяна на машинното гласуване на местни и парламентарни избори. По предложение на председателя на правната комисия Анна Александрова (ГЕРБ) беше прието срокът за предложения между първо и второ четене да бъде минималните 3 дни. На европейските избори на 25 май машини имаше в 3000 секции, а за местните избори на 27 октомври според сега действащия закон беше предвидено да бъдат оборудвани 6000 секции, което е почти половината от всички. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Народното събрание прие отпадането на машинното гласуване"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d1%84%d0%b5%d1%81%d1%82%d0%b8%d0%b2%d0%b0%d0%bb%d1%8a%d1%82-%d0%b4%d0%bd%d0%b8-%d0%bd%d0%b0-%d0%ba%d1%83%d0%ba%d0%bb%d0%b8%d1%82%d0%b5/", "text": "Персонажи от любими детски приказки – „Снежанка и седемте джуджета“, „Дъщерята на самурая“, „Котаракът в чизми“, „Рибарят и златната рибка“ „Принцесите и змеят“ и „Чудните готвачи“, ще оживеят на открита сцена „Охлюва“ от 4 до 11 август по време на фестивала „Дни на куклите“. Специални гости ще бъдат постановки на куклени театри от Англия, Испания и Естония – „Куклен цирк“ на театър „Notsy Oyster“, „Изгубеното време“ на театър „PLUS“ и „Умка – полярното мече“ на театър „Проект“. Официалното откриване ще бъде на 4-ти август от 19.00 часа на открита сцена „Охлюва“, а веднага след това от 19.15 часа, публиката ще се наслади на една от най-обичаните приказки „Снежанка и седемте джуджета“ на Държавен куклен театър-Бургас. Вечерта ще продължи от 20.00 часа с чудната история „Меко казано“, отново на ДКТ – Бургас. На 5 август ще бъде представена книгата „Окем Заешки истории“, след която от 18.30 часа ще започне представлението „Принцесата и змеят“ на ДКТ-Бургас, а след него – „Мечтата на пътуващия актьор“ на театър „Ателие 313“ – София. Постановката „Дъщерята на Самурая“ на театрална формация „Сенджу“ започва от 20.30 часа. По три спектакъла ще се играят от 8-ми до 10-ти август в часовете 18.30, 19.30 и 20.30. Малки и големи ще съпреживеят историите в „Куклен цирк“, „Изгубеното време“ и др. Последните представления на 11 август са „Чудните готвачи“ на ДКТ-Варна от 18.30 часа и „Концертът“ на Центъра за изкуства „За Родопите“ – с. Бостина от 19.30 часа. Входът за спектаклите е свободен за всички. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Започва фестивалът „Дни на куклите”"}
{"url": "https://trud.bg/%d0%b3%d0%be%d1%80%d0%b0%d0%bd%d0%be%d0%b2-%d1%81%d0%b2%d0%b8%d0%b4%d0%b5%d1%82%d0%b5%d0%bb%d0%b8-%d1%81%d0%bc%d0%b5-%d0%bd%d0%b0-%d0%bd%d0%b0%d0%b9-%d1%81%d0%b5%d1%80%d0%b8%d0%be%d0%b7%d0%bd%d0%b0/", "text": "Свидетели сме на най-сериозната досега хакерска атака у нас, каза министърът на финансите Владислав Гранов в парламента, относно хакерската атака срещу НАП. Той отново съобщи, че са засегнати около 3% от базата данни на агенцията по приходите. Министърът обясни, чв атаката се дължи на слабост в системата за възстановяване на ДДС от чужбина. „Ситуацията е неприятна. Във връзка сме с Европейската комисия и Европейската служба за кибератаки. Ще извършим одит на всички системи на НАП“, каза още той. По думите на Горанов атаката е извършена дистанционно и няма данни човек от НАП да е участвал в нея. Той каза още, че няма загубена информация в НАП. „Информацията, която е опубличена представлява освен лични данни и данъчноосигурителна информация с отделни фрагменти и периоди. Искам отново да обърна внимание, че инвестициите в информационните системи в НАП са немалки. През цялото време, не само от както съм министър, основната идея на развитието на тези информационни системи е била да се намери баланса на защитата на информацията и това всеки български гражданин да може да се възползва от услугите на приходната администрация“, посочи още Горанов. Той изрази съжаление, че подобни пробиви могат да бъдат произведени в доста по-богати и по-информационни държави. „Това не е оправдание, а констатация“, посочи Горанов. Министърът обясни, че при премиера са обсъдени мерки за справяне с този проблем. Искам да ви уверя, че капацитета на НАП да продължава да изпълнява функциите си, не е засегнат от тази злонамерена кражба на информация“, каза още министърът. Горанов се извини на уязвените от хакерската атака срещу НАП български граждани и ги увери, че информацията им продължава да бъде защитена. В парламента, за да говори по случая, се яви и министърът на вътрешните работи Младен Маринов, който каза: „В хакнатите файлове от НАП се съдържат данни за стотици хиляди български граждани, техните имена, ЕГН и имена на български фирми с техните ЕИК. Сигналът е получеб на 15 юли 2019 и е за нерегламентиран достъп до компютърна информационна система НАП. В хода на извършените компютърно-разузнавателни и оперативно-издирвателни мероприятия бе установено следното: на 15 юли 2019 г. в 10.13 ч. неизвестно лице от електронна поща с кутия е изпратил мейл до четири електронни медии. Съобщението е с препратка към сайта за споделяне на съдържание, където е наличен за сваляне архив с големина 1,84 гигабайта. Предоставена е и парола за достъп до данните в архива“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Горанов: Свидетели сме на най-сериозната досега хакерска атака у нас"}
{"url": "https://trud.bg/%d0%bd%d0%b8%d0%ba%d0%be%d0%bb-%d1%88%d0%b5%d1%80%d1%86%d0%b8%d0%bd%d0%b3%d0%b5%d1%80-%d0%b8%d0%b7%d0%ba%d1%83%d1%81%d0%b8%d1%82%d0%b5%d0%bb%d0%bd%d0%b0-%d1%81%d0%b8%d1%80%d0%b5%d0%bd%d0%b0-%d0%b2/", "text": "Никол има специална връзка с водата, тя е една истинска хавайска сирена, неизменно привлечена от лазурните пясъчни брегове и океанските вълни. Най-често, когато няма ангажименти, ще я намерите на плажа или до някой басейн, където ще се наслаждава на слънчевите лъчи или ще плува, сред спокойствието, царящо под повърхността. Родена е в Хонолулу и въпреки че едва на 6-годишна възраст, след като майка ѝ се омъжва повторно, се мести със семейството си в Луисвил, щата Кентъки, тя никога не губи любовта към кристалносините води. Дори съвсем наскоро, отбелязвайки рождения си ден, тя се върна на родния остров, където посрещна личния си празник. За 4-ти юли, Денят на Независимостта на САЩ, публикува в официалния си Инстаграм профил снимки, на които отново изразява привързаността си към плажа.  Днес, обаче, певицата сподели в социалната мрежа спиращи дъха кадри, които сериозно развълнуваха нейните почитатели. На изображенията тя е повече от изкусителна, застанала на ръба на басейн. Върху изваяното си с тежки тренировки тяло, тя е сложила цял бански в бял цвят, който е съблазнително изрязан както в страничната си част, от талията до бюста, така и на гърба. 41-годишната звезда е повече от впечатляваща. На същото мнение са и почитателите ѝ, които изписаха хиляди коментари, ласкаещи външния ѝ вид. Между всички комплименти, Никол получи и няколко предложения за брак от господата, къде на шега, къде не толкова…  Цялата статия и галерия от снимки вижте на dir.bg. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Никол Шерцингер – изкусителна сирена в бяло"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d1%81%d1%82%d0%b0%d0%bd%d0%be%d0%b2%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b5-%d0%bf/", "text": "Районната прокуратура в Несебър остави в ареста шведа Кристофер Андерсон. Той  . Инцидентът стана в Несебър, преди броени дни. Съжалявам за стореното, каза Андерсон пред съда. Защитата му пледира че е бил пиян и не помни какво е станало. 36 годишният швед нямал шофьорска книжка. На всичко отгоре бил и осъждан през 2005 година. Завършил е колеж, имал приятелка, с която живее на семейни начала. „Изискали сме от Бюрото по съдимост към Министерството на правосъдието информацията за осъжданията му и наложените му наказания, тъй като те ще имат отражение в наказателното дело сега“, заяви пред журналисти несебърският прокурор Радост Бошнакова. По предварителни данни, Кристофер бил осъждан за притежание на наркотици, оръжие и контрабанда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Прокуратурата постанови задържане под стража на шведа-автокрадец\t"}
{"url": "https://trud.bg/%d0%bc%d0%be%d1%80%d1%81%d0%ba%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%bf%d1%80%d0%b8%d0%b2%d0%bb%d0%b8%d1%87%d0%b0-%d0%b4%d0%b5%d1%81%d0%b5%d1%82%d0%ba%d0%b8-%d0%bf%d0%be%d1%81%d0%b5/", "text": "Морската изложба „Риби и рибарство по Южното Черноморие”, привлича ежедневно много гости и местни жители на морския град. Експозицията е в Културен център „Морско казино“ и създава истинска илюзия, че посетителят е в морето. Автентична рибарска лодка и добавена реалност с VR очила носят усещане за плаване в морска буря. Всеки, който се престраши да плава в открито море, може да лови и риба с виртуална въдица, разкриват експертите от Казиното. Информационни табла разказват за всички видове риби в нашето море от 10 000 години назад. Освен това тук е и историята на славния „Океански риболов”- разкази в снимки за времето, когато от Бургас са тръгвали риболовните траулери на родната фирма да риболуват по света, а местната консервна фабрика „Славянка” се е прочула с консервите „Копърка”. Изложбата е с вход – 5 лева, а за деца и пенсионери – 3 лева. В по- хладните напоследък дни, гостите на града буквално изпълват залата на изложбата и се наслаждават на експонатите, някои от които се показват за пръв път. Това са артефакти от морската история на Южното крайбрежие – рибни блюда, скари за печене на риба от 4 в. пр. Хр., бронзови монети, модели на риби от 3 в. пр. Хр., риболовни съоръжения – мрежи, куки, лотове, гребла и др., оловни щокове, компас, морска камбана и модели на кораби, плавали в Черно море. Както вече бе оповестено, при откриването и, акцентите в експозицията са реконструирана оловно-дървена двурога котва от 5-6 век пр. Хр., и единствената открита досега каменна корабна печка.", "date": "2019.07.16", "title": " Морска изложба привлича десетки посетители"}
{"url": "https://trud.bg/%d0%b8%d1%81%d0%ba%d0%b0%d1%82-%d0%b4%d0%b0-%d1%81%d0%b5-%d0%b7%d0%b0%d0%b1%d1%80%d0%b0%d0%bd%d0%b8-%d0%b4%d0%be%d1%81%d1%82%d1%8a%d0%bf%d1%8a%d1%82-%d0%bd%d0%b0-%d0%b3%d1%8a%d0%b1%d0%b0%d1%80%d0%b8/", "text": "Да бъде забранен достъпът на събирачите на трюфели в горите за известен период от време, за да се спре разнасянето на африканската чума по свинете. За това настояват ловците от 40 варненски дружини, които се събраха в Североизточното държавно предприятие в базата на Сдружение ЛРД – Варна, за да обсъдят мерките за справяне със заболяването. Според ловците гъбарите разнасят вируса, защото обхождат големи територии, в които би могло да има заразени животни, а след това отиват в други, където заболяването все още не е констатирано. Ловците заявиха искането си за известен период от време да бъде спряно изкупуването на трюфели и достъпът на хора в горите да бъде ограничен до минимум. Според тях към момента само ловците и горските дезинфекцират автомобилите, дрехите и обувките си, а това трябва да правят и земеделците, които сега жънат в близост до горските територии и използват пътища през които преминават и животни. На срещата бяха поканени и служители на варненската полиция, които обясниха на хората, че след промените в Закона за оръжието от 7 май, ловците които имат удостоверение за подборен лов могат да си купят късо нарезно оръжие за ловни цели, което до мястото на лова трябва да се пренася в затворен транспортен куфар. Всеки придобил пистолет или револвер трябва в срок от 7 дни да занесе оръжието в служба КОС, за да му бъде направена прострелка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Искат да се забрани достъпът на гъбарите в горите"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%b8%d0%b7%d1%82%d0%b8%d1%87%d0%b0%d1%89%d0%b8%d1%8f%d1%82-%d0%bc%d0%b0%d0%bd%d0%b4%d0%b0%d1%82-%d0%b5-%d0%bd%d0%b0%d0%b9-%d0%b3/", "text": "„Изтичащият мандат е най-голямата катастрофа в местната власт за левицата от Освобождението на България до сега. Левицата няма нито един кмет на областен център“, подчерта лидерът на АБВ Румен Петков пред журналисти в Шумен. По думите му може би най-големият град, където левицата има кмет, издигнат от коалиция БСП-АБВ е Асеновград и това е много лошо. „Затова първата ни политическа задача е укрепване участието на левицата в местното самоуправление, втората е да се постави основата на разделянето на ГЕРБ от държавата“, каза Петков и коментира, че има срастване на партия с държава. АБВ е готова за участие на местните избори, както самостоятелно, така и при формиране на местни коалиции с много ясен лявоцентристки аспект. Като първостепенни партньори на местните структури са препоръчани партиите от „Коалиция за България“. Румен Петков разкритикува отказа от машинно гласуване: „Да се посяга върху един от немногото инструменти, възможности за хигиенизиране на броенето, е много грозно. Без Цецо по Цецовски не бива“. Колкото до сделката с изтребителите F-16, Петков напомни, че тя не е за 2,1 млрд.лева, а за над 2,6 млрд.лв. като се сложи ДДС. По този повод коментарът му бе, че правителството се държало като „шайка нескопосани лъжци“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Румен Петков: Изтичащият мандат е най-голямата катастрофа за левицата от Освобождението"}
{"url": "https://trud.bg/%d1%80%d1%83%d1%81%d0%ba%d0%b8-%d1%82%d1%83%d1%80%d0%b8%d1%81%d1%82%d0%ba%d0%b8-%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%bf%d0%b8%d1%81%d0%bc%d0%be-%d0%b2-%d0%b1%d1%83%d1%82%d0%b8%d0%bb/", "text": "Две руски туристки са намерили писмо в бутилка, която изплувала на залив край Ропотамо. Жените се натъкнали на пластмасовото шише в следобедните часове в неделя. Бутилката идвала от Поморие. В писмото вътре подписаните – семейство Василеви, написали, че за пореден път са на почивка в морското градче. Част от текста гласял: „Здравейте, ние сме семейство Василеви и за поредна година бяхме в Поморие и на прекрасното море! Желаем и на Вас поне толкова щастие и любов, колкото нашата! Изпийте едно кафе за наше здраве!” В бутилката имало и 10 лева. Рускините страшно се зарадвали на находката, разказаха очевидци на случката. Тя обиколи бързо сайтове, а коментарите бяха разделени на две – приветствия, но и обвинения че бутилката е от пластмаса и замърсява морето. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Руски туристки намериха писмо в бутилка"}
{"url": "https://trud.bg/%d0%b1%d0%b0%d0%b3%d0%b0%d1%82%d0%b0-%d0%b1%d0%b8%d0%bb-%d0%ba%d0%be%d1%88%d0%bc%d0%b0%d1%80-%d0%bd%d0%b0-%d1%85%d0%b0%d0%b1%d0%b8%d0%b1/", "text": "Българският боец Благой Иванов-Багата проведе съвместна тренировка с шампиона на UFC в лека категория Хабиб Нурмагомедов в Американската кикбокс академия в Лас Вегас. Двамата публикуваха и снимка, на която Дагестанския орел написа „Моят български кошмар“.  Багата наскоро бе изглежда гала на UFC с компанията на Али Абделазис, мениджър на Нурмагомедов. В момента българският ас в тежка категория е в „болничен“, след като получи сцепване на носа при победата над австралиеца Тай Туваиса. Иванов получи почивка от 60 дни, като в първите 45 от тях не трябва да прави дори спаринги. Така той ще поднови тренировки на 7 август.", "date": "2019.07.16", "title": " Багата бил кошмар на Хабиб"}
{"url": "https://trud.bg/%d0%b4%d0%b2%d0%b5-%d0%bd%d0%be%d0%b2%d0%b8-%d0%be%d0%b3%d0%bd%d0%b8%d1%89%d0%b0-%d0%bd%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87%d1%83%d0%bc%d0%b0-%d0%bf%d1%80%d0%b8/", "text": "Българската агенция по безопасност на храните потвърди две нови огнища на Африканска чума при домашни свине в област Русе в лично стопанство, в което се отглеждат 5 нерегистрирани свине – село Ценово, община Ценово, както и в регистрирана фамилна ферма тип А, в която се отглеждат общо 19 прасета, в село Пет кладенци, община Бяла. Взетите проби от свинете са потвърдени като положителни за вируса на Африканска чума по свинете (АЧС), днес, 16 юли 2019 г. Това съобщиха от пресслужбата на БАБХ. До този момент в област Русе не беше констатирано заболяването АЧС при домашни или диви свине. Отново в област Плевен бе потвърдена АЧС в лично стопанство в село Българене, община Левски, след получен сигнал за съмнение за болестта. Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. Предстои принудителното умъртвяване по хуманен начин и обезвреждането на домашни свине в 3 км предпазна зона при спазване на изискванията на Наредба № 22 за намаляване до минимум страданията на животните по време на клане или умъртвяване. Аналогично на вече предприетите мерки при предходните констатирани огнища, в създадените зони на ограничение в засегнатите области се провежда засилен клиничен и лабораторен надзор. БАБХ отново напомня, че е от съществено значение стопаните да спазват правилата за превенция на заболяването. Всички случаи на болни и умрели свине трябва да бъдат докладвани незабавно. АЧС е заболяване с потенциал на бързо разпространение, вирусът е изключително устойчив в околната среда, като фактор за разпространението му, освен заразени свине, са и замърсени свинско месо и продукти, транспортни средства, оборудване и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Две нови огнища на Африканска чума при домашни свине за първи път в област Русе"}
{"url": "https://trud.bg/%d1%80%d0%be%d1%81%d0%b5%d0%bd-%d0%b1%d1%8a%d1%87%d0%b2%d0%b0%d1%80%d0%be%d0%b2-%d0%b3%d0%be%d0%b2%d0%be%d1%80%d0%b8%d1%82%d0%b5%d0%bb-%d0%bd%d0%b0-%d0%bd%d0%b0%d0%bf-%d0%b2-%d1%85%d0%b0%d0%ba%d0%bd/", "text": "„Изтеклите данни са чувствителни и са на малко над 5 млн. души. В базата не се съхраняват подписи или електронни подписи”. Това каза в интервю за предаването   по Нова телевизия говорителят на НАП Росен Бъчваров. Той заяви, че „към момента има данни за външен опит за достигане до тази информация”. Услугата, чрез която се смята, че е извършена атаката, вече е прекратена. „Целта е очевидна – да се покаже, че има уязвимости в информационната сигурност на един от основните държавни играчи – НАП, която оперира с голям обем чувствителни данни”, коментира още Бъчваров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Росен Бъчваров, говорител на НАП: Изтеклите данни са на малко над 5 млн. души"}
{"url": "https://trud.bg/%d0%bf%d0%b8%d1%8f%d0%bd-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-%d1%81-%d0%b0%d1%82%d0%b2/", "text": "Пиян мъж катастрофира с АТВ до плажа в близкия до Бургас квартал Крайморие. Мъжът е от морския град, бил обърнал няколко питиета и се движил с бясна скорост, разказаха очевидци. Бързо изгубил управление над превозното средство и АТВ-то се преобърнало по пътя към бар „Амая“. На място са пристигнали полиция и линейка. Униформените отчели 2,7 промила алкохол в кръвта на шофьора. Патрулът изчакал медиците да прегледат катастрофиралия мъж и веднага го задържали.", "date": "2019.07.16", "title": " Пиян катастрофира с АТВ до плаж"}
{"url": "https://trud.bg/%d0%bf%d1%80%d0%b0%d0%bd%d0%b4%d0%b8-%d0%b2%d0%b8%d0%ba%d0%bd%d0%b0-%d0%be%d1%89%d0%b5-%d0%b4%d0%b2%d0%b0%d0%bc%d0%b0-%d0%bf%d1%80%d0%b8-%d0%bb%d1%8a%d0%b2%d0%be%d0%b2%d0%b5%d1%82%d0%b5/", "text": "Селекционерът на мъжкия национален отбор по волейбол Силвано Пранди повика две попълнения в състава на „лъвовете“ на подготвителния лагер за олимпийската квалификация във Варна идния месец. Италианският специалист направи чистка в тима след недотам успешното участие в Лигата на нациите, а сега са наложи да повика дубльори на някои от постовете, за които беше останал само по един играч.  Така разпределителят Добромир Димитров се присъединява към титуляря Георги Сеганов, а диагоналът Венелин Кадънков ще се включи заедно със звездата Цветан Соколов. Останалите в тима са посрещачите Николай и Розалин Пенчеви, Тодор Скримов, Мартин Атанасов и Георги Петров, центровете Виктор Йосифов, Теодор Тодоров, Светослав Гоцев и Алекс Грозданов, както и Теодор Салпаров и Петър Каракашев на поста либеро.  Междувременно националният отбор за юноши до 17 години спечели трета победа в група „I” на европейското първенство в София – 3:0 (25, 21, 23) над Беларус.  „В третия гейм имаше отпускане, вече трети мач е така – заяви треньорът Мартин Стоев. – Вече се натрупва и умора, тъй като играем осем последователни мача, затова е добре, че ще имаме един ден почивка. Доволен съм от победата, защото на 99 процента ни класира за финалната четворка.“", "date": "2019.07.16", "title": " Пранди викна още двама при „лъвовете“"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b8%d0%b7%d0%b4%d0%b8%d1%80%d0%b2%d0%b0-74-%d0%b3%d0%be%d0%b4%d0%b8%d1%88%d0%bd%d0%b0-%d0%b6/", "text": "Столичната полиция издирва Румяна Евденова Коцалиева от София, съобщиха от пресслужбата на МВР. 74-годишната жена е в неизвестност от 12 юли, когато преди обяд е напуснала дома си в ж.к. “Зона Б-5”. Жената е висока около 165 см, със слабо телосложение, къса кестенява коса и черни очи. В деня на изчезването си е била облечена с тъмно синя дънкова пола, обута със светло сини гуменки. Няма телефон и лична карта в себе си. Хората, които разполагат с информация за издирваната жена, могат да се обадят на телефон 112 или в най-близкото поделение на МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Столичната полиция издирва 74-годишна жена"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%bf%d0%be%d0%b4-%d0%b2%d1%8a%d0%bf%d1%80%d0%be%d1%81-%d0%b7%d0%b0-%d0%ba%d1%83%d0%bf%d0%b0-%d0%b4%d0%b5%d0%b9%d0%b2%d0%b8%d1%81/", "text": "Участието на Григор Димитров за отбора на България за купа „Дейвис“ е под въпрос, тъй като тенисистът все още не е отговорил за поканата на БФТенис.  „Първата е още от началото на годината, за да може да я съобрази с програмата си – заяви капитанът на националния отбор Тодор Енев пред Блиц. – Положителен отговора няма и съм загрижен за участието му на олимпийските игри в Токио.“  България гостува на ЮАР през септември в мач от група 2 на евроафриканската зона, а Димитров трябва да се включи в тима, за да покрие критериите за място на олимпиадата.", "date": "2019.07.16", "title": " Григор под въпрос за купа „Дейвис“"}
{"url": "https://trud.bg/%d0%bd%d0%be%d0%b2%d0%b0%d0%ba-%d0%b4%d0%b6%d0%be%d0%ba%d0%be%d0%b2%d0%b8%d1%87-%d0%b4%d0%b0%d0%bd%d0%be-%d1%81%d0%bb%d0%b5%d0%b4-5-%d0%b3%d0%be%d0%b4%d0%b8%d0%bd%d0%b8-%d0%bc%d0%b5-%d0%bf%d0%be/", "text": "Отношението на публиката на централния корт на „Уимбълдън“ към тенисист №1 в света Новак Джокович предизвика доста въпроси след победата му над Роджър Федерер на финала. Зрителите по трибуните стигнаха дотам, че пренебрегнаха т. нар. „тенис етикет“ и дори аплодираха грешките на сърбина в подкрепата си за Маестрото от Швейцария.  „Дано след пет години и мен ме подкрепят по този начин – пожела си Джокович. – Но това не зависи само от мен, макар че има значение, колко ще продължа да играя и какво още ще постигна.“  Легендата Борис Бекер, който е бивш треньор на Ноле, смята, че причината да студеното отношение на публиката е поражението на любимеца й Федерер.  „За Новак може да не е било много приятно, че никой не празнуваше успеха му – заяви германецът. – Но хората определено съчувстваха на Роджър.“  Ноле предупреди съперниците си, че няма скоро да се отърват от присъствието му на корта. В момента шампионът е на 32 години, но възнамерява да играе още дълго.  „В това отношение моето вдъхновение е Федерер, който е на 38 – добави Джокера. – Той и Рафаел Надал са основните причини да играя на това ниво. Затова не виждам възрастта като пречка.“", "date": "2019.07.16", "title": " Новак Джокович: Дано след 5 години ме подкрепят като Федерер"}
{"url": "https://trud.bg/%d0%be%d0%ba%d1%80%d1%8a%d0%b6%d0%bd%d0%b8%d1%8f%d1%82-%d1%81%d1%8a%d0%b4-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%b5-%d0%b8%d0%b7%d0%bf%d1%8a%d0%bb%d0%bd%d0%b8%d0%bb-%d0%bf%d1%80%d0%b5/", "text": "Пленумът на Висшия съдебен съвет прие резултатите от извършения одитен ангажимент за даване на увереност в Окръжен съд – Велико Търново. Ангажиментът за даване на увереност е изготвен в изпълнение на годишния план за дейността по вътрешен одит на дирекция „Вътрешен одит“ на ВСС. По време на одитния ангажимент са дадени седем броя препоръки, които са изпълнени още в хода на проверката и до момента на докладване на резултатите. Целта на одитния ангажимент за даване на увереност е да оцени адекватността и ефективността на вътрешния контрол по отношение управлението на риска; надеждността и всеобхватността на финансово-счетоводната информация, опазването на активите и съответствието с нормативните изисквания и утвърдените вътрешни правила и процедури при осъществяването на бюджетния процес; съответствието с нормативните изисквания и вътрешните правила и процедури при управление на човешките ресурси и съответствието на административно-управленската дейност и дейността на специализираната администрация с нормативните изисквания, вътрешните правила и процедури и договори.", "date": "2019.07.16", "title": " Окръжният съд в Търново е изпълнил препоръките по одитния ангажимент за даване на увереност"}
{"url": "https://trud.bg/%d0%b0%d1%80%d0%b5%d1%81%d1%82-%d0%b7%d0%b0-6-%d0%bc%d0%b0-%d1%88%d0%b5%d1%84%d0%be%d0%b2%d0%b5-%d0%be%d1%82-%d1%84%d0%be%d0%bd%d0%b4-%d0%b7%d0%b5%d0%bc%d0%b5%d0%b4%d0%b5%d0%bb%d0%b8%d0%b5/", "text": "Източвани са европари по селските програми Зам.-директорът на Държавен фонд “Земеделие” Калоян Костадинов и още петима шефове на дирекции бяха задържани вчера. НТе са заподозрени за съучастие в злоупотреби с европейски фондове, за които е разследван алкохолният бос Миню Стайков. Спецпрокурори влязоха за обиски в кабинетите и в домовете на арестуваните, откъдето бяха иззети документи. Чиновниците бяха изведени с белезници от централата на фонда на бул. “Цар Борис III” 136. Те са в ареста за 24 часа, като днес ще се прецени дали да се иска удължаване на мярката им. Шефовете от фонда са забъркани в източването на програмите за селските райони и за лозаро-винарството. “Налице са обвинения са вторични престъпления за присвояване на евросредства. Ставаше въпрос за получени 8 млн. лв. и опит да бъдат получени около 5 млн. евро. – на обща стойност около 18 млн. лв. – при разрешени лимити от около 5 млн. лв. По това досъдебно производство се събраха доказателства и данни, че е оказано съдействие на Миню Стайков от лица от Държавен фонд “Змеделие”, които са нарушили, вероятно, и не са изпълнили служебните си задължения”, каза зам.-главният прокурор Иван Гешев. Той допълни, че от май месец досега са събирани доказателства, изготвяни са експертизи и са разпитвани свидетели. “Корупция има навсякъде в Европа, при нас обаче има едно чувство на безнаказаност и това създава у гражданите чувство за несправедливост. Не може да си имал документи, от които се вижда, че тези фирми са свързани всичките с Миню Стайков, да си сигнализирал писмено за това, но въпреки това да си отпуснал средствата”, каза още Гешев. Арестуваният Калоян Костадинов е едва от месец и половина зам.-шеф на фонда, но 2 години преди това е ръководил дирекция “Договаряне по прилагане на мерки в развитието на селските района” и вероятно събраните доказателства срещу него са свързани с този период.   За Порожанов нямало доказателства Злоупотребите в Държавен фонд “Земеделие” са извършвани по времето на предишния изпълнителен директор и бивш земеделски министър Румен Порожанов, но до момента няма доказателства, че той е бил замесен, каза зам.-главния прокурор Иван Гешев. Дни преди да подаде оставка през май като министър, Порожанов бе разпитан то спецпрокурори. Той каза, че е невинен, отрече да е близък с Миню Стайков и добави, че ако някой е злоупотребявал с евросредства, трябва да бъде наказан.   В Карнобатско Ставали „млади фермери” в полза на боса Деветима младежи на възраст до 28 г. – деца на служители на различни постове във фирмата на Миню Стайков “СИС индустрийс”, са кандидатствали за 7 милиона лева средства по европрограмата “Млад фермер”. Преди месеци прокуратурата откри 9 обратни писма, в които “младите фермери” записали, че действителният притежател на всички права, които следва да придобият, е Миню Стайков. Младежите регистрирали свои фирми с различен предмет на дейност през 2017 и 2018 г., за да получат субсидиите в полза на карнобатския бос.", "date": "2019.07.16", "title": " Арест за 6-ма шефове от фонд „Земеделие” (обзор)\t"}
{"url": "https://trud.bg/%d1%85%d0%b0%d0%ba%d0%b5%d1%80%d1%8a%d1%82-%d0%be%d1%82%d0%bc%d1%8a%d1%89%d0%b0%d0%b2%d0%b0%d0%bb-%d0%b7%d0%b0-%d1%81%d0%b2%d0%b0%d0%bb%d1%8f%d0%bd%d0%b5%d1%82%d0%be-%d0%bd%d0%b0-%d1%82%d0%be%d0%b4/", "text": "Аз откраднах данните и съм руснак, пише в писмо до медии Отмъщение заради свалянето на Тодор Живков от поста генерален секретар на БКП е една от версиите за хакерската атака в сървъра на НАП. „Труд” видя, че спецът нарочно е затруднил използването на изтеклите данни, като всичките файлове са създадени на символичната дата 10 ноември 1989 г., 14,13 часа – това е датата на отстраняването на Живков от власт. В подкрепа на тази хипотеза са ругатните, които се съдържат в писмото на хакера към развитието на българската държава след 10-ти ноември. Хакерът е проникнал от чужбина в базата данни на Националната агенция за приходите (НАП) още в края на юни. Вчера лице, което се представи за хакера обяви, че е готово да публикува още информация. Но от НАП не изключват и вътрешен човек да е помогнал за източването на данни с имена, ЕГН-та и адреси от приходната администрация. В понеделник анонимен хакер изпрати писмо до медиите от руски имейл с линк към сървър, откъдето всеки може да свали чувствителна информация за над 5 млн. български и чуждестранни граждани, както и компании. В имейла той твърди, че е разпространил 57 от общо над 110 компрометирани бази данни. Цялата компилация е около 21GB, готов съм да ви дам 11GB в CSV таблици, пише в писмото. Всъщност хакерът предостави 57 папки с 1044 файла, взети от сървър на НАП. Атаката е станала чрез SQL инжекция към сървъра. Базата данни е трудна за разшифроване, но в някои файлове има данни на хора, които са подавали данъчни декларации, както и за търговски обекти и какво продават. „Правителството ви е бавноразвиващо се. Състоянието на киберсигурността ви е пародийно“, пише авторът на мейла, който завършва с цитат на основателя на WikiLeaks Джулиан Асанж – „Ние не прощаваме, ние не забравяме” и с призив за освобождаването му. Част от папките съдържат данни, предоставяни от НАП на други институции, или получавана от тях, и затова имената им са: AZ (Агенция по заетостта), BACIS (Българска акцизна централизирана информационна система), NZOK (Национална здравноосигурителна каса) и др., но файлове в тях трудно се анализират. В папките има и имена, имейли и пароли на служители на НАП, но те още в понеделник са блокирани. Говорителят на НАП Росен Бъчваров заяви, че са сравнили 30% от информацията в папките с тази на агенцията и данните са реални. Има както стари данни, така и актуални. Бъчваров разясни, че електронната услуга на НАП за възстановяване на ДДС, платено в чужбина, дала достъп на хакера до една от базата им с данни. „Услугата временно е спряна и така ще остане до възстановяване на информационната сигурност“, каза Бъчваров. „3% от базата данни на НАП е засегната. Изтекли са не само лични данни, но и данъчно-осигурителна информация“. Това заяви министърът на финансите Владислав Горанов след Съвета за сигурност, който бе свикан от премиера Бойко Борисов. „Не може още да се твърди, че има руска намеса в нерегламентирания достъп до сървърите на НАП. Всичко се проверява. В това число не е премахната и версията за помощ отвътре“, каза Горанов. Вчера следобед, лице, което твърди, че е неизвестният извършител на кибератаката, изпрати писмо до три медии, в което обяснява мотивите си и подчертава, че е готов да направи публични още данни. „Аз съм руски гражданин с българска съпруга. Родителите є в момента живеят в България и видях с очите си колко прецакана е вашата държава”, обяснява той в писмо, изпратено през платформа за криптирана имейл комуникация. „Този теч се случва от 11 години. Данни са хаквани и през 2012 г. Тогава никой не разбра, че сме успели да инфилтрираме 30GB информация”, пише мъжът и добавя, че данните може да се видят в Web Archive (Internet Wayback Machine). В НАП имат IP адреса, от който е направена атаката и той е в чужбина, но лесно може да се манипулира. Затова от НАП не го обявиха публично. „Във файловете тях има реална информация – ЕГН-та, имена, адреси, вноски, заеми, има данни дори и за съдии и прокурори“, каза Ясен Танев, председател на Българска асоциация за развитие на бизнес софтуер.   Папка KRASI с личните данни на елита Имената и ЕГН-тата на целия политически и административен елит се съдържат в папка, озаглавена KRASI, от хакнатите данни от НАП, показа справка на “Труд” в документите. Информацията е отпреди повече от 10 години – от времето на 40-ото НС (2005-2009 г.), когато управляваше тройната коалиция на кабинета “Станишев”. Тогава Бойко Борисов фигурира като кмет на София. В списъците са всички депутати, министри и зам.-министри, областни управители, шефове и членове на ръководствата на държавни органи, кметове и общинари, отговорни лица в партиите и магистрати. През 2009 г. изпълнителен директор на НАП е Красимир Стефанов, впоследствие депутат от ГЕРБ в 42-ото НС. Не е изключено папката да носи неговото име. Източените от НАП 10,7 гигабайта данни са разпределени в 57 папки. Те съдържат огромен брой имена, ЕГН, адреси, банкови сметки и суми, отнасящи се за ДДС и други данъци, акцизи, осигуровки, глоби и много други.   Премиерът Борисов нареди проверки във всички институции Премиерът Бойко Борисов нареди да се извършат проверки на информационните системи на всички държавни институции. Това стана вчера на свиканото извънредно заседание на Съвета за сигурност към Министерски съвет. В него участваха вицепремиерите Красимир Каракачанов и Томислав Дончев, финансовият министър Владислав Горанов, вътрешният Младен Маринов, главният секретар на МВР, шефовете на ДАНС, разузнаването, ГДБОП и отдела по “Киберсигурност” и др. Решено е също да се поиска съдействие от звеното за бързо реагиране към ЕК, както и от Европейската служба по киберсигурност, чийто новоизграден център е в Гърция. За случая е уведомен и българският еврокомисар Мария Габриел.   Младен Маринов: ГДБОП проверява писмо на хакера “Разпоредил съм ГДБОП да се свържат с медиите, които са получили писмо от представящия се за руски хакер, който атакува системата на НАП.  В момента тече проверка и когато приключи, ще разберете всичко.” Това заяви вчера следобед вътрешният Младен Маринов. По-рано през деня той разказа, че съобщението е от руски домейн и линковете водят до сървър, на който е качена информация, идентична с тази в НАП. Това потвърждавало, че е извършен нерегламентиран достъп до данните на приходната агенция. Пред Би Ти Ви Маринов обясни, че обикновено престъпните хакерски групи обикновено търсят финансова облага и да осребрят действията си, докато в случая не е така. С уговорката, че не е специалист по политически анализи, МВР шефът направи такъв като свърза хакерската атака от руски имейл с важното решение, взето от правителството, за сделката с американски самолети Ф-16.   Владислав Горанов: Информацията не е цялостна  “Експертните оценки са, че са изтеглени откъслечни парчета от огромната база данни, с която НАП функционира и която постоянно създава. Според нашите анализи изтеклата информация не е достатъчна, за да стане ясно финансовото положение на лицата”, заяви финансовият министър Владислав Горанов по повод пробива. По думите му НАП е една от най-достъпните онлайн системи за хората. “Само за ден има по 150 хиляди справки и декларации, които се извършват по електронен път. Съмненията са, че именно една от услугите, установена през 2012 година, е била по-уязвима и е дала възможност за подобна атака, като тепърва се установява и не е изключена версията и за действия отвътре от информационната среда на НАП”, каза Горанов. НАП е уведомила веднага ГДБОП и прокуратурата. До 72 часа българските институции ще уведомят и Комисията за защита на личните данни, както и Европейската агенция за киберсигурност, от където очакват помощ, за да се справят с тази атака.   Бизнесът готов да съди държавата  Ако могат да докажат претърпени вреди Български фирми не изключват възможността да търсят правата си и по съдебен път, ако могат да докажат претърпени вреди или пропуснати ползи от разкриването на служебна информация, коментира пред БНР зам.-председателят на БСК Станислав Попдончев хакерската атака.  “Всеки един гражданин може да бъде профилиран на база на доходи, на здравен статус. Чувствам се уязвим. Безспорно днес едва ли има гражданин или бизнес, който да не се чувства уязвим от изтеклата информация”, смята Попдончев. От Стопанската камара искат да се предприемат всички необходими действия от страна на институциите с цел изясняване на реалната обстановка и гарантиране сигурността на българските фирми и граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Хакерът отмъщавал за свалянето на Тодор Живков\t"}
{"url": "https://trud.bg/%d0%b4%d0%be-30-%d0%be%d1%82%d1%81%d1%82%d1%8a%d0%bf%d0%ba%d0%b0-%d0%be%d1%82-%d1%82%d0%be%d0%bb-%d1%82%d0%b0%d0%ba%d1%81%d0%b0%d1%82%d0%b0-%d0%b7%d0%b0-%d1%82%d0%b8%d1%80%d0%be%d0%b2%d0%b5-%d0%be/", "text": "Обсъждат дали да освободят автобусите Платените трасета стават ясни до края на годината До 30 на сто отстъпка от тол таксите ще могат да ползват превозвачите, чиято дейност включва най-много курсове по родните шосета. Това стана ясно след второто заседание на Обществения консултативен съвет по въвеждане в експлоатация на електронната система за таксуване на база време и изминато разстояние. Все още не е ясно какъв ще бъде размерът на отстъпките, защото нашето предложение беше при таксуване от 25 ст. на кирометър за камионите с тегло над 12 тона и категория Евро 6, която е и най-замърсяващата околната среда, обясни зам.-регионалният министър и председател на съвета Николай Нанков. Той уточни, че към момента се обсъжда вариант превозвачите да плащат 30% по-ниска такса при изминати над 10 хил. км от превозните им средства за месец. Отстъпката за изминати над 7500 км може да е 20%, а за над 5000 км – 10 на сто, обясни Нанков. Тези намаления обаче са били дискутирани при максимална тол такса от 25 ст. на км. В същото време обаче тестовете на тол системата от 16 август ще започнат при таксуване от 10-12 ст/км за най-тежките и замърсяващи камиони, стана ясно след съвета. Поне месец ще се тества кои разчети – на строителното ведомство и Световната банка или на бизнеса, са по-верни. Едва след това ще се водят нови разговори за обхвата на тол системата и за цената на километър. Очаква се решение да се вземе до края на годината, обясни Йордан Арабаджиев от Съюза на международните превозвачи. Той допълни, че бизнесът настоява тол такси да се плащат само по магистралите и пътищата 1-ви клас, както и по тези от второкласната пътна мрежа, които са с интензивен трафик. Вече са поставени 80% от информационните системи, които ще следят за нарушители, преоборудвани са и близо 20% от старите такива, които досега служиха само за преброяване на трафика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " До 30% отстъпка от тол таксата за тирове (обзор)\t"}
{"url": "https://trud.bg/%d1%81%d1%82%d0%b5%d1%84%d0%b0%d0%bd%d0%be%d0%b2%d0%b0-%d0%bd%d0%b0-%d0%ba%d1%80%d0%b0%d1%87%d0%ba%d0%b0-%d0%be%d1%82-%d1%82%d0%b8%d1%82%d0%bb%d0%b0-%d0%b2-%d0%ba%d0%b8%d1%82%d0%b0%d0%b9/", "text": "Антоанета Стефанова се приближи до титлата от откритото първенство на Китай по шахмат за жени в Шаосин, след като запази аванса си от 1 точка на върха на класирането кръг преди края. Бившата световна шампионка завърши реми с черните фигури срещу представителката на домакините Гуо Ци в 8-ия кръг като изиграя партията на сигурно и без да предприема никакви рискове подели точката на 21-ия ход. Така българката вече има 6,5 т., а второто място делят Ци, Харика Дронавали (Индия) и Батхуяг Мунгунтуул (Монголия). Така единствено загуба в последната среща с индийката може да лиши Ети от първото място в крайното класиране.  Веселин Топалов пък загуби с белите фигури от Максим Вашие-Лаграв (Франция) в първата партия от четвъртфиналите на турнира Гран при в Рига (Латвия).", "date": "2019.07.16", "title": " Стефанова на крачка от титла в Китай"}
{"url": "https://trud.bg/%d1%84%d0%b5%d0%b4%d0%b5%d1%80%d0%b5%d1%80-%d1%89%d0%b5-%d0%bf%d0%be%d1%87%d0%b8%d0%b2%d0%b0-%d1%81%d0%b5%d0%b4%d0%bc%d0%b8%d1%86%d0%b0-%d0%bf%d0%be%d0%b2%d0%b5%d1%87%d0%b5-%d1%81%d0%bb%d0%b5%d0%b4/", "text": "На Роджър Федерер ще му трябва повече време да се възстанови след паметния финал на „Уимбълдън“, загубен от Новак Джокович. Ветеранът ще си вземе по-дълга почивка от планираното заради умората от седемте поредни мача на „свещената трева“, последните два с Рафаел Надал и сърбина. Така Федерер ще пропусне турнира от сериите „Мастърс“ в Монреал, който започва на 5 август и се надява да е отново на корта седмица по-късно за надпреварата от същата категория в Синсинати (САЩ).  „Бих се радвал на малко повече време и се надявам, че мога да се възстановя за Синсинати“, призна Маестрото.", "date": "2019.07.16", "title": " Федерер ще почива седмица повече след „Уимбълдън“"}
{"url": "https://trud.bg/%d0%b2%d0%be%d0%b5%d0%bd%d0%bd%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b7%d0%b0%d1%80%d0%b0%d0%b4%d0%b8-%d1%87%d1%83%d0%bc%d0%b0%d1%82%d0%b0-%d0%bf%d0%be-%d1%81%d0%b2%d0%b8/", "text": "Не регистрират животните в дворовете  Да се въведе военно положение, за да се спре разпространението на африканската чума по свинете, настояват от Асоциацията на индустриалното свиневъдство в България (АИСБ) и Асоциацията на свиневъдите в България. Според бранша, ако заразата стигне до индустриалните ферми, загубите за България ще са в размер на стотици милиони лева. Ако армията не затвори пътищата, за да не се допуска пренасянето на заразено месо, а полицията не съдейства на ветеринарните лекари, всеки ден ще се появяват нови огнища, предупреди ветеринарният лекар д-р Румен Караманов. Според него основният проблем е отглеждането на прасетата в задния двор. “1% нелегални прасета застрашават 99% от регистрираните свине в България”, заяви той. Голям процент от тези животните са с неизяснен произход, обясни той. По думите му Наредба 44 позволява отглеждането на животни тип “заден двор”, но тя е правена през 2006 г., когато не се е предполагало, че африканската чума ще навлезе в България. Браншът е настоял на среща със земеделския министър Десислава Танева да се укрепи оградата с Румъния, тъй като тя към момента не изпълнява никаква функция. Караманов предупреди още, че ако чумата стигне до индустриалните ферми, това ще доведе до екологична катастрофа. Причината е, че няма екарисажи, в които да се унищожат толкова много животни.   Откриха 2 огнища и в Русенско  Положителна проба и във Врачанско  Открити са две нови огнища на африканска чума по свинете в Русенско, съобщи Румен Андреев, председател на Асоциацията на индустриалните свиневъди в България. Заразените животни са открити в лични стопанства в селата Ценово и в Пет кладенци, допълни той. По-рано от БАБХ обявиха, че вирусът е открит при домашни свине в нерегистрирано лично стопанство в Мизия, Враца. Отделно в рамките на активния надзор в област Плевен, чума е потвърдена и в лично стопанство в село Дъбован, община Гулянци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Военно положение заради чумата по свинете\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-444/", "text": "Хакерът отмъщавал за свалянето на Тодор Живков Аз откраднах данните и съм руснак, пише в писмо до медии.             Не сме счупили коалицията, това е последен шанс за съществуването й Последователно сме се противопоставяли на въвеждането на машинното гласуване, казва Искрен Веселинов, съпредседател на ПГ на Обединени патриоти, в интервю за „Труд“.           2,1 млрд. лв. сега + 1 млрд лв. после = Ф16 Вариантът, в който взимаме us изтребителя, го прави уязвим във въздушен бой с МиГ-29 – анализ на Евгени Генов.           Старата слава на българската авиация Луди глави с чудеса в небесната синева – „Легенди и истини в българската история“ с Росен Тахов.         Катица, която не успя да стане легенда Ръководителката на Специалната прокуратура в Северна Македония Катица Янева хвърли оставка след четири години борба с корупцията във властта -коментар на Костадин Филипов.             Неудобният Силует на Борислав Гуцанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Вижте акцентите в броя на вестник „Труд“ в сряда, 17 юли 2019"}
{"url": "https://trud.bg/%d1%83%d1%80%d1%81%d1%83%d0%bb%d0%b0-%d1%84%d0%be%d0%bd-%d0%b4%d0%b5%d1%80-%d0%bb%d0%b0%d0%b9%d0%b5%d0%bd-%d0%b5-%d0%bd%d0%be%d0%b2%d0%b8%d1%8f%d1%82-%d0%bf%d1%80%d0%b5%d0%b4%d1%81%d0%b5%d0%b4%d0%b0/", "text": "Урсула фон дер Лайен беше избрана за председател на Eвропейската комисия. Тя беше избрана с 383 гласа. Общо 733 евродепутати са гласували. 327 от тях са били против фон дер Лайен. За да спечели тя имаше нужда от подкрепата на 374 евродепутати. 22 от пуснатите бюлетини са били невалидни. „Доверието, което ми гласувахте е доверие в Европа. С нетърпение очаквам новата си задача. Работата ми започва сега. Нека всички работим заедно и конструктивно“, заяви фон дер Лайен пред Евродепутатите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.16", "title": " Урсула фон дер Лайен е новият председател на Европейската комисия"}
{"url": "https://trud.bg/%d1%81%d0%b0%d0%bd%d0%ba%d1%86%d0%b8%d1%8f-%d0%b4%d0%be-20-%d0%bc%d0%bb%d0%bd-%d0%b5%d0%b2%d1%80%d0%be-%d0%b3%d1%80%d0%be%d0%b7%d0%b8-%d0%bd%d0%b0%d0%bf-%d0%b7%d0%b0%d1%80%d0%b0%d0%b4%d0%b8-%d0%b8/", "text": "НАП има срок от 72 часа, за да провери и уведоми надзорника си – Комисията за защита на личните данни, какво точно е атакувано и изтекло от масивите им. Следват препоръки как да се предотврати подобен теч и санкции. „Регламентът предвижда много високи санкции за такъв тип нарушение – до 20 млн. евро. Налагането веднага, преди да се изяснят съответните факти и обстоятелства, на санкция би отнело средства от самия администратор, които той трябва да вложи в момента, за да подобри системите си”, заяви Венцислав Караджов, председател на Комисията за защита на личните данни. Все още не е ясно в какъв размер санкция ще бъде наложена на НАП. Ясно е обаче защо се е стигнало дотук. „Платформите, на които са изградени тези системи са вече остарели. Те не отговарят на съвременните изисквания, софтуерът се развива страшно бързо, и се създава тази възможност за пробив в системата”, допълни Венцислав Караджов. Откъдето данните са изтекли, оттам трябва и да уведомят гражданите, че са жертва. „Ако данни на човек, които се съдържат в документите в НАП, изтекат, примерно в публичното пространство, и това доведе до определени коментари, на факти и обстоятелства, свързани с този човек, тогава той би могъл да претендира и неимуществени вреди”, заяви Александър Кашъмов от Програма „Достъп до информация“.", "date": "2019.07.16", "title": " Санкция до 20 млн. евро грози НАП заради изтеклите лични данни на милиони българи"}
