{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%bd%d1%8f%d0%bc%d0%b0-%d0%b2%d0%be%d0%b9%d0%bd%d0%b0-%d0%bc%d0%b5%d0%b6%d0%b4%d1%83-%d0%bf/", "text": "Няма война между президента и премиера. Понякога политическият речник е по-агресивен. Румен Радев и Бойко Борисов ще намерят начин да продължат действията си в институционален синхрон. Това каза министърът на околната среда и водите Нено Димов по  . “Не виждам причина да си подавам оставката, докато имам подкрепа. Придържам се към програмата, която е заложена. Протестите за Пирин са политически, на партия която не можа да премине 4-процентовата бариера на последните избори”, допълни Нено Димов. “Това е атака срещу правителството в сектор “Околна среда”. Ще има втори кабинков лифт в Банско само след законови процедури. Необходими са оценка на въздействието, както и инвестиционно намерение. Самите процедури ще траят месеци”, добави Нено Димов. “Витоша е изключително важна, трябва да бъде върната на София и на софиянци. Има проект, но той най-вероятно ще бъде върнат за допълнителни въпроси. Да се надяваме, че няма да има обжалване”, поясни министърът на околната среда и водите. “Няма напрежение между лидерите в Обединените патриоти – Волен Сидеров, Красимир Каракачанов и Валери Симеонов. Няма напрежение между министъра на туризма Николина Ангелкова и вицепремиера Валери Симеонов”, каза още Нено Димов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Министър Нено Димов: Няма война между президента и премиера"}
{"url": "https://trud.bg/%d1%82%d1%83%d1%80%d0%b8%d1%81%d1%82-%d0%b5-%d0%b7%d0%b0%d1%82%d1%80%d1%83%d0%bf%d0%b0%d0%bd-%d0%be%d1%82-%d0%bb%d0%b0%d0%b2%d0%b8%d0%bd%d0%b0-%d0%b2-%d0%bf%d0%b8%d1%80%d0%b8%d0%bd/", "text": "Турист е затрупан от лавина в Пирин в района на хижа „Синаница“, съобщи директорът на Планинската спасителна служба (ПСС) при БЧК Емил Нешев пред  . „В Пирин, в района на хижа „Синаница“, има затрупан човек от лавина, предизвикана от козирка от сняг“, обясни Нешев. По думите му преди малко спасители на ПСС са достигнали до мястото на инцидента и в момента работят много интензивно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Турист е затрупан от лавина в Пирин"}
{"url": "https://trud.bg/%d0%b3%d0%b5%d1%80%d0%b8-%d0%bd%d0%b8%d0%ba%d0%be%d0%bb-%d0%bf%d1%8a%d1%87%d0%b8-%d0%bf%d0%b8%d1%89%d0%bd%d0%be-%d0%b4%d1%83%d0%bf%d0%b5/", "text": "Атрактивната изпълнителка Гери-Никол за пореден път накара всички да говорят за нея само с една снимка в социалните мрежи. Младата арендби сензация отдавна не се притеснява от голотата и с огромно самочувствие показва своите извивки. Такъв е случаят и с една от последните фотоси на певицата, качени в нейните профили във фейсбук и инстаграм. На кадъра лолитката съвсем съзнателно акцентира върху задните си части, с които очевидно се гордее и обича да показва. Гери-Никол позира като истинска спасителка на плажа – с цял червен бански с прашка, който допълнително очертава голямата й “дупара”. Снимката е направена по време на ваканцията на 19-годишната варненка на Сейшелските острови. Голям интерес към публикацията на хитовата изпълнителка предизвика и споменаването на името на известния пластичен хирург д-р Ангел Енчев. Според част от феновете на Гери-Никол това може да се тълкува като нейното “тайно” признание, че за постигане на перфектни форми се е обърнала и към пластичната хирургия.", "date": "2018.02.17", "title": " Гери-Никол  пъчи пищно дупе"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%bd%d0%b0-%d0%bf%d1%8a%d1%80%d0%b2%d0%b8-%d1%84%d0%b8%d0%bd%d0%b0%d0%bb-%d0%b7%d0%b0-%d1%81%d0%b5%d0%b7%d0%be%d0%bd%d0%b0/", "text": "Григор Димитров стигна първия си финал за сезона. Най-добрият ни тенисист победи Давид Гофен с 6:3, 15:0 и отказ на съперника му заради нелеп инцидент в Ротердам. При опит да контрира воле от бекхенд топката рикошира в лявото око на белгиеца. Дори и 6-минутният таймаут не помогна на 7-ия в света да се съвземе, след което съдията на стола обяви оттеглянето на Давид. Димитров отново демонстрира спортсменско поведение, като се притече на помощ на своя противник, а след двубоя бе разстроен и отказа да даде обичайното интервю на корта. Единственото каза, че в този момент от значение е окото на Давид и побърза да отиде да види своя приятел.  Победата бе осма за Григор срещу Гофен, като българинът има и една загуба от него. Именно в Ротердам миналата година, но на четвъртфиналите. Хасковлията за първи път в кариерата си достигна до сблъсък за титлата в холандския град, след като през 2013-а загуби единствения си полуфинал. Снощи бе определен и неговият съперник между завърналият се под №1 в света Роджър Федерер (Швейцария) и Андреас Сепи (Италия). Досега Маестрото и Григор са играли 6 пъти, като българинът нито веднъж досега не е достиган до успех. Според букмейкърите 36-годишният швейцарец е с най-големи шансове за титлата, като коефициентът е 1,33. Веднага след него се нарежда Григор Димитров с 5,00. Още с класирането си на полуфинала Федерер се завърна на лидерското място в световната ранглиста. Той стана и най-възрастният №1 на планетата в този спорт, като измести от върха Рафаел Надал (Испания). Досегашният рекорд бе на Андре Агаси, оглавявал подреждането на 33 г. през 2003-а. Носителят на 20 титли от Големия шлем се завръща под №1 след 2012 г. а за първи път заема тази позиция преди 14 г.! „Добре дошъл отново на върха“, поздрави Григор шампиона.", "date": "2018.02.17", "title": " Григор на първи финал за сезона"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%bd%d0%b0-%d1%84%d0%b8%d0%bd%d0%b0%d0%bb-%d0%b2-%d1%80%d0%be%d1%82%d0%b5%d1%80%d0%b4%d0%b0%d0%bc-%d0%be%d1%87/", "text": "Григор Димитров се класира за финала на турнира в Ротердам! На полуфинала българинът спечели първия сет срещу Давид Гофен с 6:3, а в началото на втория белгиецът се отказа заради травма. През първата част Григор показа стабилна игра, като не даде почти никакви шансове на опонента си. Вторият сет започна добре за Гофен, който взе първия гейм. Но още във втория при едно стоп воле топката го удари в окото. Наложи се тенисистът да вземе медицински тайм-аут, след който се оказа, че не може да продължи мача. На финала утре Григор Димитров ще срещне победителя от мача Федерер – Сепи.", "date": "2018.02.17", "title": " Григор Димитров на финал в Ротердам, очаква Федерер (ВИДЕО)\t\t\t"}
{"url": "https://trud.bg/%d0%ba%d1%8a%d1%89%d0%b0%d1%82%d0%b0-%d0%bd%d0%b0-%d0%b3%d0%b5%d0%bd%d0%b5%d1%80%d0%b0%d0%bb-%d0%bb%d1%83%d0%ba%d0%be%d0%b2-%d0%b5-%d0%b7%d0%b0%d0%b3%d1%80%d0%b0%d0%b4%d0%b5%d0%bd%d0%b0-%d0%be%d1%82/", "text": "С жълта полицейска лента е запечатана къщата на генерал Христо Луков в София на ул. “Тракия” в близост до бул. “Дондуков” в очакване на Луковмарш, съобщи  . Цял микробус жандармеристи е паркиран пред нея, като само единият тротоар е свободен за преминаване. В района от Първа английска гимназия са паркирани още два микробуса, а жандармеристи стоят през 40 м на двата противоположни тротоара на “Дондуков” в района. Засилено полицейско присъствие има по цялото протежение на централния софийски булевард – от бившия Партиен дом до пресечката с ул. “Тракия”, където е домът и паметната плоча на убития от комунисти на 13 февруари 1943 г. запасен генерал. Десетки националисти се събраха в центъра на София, за да почетат паметта на ген. Христо Луков. т.нар Луковмарш традиционно предизвиква остри полемики, защото освен герой от Първата световна война, убитият от комунисти генерал е обвиняван в антисемитизъм и прокарване на идеите на Третия Райх у нас, предаде  . Сред участниците традиционно има облечени в униформи крайно десни активисти с факли в ръце. Тази година в шествието се включиха националисти от Германия, Швеция, Чехия и Естония. По-рано през деня антифашисти, леви активисти и правозащитници проведоха контрашествие под надслов „Без нацисти по улиците ни!”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Къщата на генерал Луков е заградена от жандармерия"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%86%d0%b5%d0%bd%d0%b8%d0%bc-%d0%b2%d0%b8%d1%81%d0%be%d0%ba%d0%be-%d1%80%d0%be%d0%bb%d1%8f%d1%82%d0%b0-%d0%bd%d0%b0-%d0%b1%d0%b8/", "text": "За мен е изключителни вълнение да бъда във вашата Света обител. България високо цени ролята на Бигорския манастир, както в миналото, така и в настоящето за укрепване на нашето доверие и приятелство. С тези думи президентът Румен Радев се обърна към отците в  , където днес беше на посещение, съобщиха от прессекретатриата на държавния глава. За първи път чуждестранен държавен глава посещава Бигорския манастир „Свети Йоан Предтеча“ от създаването на манастира преди хиляда години. Президентът изрече думи на благодарност за топлото братско посрещане в Светата обител и увери, че ще работи за духовното единство на хората от двете страни на границата на България и Република Македония. “Уверявам ви, че си тръгвам от тук и с чувство на дълг да работим така, че да имаме още по-голямо доверие и още по-голямо приятелство, да си бъдем още по-близки”, каза още Румен Радев. “Днешното посещение на хилядолетната обител от държавния глава на братска България не е случайно и е изключително важно за нас. То ни дава непречупима вяра в духовното сродство между двата народа и е съвършен израз на родолюбието”, заяви игумен Партений по време на службата в манастира. Българският държавен глава беше посрещнат в Бигорския манастир от игумен Партений. На официалното си посещение в Република Македония Румен Радев е придружаван от Н. Впр. Пловдивския митрополит Николай и Н. Впр. Старозагорския митрополит Киприан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Президентът: Ценим високо ролята на Бигорския манастир за укрепване на приятелството между България и Македония"}
{"url": "https://trud.bg/%d0%bb%d1%83%d0%ba%d0%be%d0%b2%d0%bc%d0%b0%d1%80%d1%88-2018-%d0%bf%d1%80%d0%b5%d0%b7-%d0%be%d0%b1%d0%b5%d0%ba%d1%82%d0%b8%d0%b2%d0%b0-%d0%bd%d0%b0-%d1%82%d1%80%d1%83%d0%b4-%d1%81%d0%bd%d0%b8/", "text": "Няколкостотин души с черни дрехи се събраха пред църквата ”Св. Неделя” в София за шествието в памет на ген. Христо Луков. На Луковмарш’2018 присъстват групи от Франция, Унгария, Швеция, Германия, Сърбия и други. Има засилено полицейско присъствие и спорадични заплахи от участниците в марша към минувачи и журналисти, предаде репортерът на “Труд”. Преобладават млади момчета в черни дрехи и някои във военни униформи. На събитието има кореспонденти от чуждестранни агенции, които коментират, че това е най-многобройното позволено неонацистко шествие в Европа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Луковмарш 2018 през обектива на “Труд” (СНИМКИ)"}
{"url": "https://trud.bg/%d1%87%d0%b5%d1%87%d0%b5%d0%bd%d0%b5%d1%86-%d1%89%d0%b5-%d1%81%d0%b5-%d0%b1%d0%be%d1%80%d0%b8-%d0%b7%d0%b0-%d1%82%d0%b8%d1%82%d0%bb%d0%b0%d1%82%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80/", "text": "Чеченецът с наш паспорт Али Умарпашаев стигна до финала при 74-килограмовите на държавното първенство по свободна борба в Сливен. Националът записа 3 победи, като не даде нито точка на съперниците си. И трите срещи спечели с технически туш от по 10:0. За титлата утре Умарпашаев ще спори с младия ни талант Джамал Али, трети от европейското за юноши.  Али получи българско гражданство в навечерието на мондиал 2017 през август, а този сезон започна отлично. На силния турнир „Тахти къп“ в Иран преди седмица ликува с титлата. Националът Филип Новачков, който живее в САЩ, пък достигна финала при 65-килограмовите също с 3 победи. Макар и на 38 години ветеранът Димитър Кумчев проби за решителния сблъсък за трофея при най-тежките до 125 кг. В последния момент участие отказа опитният Михаил Ганев, който планира да се бори на „Дан Колов“ в средата на март. Битките в зала „Васил Левски“ бяха изгледани от почетния президент на федерацията Валентин Йорданов и председателя Христо Маринов. Надпреварата е по новите правила, като схватките са в двудневен формат. Преди срещите вече задължително състезателите минават кантар. Финалите са утре от 11 часа.", "date": "2018.02.17", "title": " Чеченец ще се бори за титлата на България"}
{"url": "https://trud.bg/%d0%b7%d0%be%d0%b3%d1%80%d0%b0%d1%84%d1%81%d0%ba%d0%b8-%d0%bd%d0%b5-%d1%83%d1%81%d0%bf%d1%8f-%d0%b4%d0%b0-%d0%bf%d0%be%d0%b2%d1%82%d0%be%d1%80%d0%b8-%d1%83%d1%81%d0%bf%d0%b5%d1%85%d0%b0-%d1%81%d0%b8/", "text": "Владимир Зографски не успя да повтори успеха си от малка шанца, където завърши 14-и в Пьонгчанг. Самоковецът приключи на 35-то място на голяма шанца. Той прелетя 119,5 метра и получи 105,9 точки, като остана само на 4,7 т. от финалния кръг, за който се класират най-добрите 30. В квалификациите Зографски записа 31-ви резултат. Постижението му обаче е по-добро в дисциплината от игрите Сочи 2014, на които бе 47-и. Все пак Владимир записа името си, като първият наш скачач с историческото 14-то място. Досега най-доброто класиране бе на Владимир Брейчев, 19-ти от Сараево 84.", "date": "2018.02.17", "title": " Зографски не успя  да повтори успеха си"}
{"url": "https://trud.bg/%d1%81%d0%bd%d0%be%d1%83%d0%b1%d0%be%d1%80%d0%b4%d0%b8%d1%81%d1%82%d0%ba%d0%b0-%d0%bb%d0%b8%d0%ba%d1%83%d0%b2%d0%b0-%d0%b2-%d1%81%d1%83%d0%bf%d0%b5%d1%80%d0%b3%d0%b8%d0%b3%d0%b0%d0%bd%d1%82%d1%81/", "text": "„До днес смятах, че съм по-добра в сноуборда“, обяви шокирана Естер Ледецка, която стана най-сензационната шампионка в алпийските ски.  22-годишната чехкиня ликува с титлата в супергигантския слалом на олимпийските игри в Пьонгчанг. Родената в Прага спортистка изпревари само със стотна фаворитката Анна Фенингер-Файт, която бе финиширала и вече приемаше поздравления за първото място.  „Вероятно бях единствената сноубордистка по трасето, останалите не рискуваха особено, а аз карах на ръба и се стараех да бъда колкото се може по-бърза – призна Ледецка. – В шок съм. Гледах таблото и си мислех, че е някаква грешка. Казвах си: „Ей сега ще променят класирането. Естествено, че съм мечтала за титла, но не толкова скоро.“ Естер ще стартира и в сноуборда на игрите, а в края на януари спечели паралелния слалом от световната купа в Банско.  Шампионката демонстрира и чувство за хумор, като на пресконференцията се появи с маска за ски. „Не съм се гримирала, не очаквах да се кача на подиума – заяви тя. – Затова маската е моят грим.“ И разкри, че по време на супер-Г е карала със ски назаем от новата олимпийска шампионка в гигантския слалом Микаела Шифрин (САЩ).", "date": "2018.02.17", "title": " Сноубордистка ликува в  супергигантския слалом"}
{"url": "https://trud.bg/%d0%b1%d0%b5%d1%80%d0%b1%d0%b0%d1%82%d0%be%d0%b2-%d1%81-20-%d0%bc%d0%b8%d0%bd%d1%83%d1%82%d0%b8-%d0%b7%d0%b0-%d0%ba%d0%b5%d1%80%d0%b0%d0%bb%d0%b0/", "text": "Димитър Бербатов влезе като резерва при успеха с 1:0 на неговия „Керала Бластърс“ като гост на „НортИйст Юнайтед“. Нападателят се появи на терена в 68-ата минута, заменяйки Виктор Пулга. Единственият гол за отбора на Дейвид Джеймс вкара друг бивш играч на „Манчестър Юнайтед“, бранителят Уес Браун. Опитният играч бе точен в 28-ата минута. За тима на Бербатов това е трети успех в последните четири срещи. Добрата форма доближи „жълто-сините“ на точка от Топ 4. За българина това бе осми двубой в шампионата на Индия. От началото на сезона той има едно попадение.", "date": "2018.02.17", "title": " Бербатов с 20 минути за „Керала“"}
{"url": "https://trud.bg/%d0%b4%d0%b2%d0%b0%d0%bc%d0%b0-%d1%80%d0%b0%d0%b1%d0%be%d1%82%d0%bd%d0%b8%d1%86%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%b5%d0%ba%d1%81%d0%bf%d0%bb%d0%be%d0%b7/", "text": "Двама работници са загинали в резултат от експлозия и пожар в рафинерия за зеленчуково олио във френския крайбрежен град Диеп, предава AFP. Причината за експлозията на един от резервоарите за съхранение на олио все още не е известна, заявиха от местната префектура и компанията, която управлява завода, като уточниха, че полицията вече е започнала разследване. За потушаването на избухналия пожар във фабриката „Сайпол“ са ангажирани около 40 пожарникари, полицаи и спасителни екипи, които са открили двете тела и са откарали в болница още 11 души, получили леки наранявания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Двама работници загинаха при експлозия във френска фабрика (ВИДЕО)"}
{"url": "https://trud.bg/%d1%88%d0%b0%d1%80%d1%8a%d0%bd-%d1%81%d1%82%d0%be%d1%83%d0%bd-%d0%bc%d0%b8%d0%bd%d0%b0%d1%85-%d0%bf%d1%80%d0%b5%d0%b7-%d0%b0%d0%b4%d0%b0-%d0%b8-%d0%be%d1%86%d0%b5%d0%bb%d1%8f%d1%85/", "text": " -Аз знам кой го извърши и съм единствената, която знае. Работният процес беше брутален. Особено сцената с убийството. Наистина безпощадна сцена и безкомпромисно кино. Суров, откровено и емоционално ангажиращо. В един момент си помислих, че целият епизод ще трябва да се презаснеме и направо си се разплаках.  – Ако трябва да съм честна, причината е Стивън Содърбърг. За мен той е един от най-качествените режисьори и сценаристи на планетата. Креативен гений с неизчерпаеми ресурси на енергия. Признавам си, че ако Стивън Содърбърг ме беше помолил да прочета телефонния указател пак щях да се съглася. И със сигруност се чувствам като късметлийка защото и самият проект е страшно интересен и атрактивен. За мен „Мозайка” е лично и сурово произведение. Сценарият ми влезе под кожата. Аз минах през ада и успях да оцелея и сега получих възможността да използвам собствените си преживявания в процеса на подготовка. Беше толкова хубаво да мога да изкарам състраданието и несигурността си на екрана. Преди години получих мозъчен удар и вече не бях същата. Изгубих паметта си и ми отне страшно много време да се възстановя. Преди имах фотографска памет и след удара все едно тепърва трябваше да тръгвам на училище и да науча всичко отново. Нямах план, процес или стратегия, но знаех, че трябва да се възстановя и да се завърна. А „Мозайка” ми предостави възможност да изиграя персонаж, в който мога да инжектирам от личната си болка и преживявания и да го направя свой.  – Да, Оливия е невероятен образ, толкова добре е написан. Диалозите са изключителни. Тя е способна да каже най-крайните и лоши думи, но се усеща, че няма наистина лоши намерения. Тя иска да бъде по-добър човек, да еволюира, да мине напред, да продължи по пътеката на прогреса.  – Да, тя е като замръзнала във времето. Средата е много важна и оказва силно влияние върху Оливия. Поведението на тази жена е отражение на противоречията и сблъсъците в нейния вътрешен свят.  ", "date": "2018.02.17", "title": " Шарън Стоун: Минах през ада и оцелях\t\t\t"}
{"url": "https://trud.bg/%d0%bf%d0%be%d1%81%d0%be%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d1%81%d0%b0%d1%89-%d0%b3%d0%b5%d0%bd-%d0%bb%d1%83%d0%ba%d0%be%d0%b2-%d0%b5-%d0%bf%d0%be%d0%b4%d0%b4%d1%80%d1%8a%d0%b6/", "text": "Посолството на САЩ в България е натъжено и загрижено от проявата на нетолерантност, намерила израз в провеждането на Луковмарш. Това се посочва в позиция на дипломатическото представителство, публикувана на страницата му във фейсбук. “Генерал Христо Луков е поддръжник на нацизма, който проповядва омразата и несправедливостта, а не човек, заслужаващ уважение. Ние отново изразяваме благодарност за всеотдайните усилия на българското правителство и на кмета на София Йорданка Фандъкова, осъждащи похода и призоваващи всички българи да се обединят около положителните примери в историята на страната. Посолството напълно подкрепя демократичния принцип на свободата на словото, но едновременно с това се присъединява към множеството гласове, осъждащи омразата и нетолерантността”, пише още в позицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Посолството на САЩ: Ген. Луков е поддръжник на нацизма, а не човек, заслужаващ уважение"}
{"url": "https://trud.bg/%d1%81%d0%b1%d0%be%d0%b3%d1%83%d0%b2%d0%b0%d1%85%d0%bc%d0%b5-%d1%81%d0%b5-%d1%81-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%ba%d0%b0%d1%82%d0%b0-%d0%b5%d0%bb%d0%ba%d0%b0-%d0%b3%d1%8a/", "text": "Близки, приятели и колеги изпратиха днес сливенската журналистка Елка Гъркова в последния й път. Ели /1951-2018 г./ издъхна на 14 февруари след тежко боледуване. Тя и съпругът й Добрин Добрев, също журналист, са създатели и дългогодишни основатели на вестник “Сливенски новини” – единственият вестник в града, който продължава да излиза всяка седмица и до днес. Елка Гъркова обучи ред млади колеги. Беше за тях и ментор, и приятел и не ги предаде. Не отстъпи от умното писане, от стандартите на професията, от журналистическата и човешката етика. Поднасяме най-дълбоки съболезнования на близките й! Поклон пред паметта й!", "date": "2018.02.17", "title": " Сбогувахме се с журналистката Елка Гъркова"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d0%bf%d0%b0%d0%bd%d0%b8%d1%85%d0%b8%d0%b4%d0%b0-%d0%b7%d0%b0-210-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b0-%d0%be%d1%82-%d1%80%d0%be%d0%b6%d0%b4/", "text": "Панихида по повод 210-та годишнина от рождението на свещеник Георги Полуганов от горнооряховското село Поликраище ще бъде отслужена на 26 февруари. Службата ще започне в 11 часа, в църквата “Света Марина”. Това съобщи известният физик проф. Георги Георгиев, наследник на родолюбивия свещеник. Ще бъдат поднесени венци и цветя на гроба му в църковния двор. След панахидата проф. Георги Георгиев ще разкаже за приноса на свещеник Полуганов за България, който се оказва и най- видната личност в Поликраище през XIX век. Проявата се организира от наследниците на поп Георги Полуганов – проф. Георги Николов Георгиев, Трифонка Романова Попниколова, д-р Марияна Николова Георгиева, кмета Марин Тодоранов и НЧ „Развитие – 1884 г.“ Свещеник Георги Маринов Полуганов (15 февруари 1808 — 25 октомври 1888) е български националреволюционер и духовен водач на националното възраждане в Поликраище (1844 — 1878). Един от най-бележитите деятели на Възраждането във Великотърновския край и в България. Учи в Преображенския манастир. Изключително ерудиран, образован, знаещ и можещ човек. Владее турски, гръцки, църковнославянски и руски езици. Ръкоположен за свещеник през 1844 г. През 1846 г. получава самостоятелна енория. Създател на училището и първият учител в Поликраище (1847). Въвел българския като единствен език на училището тогава, когато повсеместно обучението се води на гръцки. Участник в църковно-националните борби за независима Българска църква. Стожер на православието и българщината. Борец за българщината, отстоявал българския (църковнославянския) като език на църквата във времена, когато елинизмът е проникнал навсякъде и цели селища масово се гърчеят. След Великденската акция в Цариград през 1860 г. престава да споменава в службите името на владиката и по същество църквата в Поликраище се отделя от Цариградската патриаршия и не признава върховенството й. След създаването на Българската екзархия през 1870 г. Изписва богослужебни книги за църквата и учебници за училището от Русия, Сърбия, Цариград и Русчук (Русе). Спомоществовател на българска възрожденска книжнина, издавана в Белград, Цариград и Русчук.  Деец на Вътрешната революционна организация на Васил Левски (1869 — 1872), на Възобновена комитетска организация от Отец Матей Миткалото (1873 — 1875) и на Комитетската организация за подготовка и обявяване на Априлското въстаниe (1876). Личен приятел и сподвижник на Отец Матей Миткалото, който многократно е гостувал в дома му. Заклет за член на революционната организация лично от Васил Левски през февруари 1869 г. в присъствието на Миткалото. Един от организаторите на канала, по който се прехвърлят революционери от Влашко през Свищов и Русе до Поликраище, откъдето те заминават за вътрешността на страната. Участва в посрещането, укриването в Поликрайще на изпратените от Влашко за водачи на Априлското въстание революционери под ръководството на поп Харитон Халачев (командир на отбраната на Дряновския манастир). При разгрома на Априлското въстание заплашен с обръсване и обесване. Посрещнал първия Български търновски митрополит при създаването на Българската екзархия Иларион Макариополски в Поликраище на 13 септември 1872 г. Организираното от него събитие е грандиозно. На него присъстват няколко хиляди души от цялата обширна Търновска епархия. За него пише централната преса на Османската империя в Цариград. Служи заедно с Макариополски при посещението му в Поликрайще през 1873 г. при промяната на антиминса на църквата. Посрещнал руските освободителни войски на 24 и 25 юни 1877 г. и Главнокомандващия на Балканския театър на военните действия – Великия княз Николай Николаевич и Главната му квартира в Поликраище на 29 юни 1877 г. (ст. ст.) и отслужил тържествен благодарствен молебен за Освобождението. Присъстват повече от 2000 души. По време на Освободителната война съдейства най-активно на руската армия. Поликраище изхранва безплатно пребиваващите части, числеността на които на моменти достига 1000 души (почти колкото местното население). Осигурява се фураж, сено и зърно за конете и добитъка на войските. Под негово ръководство в църквата е организиран лазарет, където се лекуват безплатно няколко стотин ранени руски войници почти една година. След избухване на епидемия от тиф във военните болници в Търново в началото на 1878 г, по къщите в селото приемат още стотици войници. Всички са излекувани. С неговото най-изрично настояване са приети и подслонени бежанци от старозагорските кланета. Не допуска избухване на паника и бягство на населението, когато Руската армия търпи поражения при Плевен и Главната квартира се изтегля от Търново. Дарител в обществено значими дела. Дава значителни парични суми на революционната организация. Подпомага с парични средства училището и църквата. По негова инициатива и с негови средства, независимо, че се води война, е изградено новото училище през 1877 г. Морално и материално подпомага построяването на новата църква „Св. Вмчца Марина“ през 1884 г. Освещава новата църква в съслужение с митрополит Климент (Васил Друмев) през 1885 г. Русофил. По време на Съединението и Сръбско-българската война най-дейно работи за победата на начинанието и за подкрепянето на духа на опълчението от Поликраище, което заминава на сръбската граница при планината Руй. Потомък на стария български род Полуган (Полуганови), основател на най-издигнатия род нa Поликраище — Попгеоргиевия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Правят панихида за 210-годишнина от рождението на свещеник Георги Полуганов\t\t\t"}
{"url": "https://trud.bg/%d0%bf%d1%80%d0%b5%d0%b2%d1%80%d1%8a%d1%89%d0%b0%d0%bc%d0%b5-%d0%ba%d0%be%d1%81%d0%bc%d0%be%d1%81%d0%b0-%d0%b2-%d1%81%d0%ba%d0%bb%d0%b0%d0%b4-%d0%b7%d0%b0-%d0%be%d1%82%d0%bf%d0%b0%d0%b4%d1%8a%d1%86/", "text": "Сериaлът „Синя планета“ на Дейвид Атънбороу повиши нашата информираност за сметищата от натрупани отпадъци в океаните, причиняващи задушаване или смърт на някои от нашите най-любими морски видове. Това доведе до глобален дебат за това как произвеждаме и изхвърляме пластмасите. Шотландското правителство съобщи, че ще бъде домакин на международна конференция през 2019 г., на която ще се обсъждат  въздействията от морските отпадъци. Това е идеалната територия за всяко правителство, което иска да бъде смятано за загрижено. Но то не трябва да влиза в противоречие със своите намерения и цели и по-важното е, нищо, което произлиза от него, да не попречи на никого да харчи пари или да рискува растежа на развиващите се индустрии. Вероятно скоро морската ни технология ще стигне до етап, в който ще можем да тълкуваме какво ни казват китовете и делфините и да започнем да възприемаме техните възгледи по този въпрос. За тези същества се смята, че притежават забележителна интелигентност. Ако стигнем до мястото, където бихме могли да разговаряме с тях, може би бихме могли да определим някои от тях като експертите по опазването на околната среда във всяко западно правителство. Това ще отдели зърното от плявата по време на дискусиите за човешкото въздействие върху здравето на морския животински свят. Разискваме за плашещите размери и обеми на изхвърлените пластмасови отпадъци, с които сме заляли Земята. Но същите ние възторжено аплодирахме новото, свежо допълнение към боклука, който се върти над главите ни в космоса. Милиардерът, автомобилен производител Илън Мъск изстреля с ракета до Марс една от своите коли Tesla. Ракетата носител е произведена от компанията му SpaceX и според хората, които добре разбират тази материя, това е най-голямата и най-мощната ракета, стартирана от времето на Аполо и Сатурн V. Освен това научихме, че ракетата Фалкон Хеви използва 27 ракетни двигателя Мерлин, за да развие сила от 22,819 кN. Уверен съм, че тази ракета може да носи 64-тонен полезен товар в ниска околоземна орбита или геосинхронна орбита, което е повече от достатъчно за преместването на спортен автомобил на Марс. Няма да се преструвам, че разбирам от наука, но нека просто кажем, че Мъск, в близко бъдеще, няма да бъде поканен на срещата на високо равнище в областта на околната среда. Може да сте изкушени да отнесете това като една скъпа рекламна кампания на разполагащия с много време милиардер плейбой, но в действителност това е важна стъпка към времето, когато космическото пътуване за обикновения милиардер ще стане нещо обичайно. Вероятно това ще се превърне в друг начин за управление на вашите финанси, когато Марс неизбежно ще се превърне в далечен данъчен рай. Въпросът за ракетните емисии трябва да се вземе предвид, ако сме сериозни за околната среда. Тези емисии са газове и частици в горната атмосфера на Земята и влиянието им ще бъде разгледано по-късно тази година на четиригодишната конференция на ООН за оценката на озона. Мартин Рос, старши инженер по проекти за граждански и търговски полети в аерокосмическата корпорация на Калифорния, заяви пред онлайн изданието Space.com, че ракетните сажди се натрупват в горната стратосфера и тези частици поглъщат слънчевата светлина. „Това натрупване загрява горната стратосфера, променяйки нивата на химичните реакции и вероятно води до загуба на озон“. Той добавя: „Оценката от 2018 г. е наистина първата, в която има значителна част за изследване на ракетните емисии, но това е само една мисъл … за това колко много са свързани климатичните и озоновите въздействия с ракетните отработени газове.“ И ако обсъждаме пространството, тогава трябва да обсъждаме и въздействието на всички тези ракети върху нашите потенциални съседи в галактиката. Винаги съм изпитвал любопитство, намерени ли са други форми на интелигентен живот и ще останем ли безучастни, дори и ако получим едно интергалактическо съобщение на WhatsApp. Така че или нашите съседи са поляти от нашия „груб душ”, или просто не съществуват. Но какво ще стане, ако има друго, по-зловещо обяснение, че те съществуват, но са далеч по напред от нас в разузнаването, и са създали средствата, с които да се измъкнат от нашето влияние. Това би обяснило всички наблюдения за извънземни космически кораби и отвличания. Толкова често ни проверяват, за етапите на нашия напредък, че вече не смятат, че могат да имат разумен чат с нас. Тези посещения биха ги разочаровали. Мога да си представя един от техните разузнавачи, който докладва: „Вижте, преди 2000 години, лидерът на цивилизования свят в Рим осигури на коня си министерски пост в кабинета си. Сега най-цивилизованата страна в света е назначила някакъв средновековен хулиган, наречен Тръмп. Те все още са диваци“. Мога само да си представя колко разгневени са те от това че обезобразяваме съседните космически пространства с остарели метални боклуци. Ако бях на тяхно място, щях да бъда много изкушен да отговоря на това с нападение, за да разберем това, или просто ще изпратя кратко и остро напомняне, че от нашите действия ще има последствия.  Внимавай как вървиш! Фетишът ни за изследване на космоса и изразходването на милиарди за технологията, необходима за тази цел са сериозен проблем. Тук се появява дисонанс. На Земята се организират срещи на върха и се поставят цели за намаляване на въглеродните емисии, а в по-далечното пространство създаваме гигантски сметища за боклук, пълен с огромни купища ръждясващ метал, а от миналата седмица и с американски спортен автомобил за $ 200 000.", "date": "2018.02.17", "title": " Превръщаме космоса в склад за отпадъци на милиардерите\t\t\t"}
{"url": "https://trud.bg/%d0%bc%d1%8e%d0%bd%d1%85%d0%b5%d0%bd-%d0%bf%d0%be%d1%81%d0%bb%d0%b5%d0%b4%d0%b5%d0%bd-%d0%be%d0%bf%d0%b8%d1%82-%d0%b7%d0%b0-%d1%81%d1%82%d0%be%d0%bf-%d0%bd%d0%b0-%d0%b5%d1%81%d0%ba%d0%b0%d0%bb%d0%b0/", "text": "В Германия започна тазгодишната Мюнхенска конференция за сигурност. Форумът е ежегоден, провежда се от 1962 година и представлява най-авторитетното мероприятие, посветено на военно-политическите аспекти на сигурността в Европа. До 1993 г. този форум се наричаше „Конференция по воените въпроси“ . В него, освен европейските държави, присъстват САЩ, страните от Залива, Китай, Индия и Япония. На тазгодишната 54-та конференция вземат участие генералният секретар на ООН Антонио Гутериш, както и бившият Кофи Анан, генералният секретар на НАТО Йенс Столтенберг, също и предишният Андрес Расмусен, председателят на ЕК Жан-Клод Юнкер, председателят на Европейския съвет Доналд Туск, канцлерът на ФРГ Ангела Меркел, премиерът на Великобритания Тереза Мей, президентът на Украйна Петро Порошенко, министърът на външните работи на Русия Сергей Лавров. От американска страна пристигна истинска „Група за специални операции“ – съветникът по национална сигурност ген. Хърбърд Макмастер, секретарят по отбраната ген. Джеймс Матис, директорът на ЦРУ Майкъл Помпео, както и над 30 държавни и правителствени ръководители и над 80 министри на външните работи и на отбраната. Министър-председателят Бойко Борисов също участва в конференцията в дискусията „Защитавайки заедно сигурността на Запада, отбранителният съюз и неговото въздействие върху трансатлантическите отношения“, чийто модератор беше председателят на групата на ЕНП в Европейския парламент Манфред Вебер.  Въпреки високото ниво на представяне и официалната атмосфера, конференцията се провежда под общото усещане, че нещо не е наред със сигурността в Европа. Противопоставянето е видимо, върнали сме се в епохата на Студената война и опасността от световен конфликт рязко се е увеличила. Самите организатори смятат, че е достигнат предел на конфронтацията с Русия, от който ситуацията може да се развие автоматично в негативен сценарий. В подкрепа на това изготвиха доклад озаглавен „До ръба и обратно“.  Според него 2017 г. се характеризира с продължаващото ерозиране на т. нар. Либерален международен ред и все по-непредсказуема външна политика на САЩ. Напрежението в много части на света нараства. Противопоставянето между САЩ и Северна Корея ескалира до опасност от ядрен конфликт, разривът в Персийския залив се задълбочава и то не само между Саудитска Арабия и Иран, но и вътрешните конфликти с Катар и войната в Йемен. Отбелязва се значителното разширяване на китайската инфраструктура в Южнокитайско море, както и нарастващото глобално военно присъствие на Китай. Прави се оценка на състоянието на ядрената програма на Северна Корея и анализ на влиянието върху сигурността на споразумението за иранската ядрена програма.  Публикуван е обзор  върху състоянието на режима за неразпространение на ядрено оръжие, въпросите за екологичната и климатичната сигурност, както и кибер-сигурността. Специално внимание представлява докладът в частта си посветен на сигурността в Европа. Посочва се новата тенденция в европейската отбранителна политика и потенциалното въздействие на Брекзит. В допълнение докладът анализира регионалното развитие в Централна и Източна Европа, Африка и Близкия изток. Съвсем сериозна опасност за Европа представляват ерозията на споразуменията за контрол над въоръженията, разполагането на допълнителни въоръжения, напрежението около провеждането на военни учения, конфликтът в Украйна, като така са засилва рискът от непреднамерен въоръжен сблъсък между Европа и Русия. Напълно правдив анализ на обстановката и правилни изводи с едно изключение. Светът не се връща към Студената война, той я изпреварва. По време на предишното противопоставяне беше достигнат един паритет, скрепен с международни договори и ясно разграничени зони за отговорности и ненамеса. Сега всичко това вече го няма. Нещата стават още по-сериозни за Европа, когато се анализира състоянието на сдържащите международни договори по сигурността и участието на сегашните европейски страни в тях. Основният въпрос е дали на този етап Европа притежава реални възможности  активно да влияе и управлява процесите, застрашаващи сигурността на континента. При договорите за контрол над въоръженията става въпрос за: Договор за ликвидиране на ракетите със среден и малък обсег ДРСМ – подписан още през 1987 г. между Рейгън и Горбачов този договор премахна най-голямата и реална опасност от ядрена война в Европа. По силата му САЩ унищожават 846 ракетни комплекса „Пършинг“ и „Томахоук“, а СССР – съответно  1846 ракетни комплекса (РСД-10 „Пионер“, Р-12, Р-14, РК-55, ОТР-22 „Темп-С“, ОТР-23 „Ока“), превърнали европейските ни държави в заложници и жертви на размяната на тактически ядрени удари между двете свръхсили, но на нашия континент. Сега този договор се поставя отново под съмнение, САЩ обвиняват Русия, че разработва ракети със среден обсег, а от своя страна Русия ги обвинява, че разполагането на районите на противоракетната отбрана на САЩ в Румъния и Полша е нарушение на ДРСМ, защото пусковите установките са идентични с тези на ракетите „Томахоук“, а няма механизъм за проверка какво точно е инсталирано. Също така заплашва, че ще денонсира договора, ако под предлог на кризата с КНДР американците предоставят такива системи на Япония. В случай, че ДРСМ отпадне, Европа отново ще бъде натъпкана с ракети и ще се върнем в епохата на 80-те. Възможност за въздействие от страна на ЕС е почти никакво, това си е договор между САЩ и Русия, дали се спазва или не, решенията си го взимат пак те, мерките и контрамерките – също. Ние можем да се надяваме само косвено да ни бъдат изслушани опасенията, а те не са никак малко. Отпадането на договора връща отново тактическите ядрени оръжия в Европа. При предишния случай СССР е демонстрирал възможности за достигане на превъзходство на европейската зона 8:1. Сега може и да е с разлика 4:1, но какво от това , че вече могат да те унищожат 4 пъти, а не 8 както преди?! В последните доктрини на Руската федерация са заложени термини като „превантивен ядрен удар“, в тази на САЩ – също, като там има и „изпреварващ“ (разлика съществува), както и „ограничен конфликт с ядрени оръжия с понижена мощност“. Този ограничен конфликт те са готови да водят с пълна решителност в чужбина – Европа, която обаче за нас е у дома.  Доколко войната ще се ограничи само с размяна на маломощни ядрени удари, е нелепост, защото такова задължение противникът изобщо не е поемал, а и се съмнявам да отговори сдържано и хуманно под заревото на горящите му градове. Може да се окаже, че руснаците просто не произвеждат такива маломощни бомби. Другият сдържащ ескалацията на въоръжаването в Европа е Договорът за обикновените въоръжени сили в Европа (ДОВСЕ). Подписан през 1990 г., той поставя лимити върху войските, силите и средствата от Атлантика до Урал. Тук вече страните от ЕС сме основни участници и имахме думата за поставяне на наши условия, за съжаление обаче този договор е невалиден вече от 10 години. През 2007 г. Русия излезе от него заради скоростното разширяване на НАТО към нейните граници. Това позволи отново да се увеличават безконтролно войските в Европа. Следващият е Договорът, забраняващ разработването на противоракетни системи, ПРО, който вече е невалиден, денонсиран от президента Буш. ЕС също не е участник по него, но е потърпевш, защото системите за ПРО на САЩ се инсталират в Европа, а руските средства за поразяване са насочени към европейски цели. Украинският конфликт – тук ЕС (Германия и Франция) участват като гаранти в споразуменията Минск-2, но рязкото покачване на напрежението и опасността конфликтът да излезе от кантрол, се определя от предоставянето на украинската армия на нападателни въоръжения, зависещо от Конгреса на САЩ и предоставянето на ответното ниво нападателни средства в Донбас от страна на Русия. На практика ЕС не участва като страна по нито един от основните договори, касаещи сигурността на Европа.  ЕС в момента е единствено страничен наблюдател на събития, които могат да направят отново европейския континент и населението му заложници на противопоставянето и геополитическите амбиции на извъневропейски държави. Това вече сме го преживявали и ще ни вкара в напълно излишни разходи за нова надпревара във въоръжаването. Неслучайно в доклада на председателя на Мюнхенската конференция Волфганг Ишингер се посочва, че „ЕС е най-големият потърпевш“ от ситуацията и настоятелно се привества самостоятелната европейска отбранителна инициатива, Постоянно структурирано партньорство (PESCO), т.нар. европейско НАТО, като единствения механизъм за независимо присъствие по въпросите на сигурността в собствения си континент. Мерките, за да не се достигне до ръба, трябва да се вземат предварително, защото за разлика от оптимистичното заглавие на доклада, обикновено щом се достигне ръба, се пада от него, да се оттласнеш обратно е много рядко изключение.", "date": "2018.02.17", "title": " Мюнхен – последен опит за стоп на ескалацията с Русия\t\t\t"}
{"url": "https://trud.bg/%d0%b7%d0%b8%d0%b3%d0%bc%d0%b0%d1%80-%d0%b3%d0%b0%d0%b1%d1%80%d0%b8%d0%b5%d0%bb-%d0%b5-%d1%81%d0%ba%d0%bb%d0%be%d0%bd%d0%b5%d0%bd-%d0%bd%d0%b0-%d1%81%d0%bc%d0%b5%d0%ba%d1%87%d0%b0%d0%b2%d0%b0%d0%bd/", "text": "Германският външен министър Зигмар Габриел заяви, че е склонен някои от наложените на Русия санкции да бъдат облекчени, при осъществяване на примирие в Източна Украйна с помощта на миротворци на ООН, предаде Ройтерс. Габриел каза, че е нереалистично да се настоява за пълно изпълнение на мирните договорености от Минск, преди да се предложи на Москва известно облекчение на санкциите. Министърът отбеляза, че все още има фундаментални различия около предложението на Русия да се изпратят мироопазващи сили на ООН в Източна Украйна, но каза, че намира идеята “за една от малкото реалистични възможности” за постигане на някакъв напредък към прекратяване на насилието, отнело живота на около 10 000 души в Източна Украйна от 2014 г. досега. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Зигмар Габриел е склонен за смекчаване на санкциите срещу Русия"}
{"url": "https://trud.bg/%d0%bc%d0%b2%d0%bd%d1%80-%d0%bd%d1%8f%d0%bc%d0%b0-%d0%b4%d0%b0%d0%bd%d0%bd%d0%b8-%d0%b7%d0%b0-%d0%b6%d0%b5%d1%80%d1%82%d0%b2%d0%b8-%d0%b8-%d1%81%d0%b5%d1%80%d0%b8%d0%be%d0%b7%d0%bd%d0%b8-%d1%89%d0%b5/", "text": "Няма данни за жертви или причинени сериозни щети от  , съобщиха от Министерството на външните работи. На 16 февруари 2018 г. бе регистрирано земетресение с магнитуд 7.2 с епицентър в щата Оахака, Мексико. „ Земетресението бе усетено и в близките щати, включително и в столицата Мексико Сити. Към момента няма данни за жертви или причинени сериозни щети, като има информация единствено за паднала сграда, сериозно пострадала от предишното земетресение от 19 септември 2017 г. Посолството на Република България е обявило дежурни телефони +52 55 55963283 и (+521) 55 79071517, на които гражданите могат да получат актуална информация за обстановката или да подадат сигнал за техни близки. Местните власти са задействали протоколите за сигурност в 5 щата, като Посолството ще следи и информира своевременно за развитието на ситуацията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " МВнР: Няма данни за жертви и сериозни щети след земетресението в Мексико"}
{"url": "https://trud.bg/%d0%bd%d0%be%d0%b2%d0%b0-%d1%84%d0%b0%d0%bd%d1%82%d0%b0%d1%81%d1%82%d0%b8%d0%ba%d0%b0-%d0%b7%d0%b0-%d0%b0%d0%bb%d0%b5%d0%ba%d1%81-%d0%b3%d0%b0%d1%80%d0%bb%d0%b0%d0%bd%d0%b4/", "text": "След излизането на преобладаващо отрицателните ревюта за третия филм от поредицата „Cloverfiled” („Чудовищно”) – „The Cloverfield Paradox”, който Netflix закупиха от Paramount – някои фенове изразиха притеснение относно очаквания с голямо нетърпение „Annihilation” („Изтребление”) на Алекс Гарланд, съобщава operationkino.net. „Изтребление” също беше закупен за разпространение от Netflix. Това породи съмнения, че Paramount са се отървали от двата филма изгодно, тъй като знаят, че не са добри не вярват в успеха им. Преди няколко дни започнаха да излизат и първите отзиви за „Annihilation”, в който участва Натали Портман, и за щастие те са точно толкова положителни, колкото бяха лоши тези за „The Cloverfield Paradox”, което разсея моментните  и върна на феновете предишното  състояние на оптимистично очакване. А самият Алекс Гарланд, който твърдо премина от литературата към киното, в разговор с Fandango сподели, че в момента работи по нов проект съвместно с FX и става дума за сериал от осем части: „Вид фантастика е, но е много по-технологичен сай-фай, докато „Annihilation” има повече форма на халюциногеннен и фантастичен сай-фай. Има повече общи неща с предишни мои проекти като „Ex Machina: Бог от машината” и „Никога не ме оставяй”, които взимат нещо от нашия свят – не нашия свят в бъдещето, а нашия свят, какъвто е сега – и след това вадят някакво заключение и извод от това.”", "date": "2018.02.17", "title": " Нова фантастика за Алекс Гарланд\t\t\t"}
{"url": "https://trud.bg/%d1%82%d0%b0%d0%b9%d0%bd%d0%be%d1%82%d0%be-%d0%be%d1%80%d1%8a%d0%b6%d0%b8%d0%b5-%d0%bd%d0%b0-%d0%b8%d0%b7%d1%80%d0%b0%d0%b5%d0%bb/", "text": "С какво се занимават в свободното си време красавиците, които служат в редовете на Израелската армия? Ако съдим по снимките, обичат да се фотографират и да публикуват снимките в мрежата Инстаграм. И така да радват погледите и да предизвикват въображението на стотиците и хилядите си последователи.  Известно е, че военната служба в Израел е задължителна, както за мъжете, така и за жените. Момчетата служат три години, а девойките – две. Освободени от военна служба са само ултрарелигиозните евреи, израелските араби, всички неевреи, бременните или омъжени жени. До навършването на 42-та си година всички мъже подлежат на едномесечен запас всяка година, а жените – до навършването на 24-годишна възраст. Страната има над 4000 съвременни танка и бронирани машини, както и над 2000 бойни самолета и вертолета. Цялата територия на Израел е защитена с т.нар. ракетен щит. Вероятно още от 1967 г. страната разполага със собствено ядрено оръжие, разработено в атомния изследователски център край Димона, в пустинята Негев. Момичетата имат право да кандидатстват в 83 процента от въоръжените сили, включително в бойните подразделения. Представители на нежния пол могат да избират да прекарат службата си в офисите на Генщаба, в болници, в образователните военни институции, както и в други „по-спокойни места”.  Но има и доста момичета, които напълно съзнателно и с гордост се записват да служат в танковите части, в бойната пехота, пограничната полиция и в други бойни части. Интересно е, че крехките наглед момичета хич и не се притесняват да облекат камуфлажните дрехи и да преметнат през рамо автоматичната карабина М-16. Може да се каже, че така дори те изглеждат по-красиви и женствени.  За да докажат това израелските амазонки започнаха да качват в Инстаграм снимки на най-ярките представителки на израелската армия. Под грубата войнишка униформа се скриват или са едва загатнати съблазнителните женски форми и ярката индивидуалност на всяка дама. Така фразата „Красотата ще спаси света” придобива нов смисъл, пише сайтът „Фишки.нет”. Армията на Израел действително е на път да се феминизира, съобщиха израелски медии в началото на тази година.  През 2017 година 2700 жени са постъпили на военна служба в бойните части. Това е рекорд за въоръжените сили на страната от нейното създаване. За сравнение в граничните войски делът на жените се е увеличил от 15% на 35 % за последните 4 години. Увеличаването на участието на жените в бойните единици се дължи както на промени в обществото, така и на недостиг на мъжете. Армията също се стреми да увеличи броя на ултраортодоксалните евреи под знамената, които по принцип доскоро можеше и да не постъпват на военна служба. Очаквало се е миналата година да се записали 3200 ултраортодоксални младежи, но само 2850 са се регистрирали. Наборните служби правят всичко възможно да ги убедят да се присъединят към военните. Това се дължи на бързо растящата численост на общността, която в момента съставлява около 10% от общото население на Израел. През септември м. г. Върховният съд отмени закон, който ги освобождава от служба. Съдът обаче отложи решението си за една година, като даде на правителството време да приеме ново законодателство. Стресът, дисциплината или скуката в израелската армия явно си казват тежката дума – в мрежата отвреме-навреме се появяват снимки и клипове с танцуващи полуголи наборнички. Преди време такъв клип бе качен в социалната мрежа Фейсбук от личния профил на едно от момичетата от танца и провокира не само армията, но и цялата страна. Неотдавна пък новобранки в израелската армия бяха отстранени дисциплинарно заради голи и провокативни снимки, направени във военна база в южен Израел, които са били качени също във Фейсбук. Историците и философите казват, че във войната и в любовта всичко е позволено, но командирите на тези момичета не са смятали така. Снимките бяха разпространени във Фейсбук, като на една от тях военните жени бяха снимани в гръб само по автомати M-16 и по прашки. На друга снимка рейнджърките са позирали с каски и колани за муниции.  Снимките шокираха Израел, а реакцията на военните беше светкавична. Петте жени бяха уволнени дисциплинарно за „непристойно държание”. Интересно е, че поне досега, в социалните мрежи не са качвани по-разкрепостени снимки и с участието на мъже от израелската армия. Или може би филтрите на цензурата са железни…", "date": "2018.02.17", "title": " Тайното оръжие на Израел\t\t\t"}
{"url": "https://trud.bg/%d0%b8%d0%bc%d0%be%d1%82%d0%bd%d0%b8%d1%82%d0%b5-%d1%81%d0%ba%d0%b8%d1%86%d0%b8-%d0%b2%d0%b5%d1%87%d0%b5-%d1%81%d0%b5-%d0%b8%d0%b7%d0%b4%d0%b0%d0%b2%d0%b0%d1%82-%d0%b1%d0%b5%d0%b7%d1%81%d1%80%d0%be/", "text": "Издадените от Агенцията по геодезия, картография и кадастър скици на имоти, независимо от датата на издаването им, са валидни до настъпване на промени в данните за имота, за който се издават, съобщиха от МРРБ. Това става благодарение на приетите изменения в Наредбата за съдържанието, създаването и поддържането на кадастралната карта и кадастралните регистри, съгласно която правното основание за предоставяне на услугата презаверка на скица или схема отпадна. Облекчението е част от мерките, предприети от Министерството на регионалното развитие и благоустройството и неговите структури в посока намаляване на административната тежест за гражданите и бизнеса и подобряване на условията за инвестиции в страната. Преди промяната, предходните нормативни разпоредби изискваха презаверяване на скици и схеми след изтичане на шест месеца от издаването им, ако в този период не е настъпила промяна в данните за имота. От началото на годината само в АГКК – София-град са подадени 13 361 заявления за предоставяне на услуги. Броят на издадените скици на поземлени имоти и сгради в урбанизираната територия, от началото на годината досега, са 178 260. В неурбанизираната територия са 14 069. Издадените скици за имоти в урбанизираната част за миналата година възлизат на 1 260 713, а за неурбанизираната – 119 428 броя. Общо приетите заявления в София, за 2017-та година, са 95 831. За цялата страна от началото на година досега подадените заявления за услуги от АГКК са 68 802 броя, като само 10% от предоставяните от агенцията услуги са заявени електронно. Административен орган, лице с публични функции, обществена организация и други органи и лица, пред които се представя скицата на имот или схемата, могат да извършват безплатни онлайн проверки в кадастралната карта и кадастралните регистри относно данните за имота, чрез уеб портала за онлайн-услуги -“КАИС” на Агенцията по геодезия, картография и кадастър. След извършената онлайн проверка, при липса на промени в границите и данните за имота, издадената скица, независимо от датата, на която е издадена, е актуална и същата може да се използва като официален документ. За да се подобри обслужването на потребителите на кадастрални услуги, от агенцията са осигурили няколко канала за достъп и възможности за заявяване и получаване на услуги от кадастралната карта и кадастралните регистри. Това може да стане на място – на гише, в която и да е служба по геодезия, картография и кадастър в страната, независимо от местонахождението на имота; чрез куриерска или пощенска услуга до посочено от заявителя място; по електронен път – чрез отдалечен достъп до информационната система на кадастъра. Заявената по електронен път услуга може да се получи като електронен документ – по електронен път, или на хартиен носител – на гише в избрана от заявителя приемна на СГКК. С общините и ведомствата има сключени споразумения за достъп до информационната система на кадастъра за извършване на справки, заявяване и получаване на електронни скици или схеми за имоти тяхна собственост, или за имоти собственост на физически и юридически лица, които са им необходими за провежданите от дадена община или ведомство административни процедури. Сключените споразумения с общините дават възможност на гражданите и юридическите лица за достъп до услугите, предоставяни от АГКК, на общинско ниво. Чрез отдалечен достъп до информационната система на кадастъра нотариусите могат да заявяват и да получават от АГКК електронни скици и схеми, които да разпечатват на хартия, да заверяват и да използват за провежданите от тях нотариални производства. По този начин не е необходимо от страните по една нотариална сделка да се изискват скици и схеми на хартиен носител. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Имотните скици вече се издават безсрочно"}
{"url": "https://trud.bg/%d0%bc%d1%8a%d0%b6-%d0%be%d1%82-%d1%81%d0%b5%d0%bb%d0%be-%d1%80%d0%b5%d1%81%d0%b5%d0%bd-%d0%bf%d1%80%d0%b5%d0%b2%d1%8a%d1%80%d0%bd%d0%b0-%d0%b4%d0%be%d0%bc%d0%b0-%d1%81%d0%b8-%d0%b2-%d0%b7%d0%be%d0%be/", "text": "Мъж от великотърновското село Ресен е превърнал дома си в истинска зоологическа градина. Над 500 различни видове животни и птици обитават къщата на Цветомир Чекелев. Най-впечатляваща обаче е колекцията от рядко срещани породи папагали. Още от малък Цветомир Чекелев обичал да се грижи и да помага на животните в беда. Казва, че всичко започнало, когато бил на 7 години и прибрал в дома си ранено гълъбче, за което се грижил и лекувал. 35 години по-късно в дома му живеят над 500 животни и птици от различни видове. „Аз ги гледах на терасата в Търново и ги развъждах в клетки, обаче много шум вдигат.“, разказа Цветомир Чекелев пред  . Казва, че прибирал всякакви животни, дори започнал и да си поръчва птици от чужбина. Мястото в дома му обаче не било достатъчно за всичките му любимци и затова купил къща във великотърновското село Ресен. Превърнал я в малка зоологическа градина. В зоокъщата вече се спират десетки посетители, впечатлени от идеята на Цветомир. Въпреки че животните отнемат цялото му време, Цветомир не смята да спре до тук, а напротив – решил е да удвои колекцията си от папагали и да започне да развъжда бели мини таралежчета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Мъж от село Ресен превърна дома си в зоокъща\t\t\t"}
{"url": "https://trud.bg/%d0%bf%d0%be%d1%82%d0%b2%d1%8a%d1%80%d0%b4%d0%b5%d0%bd-%d0%b5-%d0%b0%d0%bd%d1%82%d1%80%d0%b0%d0%ba%d1%81-%d0%b2-%d1%82%d1%8a%d1%80%d0%b3%d0%be%d0%b2%d0%b8%d1%89%d0%ba%d0%be%d1%82%d0%be-%d1%81%d0%b5/", "text": "Потвърден е единичен случай на антракс във ферма в търговищкото село Надарево, където в началото на седмицата внезапно, без да боледува, е умряла крава. Това съобщиха от Българската агенция за безопасност на храните (БАБХ), след като късно в петък са получени резултатите от лабораторните анализи на изпратените проби в Националната референтна лаборатория, които са потвърдили съмненията за антракс. Както „Труд” съобщи, още в четвъртък в село Надарево са ваксинирани 75 преживни животни във фермата на засегнатия стопанин, който отглеждал млечни крави, телета и юници. При ваксинирането са обхванати и всички над 500 възприемчиви за болестта животни в селото. Това са говеда, биволи, овце и кози. Ваксинирани са и 76 говеда в съседното село Осен, допълват от агенцията. Всички животни са в добро здравословно състояние, съобщават от БАБХ. Няма данни за застрашени хора. Трупът на умрялото животно от фермата в Надарево е обработен с хлорна вар, обвито с водонепропусклива материя (найлон), пак хлорна вар и загробен в трупосъбирателна яма, намираща се в гориста местност землището на селото. Мястото ще бъде оградено и обозначено като опасно за хора и животни, гласи съобщението от БАБХ. От там допълват, че в село Надарево антракс не е бил констатиран в последните 50 години. Това е втори случай на антракс в този район, където в землището на близкото село Острец през 2015 г. също умря крава от тази болест. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Потвърден е антракс в търговищкото село Надарево\t\t\t"}
{"url": "https://trud.bg/e%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%81%d1%82%d0%b2%d0%be/", "text": "Вицепремиерът и външен министър Eкатерина Захариева заяви при откриването на втория ден от интерпарламентарната конференция в София, че българското председателство, освен на европейската интеграция на Западните Балкани, акцентира и на свързаността между държавите в региона.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Eкатерина Захариева: Председателството ни акцентира на свързаността между държавите на Западните Балкани"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%b2-%d0%ba%d0%be%d0%bb%d0%b0-%d0%b1%d0%bb%d0%b8%d0%b7%d0%be-50-%d0%ba%d0%b3-%d0%bd%d0%b5%d0%bb%d0%b5%d0%b3%d0%b0%d0%bb%d0%b5%d0%bd-%d1%82%d1%8e/", "text": "Близо 50 кг нелегален тютюн, укрит под кашони с автомобилни масла, са намерили полицаите от Попово при проверка на „Мерцедес”. Тютюнът е иззет, а двамата мъже, които пътували в колата арестувани, съобщиха от полицията в Търговище. Полицейската проверка, която се натъкнала на незаконната стока, е била на пътя край поповското село Ковачевец. Към 12,30 часа в петък там е спрян автомобилът с великотърновска регистрация. Зад волана бил В.К. (32г.), а с него пътувал С.А. (35 г.) от Гърмен, Благоевградско. Тютюнът бил в торбички, готов за продажба и употреба, уточняват от полицията. В колата имало кашони с автомобилни масла, които служели за прикритие на стоката без акцизен бандерол. Действията по документиране на престъплението продължават, информираха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Намериха в кола близо 50 кг нелегален тютюн, укрит под кашони с автомобилни масла"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8%d1%8f%d1%82-%d0%b2%d0%be%d0%b5%d0%bd%d0%b5%d0%bd-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bc%d0%be%d0%b6%d0%b5-%d0%b4%d0%b0-%d0%bd/", "text": "НАТО обсъжда кандидатурата на германския министър на отбраната Урсула фон дер Лайен като приемничка на Йенс Столтенберг на поста генерален секретар на алианса, съобщи днес електронната версия на германския в. “Велт”, позовавайки се на запознати източници в НАТО. “Германският министър на отбраната Фон дер Лайен се ползва с блестяща репутация в алианса”, казва високопоставен представител на НАТО, цитиран от вестника. “Тя притежава стратегически нюх, добра компетентност, всички министри слушат, когато тя говори.” Също така по думите на източника тя “се грижи за малките страни в алианса”. Друг източник на вестника, дипломат от една от държавите членки на НАТО, изразява мнение, че при Фон дер Лайен Германия “значително е активизирала своите усилия в алианса”. Тя би била добър избор за поста генерален на секретар, допълва той. Според вестника възражения срещу кандидатурата на Фон дер Лайен е изразила Турция. Тези възражения не са непреодолими, като се посочва, че Анкара има определени очаквания, които трябва да бъдат изпълнени. Според изданието консервативният блок Християндемократически/ Християнсоциален съюз (ХДС/ ХСС) и Свободната демократическа партия подкрепят издигането на германски кандидат за поста генерален секретар. Мандатът на Столтенберг изтича през 2020 г. Ако Фон дер Лайен бъде избрана, тя ще бъде първата жена на поста в алианса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Урсула фон дер Лайен може да наследи Йенс Столтенберг като шеф на НАТО"}
{"url": "https://trud.bg/%d0%ba%d0%be%d1%87%d0%be%d0%b2%d0%be-%d0%b8%d0%b7%d0%b1%d0%b8%d1%80%d0%b0-%d0%ba%d0%bc%d0%b5%d1%82-%d1%81%d0%bb%d0%b5%d0%b4-%d1%81%d0%bc%d1%8a%d1%80%d1%82-%d0%bd%d0%b0-%d0%bf%d1%8a%d1%82%d1%8f/", "text": "Жителите на шуменското село Кочово ще решават в неделя кой да се седне в кметския стол измежду двама кандидати. До извънредните избори се стигна след като досегашният първенец Кенан Ибрямов загина в катастрофа през ноември м.г. Сега един от кандидатите е неговата млада съпруга и майка на двете му деца Гюсум Апти, издигната от ДПС. Другият кандидат е Ангел Ангелов, независим, издигнат от инициативен комитет. Жителите на Кочово ще гласуват в една секция.", "date": "2018.02.17", "title": " Кочово избира кмет след смърт на пътя\t\t\t"}
{"url": "https://trud.bg/%d0%bc%d0%b0%d0%b3%d0%b8%d1%8f%d1%82%d0%b0-1-2-3-%d0%b2%d1%80%d1%8a%d1%89%d0%b0-%d0%bc%d0%b8%d1%80%d0%b0-%d0%b2%d0%ba%d1%8a%d1%89%d0%b8/", "text": "– Защо трябва да пиша това тъпо домашно сега?  – Защото така трябва, разбра ли?  – Никога не ми давате нищо!  – Как да не ти давам нищо? Имаш ли дрехи? Имаш ли покрив над главата си?  – Никога повече няма да ти проговоря!  – Изобщо не ме интересува дали ще ми проговориш или не. Ако намирате нещо нередно в тази комуникация, за вас има добра новина – на пазара е нова книга за подобряване на общуването между родители и деца. “Магията 1-2-3” е най-продаваната книга за възпитание в Amazon. С нейна помощ родителите могат да научат децата да контролират емоциите си и да предотвратяват гневните изблици, ще спре хленченето и съперничеството помежду им. Пренебрежението, крясъците и споровете ежедневие ли са във вашия дом? Омръзнало ли ви е детето да не ви слуша и да не прави това, което му казвате? Пробвали сте всичко, за което се сещате, без резултат? Започвате ли да се чувствате отчаяни, че не можете да се справите? Не губете надежда. Ако във вашето семейство властват малчуганите, тази книга ви предлага лесна за следване програма, която ще ви помогне да изградите пълноценни отношения с децата. С помощта на вълшебните думи, предложени от автора, ще успеете да наложите дисциплина, да изградите навици в детето си, да му помогнете по-гладко да общува с другите деца, да се храни според вашите препоръки, да си пише само домашните, да си подрежда стаята и да си ляга навреме. Независимо колко упорити или своенравни са вашите деца, д-р Томас Фелан ще ви помогне да постигнете баланса в дома.  “Тази книга ни учи да говорим по-малко, докато възпитаваме децата си, – пише в коментар читател в уебсайта “Гудрийдз”. – Те са любопитковци, които искат да знаят всичко и винаги се стига до един въпрос – “защо”. Естествено е ние да започнем да обясняваме защо не могат да си слагат краката на масата, да се бият, да хленчат безпричинно и защо е нужно да си мият зъбите преди лягане. Ние също така знаем, че децата учат чрез повторение и продължаваме безкрайните обяснения. Те мразят това. Ние мразим това. То просто не работи.” Друга читателка споделя: “Тази книга ни учи как да замълчим. Казваме на детето един единствен път какви са новите правила и защо се въвеждат без допълнителни преговори или обеснения. Край. “Абсурд е това нещо да свърши работа”, нашепва гласът в главата ни. Но се случва обратното – с “Магията 1-2-3” животът става много по-щастлив.” Ето какво пише още една препатила родителка: “Задължително четиво!  Ще ми се да бях прочела тази книга по-рано! Тя опростява понятието дисциплина и дава добри примери. Можеш да започнеш да прилагаш правилото веднага – преди да си стигнал последната страница.”  Тази книга е за всички родители, които вечер след работа се прибират със свито сърце в очакване на редовните разправии: “Научи ли си за утре?”, “Изключи този компютър!”, “Върни играчката на брат си!” “КАЗАХ марш по леглата!!!” Вероятно имате усещането, че сте изтървали юздите вкъщи. Чувствате че се проваляте като родител. Запомнете едно нещо: не сте виновен, а детето ви не е задължително лошо. “Магията 1-2-3” ще ви помогне. Тя няма да отнеме часове за прочитане и години за разбиране. Чете се бързо и идеите в нея могат да бъдат приложени мигновено. Казва най-необходимото, което ви е нужно, за да започнете положителната промяна. Тя ще промени вас и вашето дете и ще възвърне обичта и уважението помежду ви. Томас Фелан е клиничен психолог, световно признат експерт, автор и лектор по темата за детската дисциплина. Работил е с деца и родители повече от 35 г. Методите, които е описал в книгата, са приложени успешно от над 1,6 млн. семейства. Почетен член на Американската асоциация на психолозите.", "date": "2018.02.17", "title": " „Магията 1-2-3“ връща  мира  вкъщи"}
{"url": "https://trud.bg/%d0%b4%d1%80%d0%b5%d0%bc%d0%b5-%d0%bb%d0%b8-%d1%83%d0%b1%d0%b8%d0%b5%d1%86-%d0%b2-%d0%b4%d0%b5%d1%82%d0%b5%d1%82%d0%be-%d0%b2%d0%b8/", "text": "Младеж застреля тази седмица 17 души в американско училище. Дали може отрано да се познае дали подрастващият има склонност към насилие и е потенциален сериен убиец? Според психолози още когато детето е на три години, се появяват знаци, показващи, че то може да се превърне в психопат в бъдеще. Действията на родителите понякога карат децата да демонстрират тези типове поведение. Проблемът е, че родителите обикновено не смятат, че те са притеснителни. Интернет сайтът Bright Site публикува някои основни характеристики на децата с психопатични черти. Много серийни убийци се държат по този начин в ранното си детство, но за съжаление – никой не е забелязал това навреме. Да започнем с т. нар. “Триада на Макдоналд”. Това са 3 признака в поведението на детето, които показват с много голяма вероятност, че то ще бъде склонно към насилие в бъдеще – жестокост към животните, съчетана с нощно напикаване и пиромания. Триадата е създадена от Дж. М. Макдоналд, американски психиатър, който анализира поведението на около 100 престъпници.  Жестокостта към животните е един от най-очевидните признаци на психопатично разстройство при децата. Ако обясните на детето, че не е добре да дърпа опашката на котката или каишката на кучето, то ви разбере и не повтаря тези действия в бъдеще, нямате за какво да се притеснявате.Но когато децата насилствено злоупотребяват с животни или дори ги убиват, тогава е време да се намесите и да предприемете действия. По този начин бъдещите серийни убийци изразяват гнева си върху абсолютно беззащитни животни. Нещо повече, те често убиват жертвите си по същия или подобен начин, по който нанасят вреда на животните Връзката между злоупотребата с животните и психопатията е толкова очевидна, че американското ФБР дори регистрира случаите на жестокост към животни в техните годишни доклади. Американският сериен убиец Джефри Дамър, известен като “Канибала от Милуоки”, е известен с жестокостта си към животни в детските си години. Той е осъден за убийството и разчленяването на телата седемнадесет мъже и момчета.  Пироманията, или патологичното влечение към подпалване, е вторият знак. Това е друг начин детето да изрази гняв и отвращение.           Разбира се, няма 100% гаранция, че едно дете, което е на 6 или повече години, и се напикава в леглото, ще се превърне в бъдещ маниак. Това разстройство обаче често предизвиква актове на палеж, жестокост към животни и много други неща, защото е унизително за детето. В резултат на това то се ядосва и обижда. Ако родителите не реагират добре на факта, че детето им има такива инциденти от този род, или ако приятелите му се подиграват, това може да го накара да направи грешния ход. Например, Андрей Чикатило, който страда от нощно напикаване, е най-ужасяващият маниак на Съветския съюз. Майка му го бие всеки път, когато намокри леглото. Малко по-късно той се превръща в “Канибала от Ростов”, обвинен за убийството и изнасилването на 53 души, предимно деца.  Едва ли има някой, който да не е нарушавал правилата или да е лъгал в детството си. Всяко дете е било в ситуация, в която разбира, че трябва или да излъже, или да се придържа към истината и да понесе наказанието си. Но децата с психопатични черти разбират нарушението на правилата много различно: от това действие те се радват на приток на адреналин. Същото важи и за адреналина, който хората изпитват, когато крадат.  Ако детето лъже, защото се страхува, че ще бъде наказано, можете да разберете причината то да не казва истината. Но ако детето просто обича да лъже без угризения и с много уверен израз на лицето – това е причина да се притеснявате. Може би то просто харесва процеса на изричане на лъжа. Друго важно нещо: когато дете, което има психопатични черти, е заловено, то се ядосва и дори изпада в истерия, което е друга форма на манипулация. Но то не се ядосва, защото ще последва наказание, а защото лъжата му е открита. Разбира се, може би това дете не е психопат, но няма нищо лошо да потърсите и мнението на специалист.  Не всеки насилник е бъдещ маниак. Хората могат да станат насилници поради много причини: може да търсят внимание, да искат да изглеждат като родителите си, техните идоли и т.н. Има обаче един признак, който може да ви помогне да откриете насилника с психопатични черти: той унижава други хора, просто защото изпитва радост от това.  Децата с психопатични черти не демонстрират страх толкова лесно, колкото техните връстници, и не усещат стрес на същото ниво. Нямат представа какво е състрадание. Любопитен факт е, че ако дете е израснало в добра среда, но след 5-годишна възраст се среща с някакво насилие в живота си, шансовете то да стане психопат са много по-ниски, защото съзнанието му е имало достатъчно време за формиране. Това означава, че родителите носят огромна отговорност не само за здравето на детето, но и за начина, по който то вижда света. И ако забележите някакви отклонения, винаги е по-добре да се консултирате със специалист, отколкото да се опитвате да се справите сами.", "date": "2018.02.17", "title": " Дреме ли убиец в детето ви?\t\t\t"}
{"url": "https://trud.bg/%d0%bf%d0%bb%d0%b5%d0%b9%d0%bc%d0%b5%d0%b9%d1%82%d0%ba%d0%b0%d1%82%d0%b0-%d0%ba%d0%b0%d1%80%d0%b5%d0%bd-%d0%bc%d0%b0%d0%ba%d0%b4%d1%83%d0%b3%d1%8a%d0%bb-%d1%82%d1%80%d1%8a%d0%bc%d0%bf-%d0%bc%d0%b8/", "text": "Доналд Тръмп е започнал през 2009 г. деветмесечна извънбрачна връзка с плеймейтката на “Плейбой” Карен Макдугъл. Това свидетелства самата тя в собственоръчно написана изповед от осем страници, с която се е сдобил сп. “Ню Йоркър” с посредничество на неин познат. Жената потвърждава, че е автор на историята,  , но отбелязва, че не желае да казва нищо публично за Тръмп, защото била подписала споразумение за поверителност. Макдугъл твърди, че Тръмп й показал спалнята на съпругата си в “Тръмп тауър” и я водел в частното си бунгало в хотел “Бевърли хилс”. Любовният роман приключил, според жената, когато тя започнала да изпитва угризения и след като Тръмп направил обиден коментар за възрастта на майка й и вулгарна забележка за анатомията на чернокожите мъже. В публикацията на “Ню Йоркър” пише, че по време на президентската кампания през 2016 г. бившата плеймейтка получила 150 хиляди долара от таблоида “Нешънъл инкуайърър” за правата върху нейната история за любовна връзка, с който и да е “женен мъж”. Разпространяваният по супермаркетите таблоид не е публикувал историята. Предполагаемият романс на Доналд Тръмп се е случил малко след като той сключва третия си брак с Мелания, която му е настоящата съпруга. Според коментар на Белия дом Тръмп никога не е имал връзка с тази жена.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Плеймейтката Карен Макдугъл: Тръмп ми показа спалнята на съпругата си"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2-%d1%81%d0%bc%d0%be%d0%bb%d1%8f%d0%bd-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d1%81%d0%bb%d1%83/", "text": "Районната прокуратура в Смолян проверява случая с гурбетчиите, които твърдят, че са били измамени с работа в Англия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Прокуратурата в Смолян проверява случая с гурбетчиите, измамени с работа в Англия"}
{"url": "https://trud.bg/%d0%b0%d0%b4%d0%b0%d0%bc-%d0%bb%d0%b0%d0%b2%d0%b8%d0%bd-%d0%be%d1%82-%d0%b3%d1%80%d1%83%d0%bf%d0%b0%d1%82%d0%b0-%d0%bc%d0%b0%d1%80%d1%83%d0%bd-5-%d1%81%d1%82%d0%b0%d0%bd%d0%b0-%d0%b1%d0%b0%d1%89/", "text": "Адам Лавин и Бехати Принслу се сдобиха с втора дъщеря, кръстена Джио Грейс, съобщи Контактмюзик. 28-годишната манекенка роди втората си дъщеря от фронтмена на бандата “Марун 5”, от когото вече има 15-месечната Дъсти Роуз. Според И!нюз, двойката кръстила новороденото Джио Грейс. Адам и Бехати все още не са потвърдили публично радостната вест. 38-годишният Лавин и съпругата му, които са женени от 2014 г., оповестиха през септември м.г., че очакват второ дете. Изпълнителят на хита “Sugar” разкри в “Шоуто на Елън де Дженерис” през ноември, че второто му дете също ще е момиченце. “Ще имаме още едно момиченце – каза той пред Де Дженерис, която помогнала при избирането на име на първото му дете. – Независимо дали Ви харесва или не, ще сте замесена също в избирането на име на второто ни дете.” “Да си допринесла за избора на името на едното от децата не е кой знае какво, но да си помогнала за избора на имената на двете момиченца е нещо значимо”, отбеляза телевизионната водеща. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Адам Лавин от групата “Марун 5” стана баща за втори път"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%bf%d0%be%d0%b4%d0%bf%d0%b8%d1%81%d0%b2%d0%b0%d0%bd%d0%b5-%d0%bd%d0%b0-%d1%81%d0%bf/", "text": "Британският премиер Терза Мей призова в събота за подписване на споразумение за отбрана между ЕС и Великобритания през 2019 г., след излизането на Лондон от Съюза, съобщи „Гардиън“. Изказването ѝ е направено в рамките на Конференцията по сигурността, провеждана в Мюнхен. Според Мей, Великобритания „ще бъде точно толкова ангажирана със сигурността на Европа в бъдеще, колкото е и в момента“. По думите на премиера, „сътрудничеството, което трябва да изградим, трябва да предлага за Великобритания и ЕС начин да обединят усилията си в най-голяма степен в областите, в които това е от общ интерес“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Тереза Мей призова за подписване на споразумение за отбрана между ЕС и Великобритания"}
{"url": "https://trud.bg/%d0%bc%d0%bb%d0%b0%d0%b4-%d0%bf%d1%81%d0%b8%d1%85%d0%b8%d1%87%d0%bd%d0%be%d0%b1%d0%be%d0%bb%d0%b5%d0%bd-%d0%bc%d1%8a%d0%b6-%d0%b5-%d0%bf%d0%be%d1%87%d0%b8%d0%bd%d0%b0%d0%bb-%d1%81%d0%bb%d0%b5%d0%b4/", "text": "34-годишен психичноболен мъж е починал след побой във Варна, съобщи  . Младият мъж е бил намерен в безпомощно състояние в квартал „Владиславово“ в четвъртък. Той е сирак, останал без дом след неизплатен кредит от майка му. Открит е в близост до предишното си жилище. От полицията и прокуратурата потвърдиха за инцидента. Очакваме повече информация в следващите часове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Млад психичноболен мъж е починал след побой във Варна"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8-%d0%b1%d0%bb%d0%be%d0%ba%d0%b8%d1%80%d0%b0%d1%85%d0%b0-%d0%bf%d1%8a%d1%82%d1%8f-%d0%ba%d1%80%d0%b0%d0%b9-%d0%b2%d0%b8%d0%b4/", "text": "Протести блокираха основни пътни артерии в Северозападна България. Те се провеждат едновременно на няколко места, а исканията остават едни и същи – за качествена инфраструктура. Стотици блокираха главен път Е-79 при Видин, съобщи  . Хората искат магистрала до София и тунел под „Петрохан”. С искане за тунел под прохода протест се провежда и в друга точка на Е-79, на изхода на Монтана в посока Враца. Там блокадата ще остане до ранния следобед. Образували са се километрични опашки. Протестиращи казват, че искат да посрещат и изпращат децата си живи и здрави, и призоваха властимащите да не ги лъжат. Обещават да бъдат там всяка събота, докато властите не поемат ангажимент. Въпреки уверенията на регионалното министерство и пътната агенция, че в средата на годината започва процедура по строителството и изграждането на пътя край Видин, хората настояват за решение на Министерски съвет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Протестиращи блокираха пътя край Видин"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%ba%d0%b0%d1%80%d0%b0-%d1%8f%d0%b3%d1%83%d0%b0%d1%80-%d1%81-200-%d0%ba%d0%bc%d1%87-%d0%bd%d0%b0-%d0%bc%d0%b0%d0%b3%d0%b8%d1%81/", "text": "Пет патрулки гониха българка, шофирала бял „Ягуар“, движещ се с 200 км/ч на магистралата при Верона. След над 80-километрово преследване 36-годишната жена е била задържана. Тя обаче оказала съпротива, като дори ранила един от полицаите, минавайки с автомобила през крака му във финалния етап на гонката. След ареста заявила, че е искала да се забавлява и отказала тест за алкохол и наркотици, съобщи в. „ ”. На българката са повдигнати няколко обвинения, отнета ѝ е книжката и ѝ е наложена глоба от малко над 20 хил. евро. Автомобилът, който е регистриран на името на наш сънародник и е с български номера, е спрян от движение за три месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Българка кара „Ягуар“ с 200 км/ч на магистрала в Италия, 5 патрулки я гониха"}
{"url": "https://trud.bg/%d0%bc%d1%8a%d0%b6-%d0%bf%d1%80%d0%b5%d0%b1%d0%b8%d0%bb-%d0%b4%d0%be-%d1%81%d0%bc%d1%8a%d1%80%d1%82-%d1%81%d0%b2%d0%be%d0%b9-%d0%bf%d1%80%d0%b8%d1%8f%d1%82%d0%b5%d0%bb-%d0%be%d1%82-%d0%b4%d0%b5%d1%82/", "text": "Варненец преби до смърт свой дългогодишен приятел. Кървавата драма се разиграла в навечерието на Трифон Зарезан в бл. 404 на варненския кв. Владиславово. Сутринта на 14 февруари минувач подал сигнал в МВР, че пред вх. 5 лежи мъж в безпомощно състояние. Пристигналите полицаи установили, че пострадалият е 34-годишният Явор, който бил адресно регистриран в блока. По тялото му имало множество тежки травми. Линейка го откарала към болницата, но по пътя мъжът издъхнал от раните си. Убиецът бил задържан след броени часове. Оказало се, че това е 36-годишният Венцислав А. Двамата с жертвата били приятели от детинство. Явор нямал препитание и водел скитнически начин на живот. Преди 2 месеца Венцислав го приютил в апартамента си. В нощта срещу 14 февруари между двамата пламнал скандал и домакинът зверски пребил Явор. Причините за конфликта тепърва ще се изясняват от разследването, по което Венцислав вече е обвиняем. Той е задържан за 72 часа. Предстои окръжната прокуратура да внесе в съда искане да му бъде наложена постоянна мярка “задържане под стража”, уточниха от пресцентъра на Апелативната прокуратура във Варна.", "date": "2018.02.17", "title": " Мъж пребил до смърт свой приятел от детството\t\t\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d1%81%d1%80%d0%b5%d1%89%d1%83-%d0%bb%d1%83%d0%ba%d0%be%d0%b2%d0%bc%d0%b0%d1%80%d1%88-%d0%b2-%d1%81%d0%be%d1%84%d0%b8%d1%8f/", "text": "Протестно шествие срещу ежегодното провеждане на Луковмарш под надслов „Без нацисти по улиците ни!“ се състоя и тази година в столицата, предаде  . Граждани се събраха, за да изразят позицията си против Луковмарш в градинката до сградата на Музея за история на София. „Луковмарш се е превърнал в шествие на неонацистки идеологии, на хора, които се опитват да възвърнат този тип идеология в общественото пространство и то с подкрепата на политици във властта“, заяви Галина Лачева. Тя коментира, че от години на думи провеждането на това шествие е заклеймено от властите, но на практика не се забранява и се провежда невъзпрепятствано. Ние сме тук, за да покажем, че има хора, които са против всякакъв дискриминация, насилие, тоталитарни режими и за свободата на хората, и желанието на хората да живеят в справедлив, и свободен свят“, подчерта Лачева. От своя страна Ирина Борова посочи, че ако властите пожелаят могат изключително много да се заядат с Луковмарш за антидемократична идеология, за екстремизъм. Службите знаят какви хора присъстват на този марш, убедена е тя. „Тук има изключително много неонацистки организации, патриотични. Виждаме, че национализмът е във възход. Той е във всички етажи на властта. Затова липсва и политическата воля да бъде спрян Луковмарш“, категорична е Борова. Шествието против марша ще достигне и сградата на Столична община. „Ще протестираме и пред Столична община, защото общината проявява изключително лицемерие за поредна година. Йорданка Фандъкова участваше на конференция против езика на омразата и екстремизма. В същото време Луковмарш най-вероятно ще се проведе без проблеми, просто с по-голям полицейски ескорт“, коментира Борова. Шествието ще премине и покрай Административния съд и ще приключи пред Столична община. „Пред съда ще кажем, че реално няма значение дали Луковмарш е законен или не, защото той в крайна сметка пропагандира една човеконенавистна идеология, която е антидемократична“, каза още тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Протест срещу Луковмарш в София"}
{"url": "https://trud.bg/%d0%b6%d0%b0%d0%bd-%d0%ba%d0%bb%d0%be%d0%b4-%d1%8e%d0%bd%d0%ba%d0%b5%d1%80-%d1%81%d1%82%d1%80%d0%b0%d0%bd%d0%b8%d1%82%d0%b5-%d0%be%d1%82-%d0%b7%d0%b0%d0%bf%d0%b0%d0%b4%d0%bd%d0%b8%d1%82%d0%b5-%d0%b1/", "text": "Председателят на Европейската комисия Жан-Клод Юнкер изтъкна днес колко важно е да се предложи на страните от Западните Балкани перспектива за членство в ЕС, но подчерта, че те трябва да решат всичките си гранични спорове, преди да се присъединят към съюза, предаде Ройтерс. Има множество спорове за границите на Западните Балкани и те трябва да бъдат решени, преди да предприемем по-нататъшна стъпка, заяви Юнкер на годишната конференция по сигурността в германския град Мюнхен. Председателят на ЕК изрази разочарование от продължаващия граничен спор между Хърватия и Словения, който не е бил решен преди влизането им в ЕС, и каза, че иска да се предотврати подобна опасност при другите потенциални членове на Евросъюза. Юнкер заяви, че споразумението за сигурност между ЕС и Великобритания, ще се запази и след Брекзита. Юнкер говори, след като британският премиер   партньорите от ЕС да не допускат “закостенелите институционални ограничения” да пречат на едно широко партньорство в областта на сигурността. “Смятам, че тъй като не сме във война с Обединеното кралство и не искаме да му отмъщаваме за решението, взето от британците, този съюз в областта на сигурността – мост на сигурността между Великобритания и ЕС – трябва да се запази. Ние продължаваме да се нуждаем от него”, каза председателят на ЕК на конференцията. Той обаче отбеляза, че отношенията в сферата на сигурността не бива да се смесват с други свързани с Брекзита теми. Великобритания и ЕС трябва да вземат решения за търговията и други въпроси, свързани с излизането на Лондон от блока, отделно от дискусиите за споразумението за сигурността, подчерта той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Жан-Клод Юнкер: Страните от Западните Балкани трябва да решат граничните си спорове преди да се присъединят към ЕС"}
{"url": "https://trud.bg/%d0%bf%d0%be%d1%81%d1%82%d0%b8%d1%82%d0%b5-%d0%bf%d1%80%d0%b5%d1%87%d0%b8%d1%81%d1%82%d0%b2%d0%b0%d1%82-%d1%82%d1%8f%d0%bb%d0%be%d1%82%d0%be-%d0%b8-%d1%83%d0%ba%d1%80%d0%b5%d0%bf%d0%b2%d0%b0%d1%82/", "text": "През последните години се увеличава броят на хората, които постят и са запознати с изискванията на религиозния канон. Този избор ни приближава към традиционния през вековете начин на живот, благодарение на който българите са били здрави и дълголетни. Предците ни са се хранили със зеленчуци и плодове, пълнозърнест хляб, мед, варива, ядки и др., децата се кърмели до 2-3 години. Месо и сирене предците ни са слагали на трапезата в 4 кратки периода на годината, винаги предшествани от пости и ориентирани към празничната обредност в многолюдните български фамилии. По време на великденските пости /тази година с начало 19 февруари/, най-продължителни в православния календар, започва голямото разнообразие от зеленолистни зеленчуци. За тях е научно доказано, че са важна и голяма част от менюто на хората, които живеят най-дълго в удивително здраве. Зеленолистните са в най-богатата на хранителни вещества група сред всички на земята и имат голямо количество белтъчини под формата на лесно усвояеми аминокиселини. В определени дни през този пост може да се хапват риба и морски дарове и да се пие вино. Разбира се, не за пиршества, а на определени от канона дати. При постенето се ползва растителна мазнина, но в ограничено количество. Често напомням на пациентите, че в многолюдните български домове имало две дървени лъжици за готвене, които никога не смесвали предназначението си – една за постни ястия, и друга – за блажни. Спазвайки постите, съвременникът ни отваря пред себе си врата към един невероятен свят – на хармония с природата и пълноценен живот без бремето на болестите. Много мои пациенти с течение на времето избират да станат вегетарианци или вегани. Най-висша степен на отказа от унищожаване на живи същества за храна е суровоядството. Към него се преминава постепенно, но то се предпочита от хората, избавили се от нелечими с методите на официалната медицина болести. Ястията, десертите и свежите напитки от сурови продукти са изключително полезни и рецептите за тях непрекъснато се обогатяват. Не е важно коя категория ще изберем – пост или веганство, важен е резултатът от промененото ни мислене и убеждението да не прекрачваме природните закони. За жалост модерният градски човек толкова продължително и упорито се е гаврил с организма си, че той е склонен да се съпротивлява на опитите за по-щадящо отношение. Прекаляването с бяло брашно, бяла захар, месни деликатеси, консервирани храни, чипсове, алкохол, кафе, енергийни напитки ни прави не само много болни и дебели, но и зависими от вредните навици. Като спрем например „наркотика” месо и свръхсладките газирани напитки, голямата възбуда, на която доброволно сме се подлагали, намалява и това предизвиква обърканост и чувство за демобилизация. Важно е да се знае, че отровите, трупани през годините в различните органи, започват да се чистят при постене и това е свързано с известен дискомфорт, предшестващ оздравителни процеси. Възможно е да се появят главоболие, световъртеж, отпадналост, но те отминават за два-три дни. Опитът ми в последните 25 години с над 45 000 пациенти показва, че лечението с плодове, чай и мед, както и постенето, се понасят много леко и ги правят по-жизнени и активни, заредени с положителни мисли и с по-добри способности да запомнят и да подреждат плановете си. Много често пациентите задават въпроса как след дълги пости да се премине към друго хранене без сътресения. Ако човек спазва здравословен режим през цялата година, включването на малко животински продукти след постите няма да го натовари. Той не е бил на продължително гладуване – само с вода или сокове от плодове и зеленчуци, а се е хранил с постни ястия, салати, подправени с лимон и без сол, маслини, зеленчуци, плодове, ядки, семена и др. Месото от отгледано в домашни условия животно не е толкова вредно, както промишлено произведеното, пълно с хормони, антибиотици и още опасни за здравето химикали. Но с месото, яйцата, млякото и млечните продукти не бива да се прекалява. Препоръчителният им прием е един път седмично, на едно хранене – един вид животинска храна, следващата седмица – друг вид и т. н. Неоснователно е безпокойството, че по време на пости има риск от недостиг на белтъчини. Всъщност всички сурови ядки имат напълно достатъчно количество белтъчини – 100 г орехи съдържат 15 г белтъчини, овесените ядки – 17 г, лешниците – 15, кашуто – 18, бадемите – 21 г. От варивата лещата и бобът имат по 26 г белтъчини в 100 г количество, а пълнозърнестият ориз и покълналото жито- по 8 г. За сравнение -100 г свинско месо съдържа 14 г белтъчини, сафридът- 18 г, кравето сирене- 16 г. Постът е цялостно пречистване, защото вредни и отровни могат да са не само храните, но и мислите, и настроенията. Когато сме решили да започнем промяната в себе си, не е необходимо да го тръбим. Вглъбяването пробужда размисъл и самооценка, и когато сме отговорни за своето здраве, даваме по естествен начин пример на обичаните от нас хора, да последват пътя ни.", "date": "2018.02.17", "title": " Постите пречистват тялото и укрепват духа\t\t\t"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%bf%d0%b5%d1%80%d1%83%d1%89%d0%b8%d1%86%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%85%d0%b0-%d0%b7%d0%b0%d1%80%d0%b0/", "text": "Жители на Перущица протестираха заради драстичното увеличение на такса смет с 86 %. Според недоволните поскъпването е необосновано, защото комуналната услуга е много лоша. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Жители на Перущица протестираха заради увеличение на такса смет"}
{"url": "https://trud.bg/%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%be%d0%b1%d1%81%d1%8a%d0%b4%d0%b8-%d1%81%d0%b8%d1%82%d1%83%d0%b0%d1%86%d0%b8%d1%8f%d1%82%d0%b0-%d0%b2-%d0%b4%d0%be%d0%bd%d0%b1%d0%b0%d1%81/", "text": "Украинският президент Петро Порошенко се срещна с американския министър на отбраната Джим Матис в рамките на участието си в Мюнхенската конференция по въпросите на сигурността, съобщи пресслужбата на украинския държавен глава, цитирана от ТАСС. “Страните обсъдиха ситуацията в Донбас, както и необходимостта от разполагане на миротворческа мисия на ООН в района в съответствие с принципите на ООН и за целите на процеса от Минск”, посочи пресслужбата. В разговорите Матис е отбелязал “значителния напредък, постигнат от Украйна в реформите в областта на сигурността и отбраната”. Порошенко изказал признателност за важните решения на Вашингтон по въпроса за увеличаване на потенциала на украинските въоръжени сили и отбранителната способност на страната. В срещата е участвал и специалният пратеник на Държавния департамент на САЩ за Украйна Кърт Волкър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Порошенко обсъди ситуацията в Донбас с Джим Матис"}
{"url": "https://trud.bg/%d1%82%d0%b8%d1%80-%d1%81%d0%b5-%d0%b5-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0%d0%bb-%d0%bd%d0%b0-%d1%85%d0%b5%d0%bc%d1%83%d1%81-%d0%b4%d0%b2%d0%b8%d0%b6%d0%b5%d0%bd%d0%b8%d0%b5/", "text": "Движението по магистрала “Хемус” в района на гара Яна е затруднено и в двете посоки поради ПТП. В района е самокатастрофирал ТИР, който се е преобърнал в средата на платното и е блокирал двете скоростни ленти, съобщиха от МВР. Няма пострадали хора. В момента движението се регулира от пътни полицаи и се осъществява в аварийните ленти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " ТИР се е преобърнал на “Хемус”, движението е затруднено"}
{"url": "https://trud.bg/%d1%83%d0%bd%d0%b8%d0%ba%d0%b0%d0%bb%d0%bd%d0%b8-%d0%bb%d0%b8%d1%82%d0%be%d0%b3%d1%80%d0%b0%d1%84%d0%b8%d0%b8-%d0%b7%d0%b0-%d0%bb%d0%b5%d0%b2%d1%81%d0%ba%d0%b8-%d0%bf%d1%80%d0%b8%d1%82%d0%b5%d0%b6/", "text": "Пет уникални литографии, посветени на Васил Левски, се съхраняват във фондовете на Регионалния исторически музей /РИМ/ във Велико Търново. Те са дарени през 1973-1974 година от Петър Кумпелов от великотърновското село Церова кория. За това информира главният уредник на музея доц. Светла Атанасова. „Веднага след Освобождението ролята и заслугите на Апостола са подобаващо оценени и ликът му присъства в множество илюстровани издания. По онова време има утвърдена практика да се издават литографии за бележити събития и личности. Част от тях са на Пловдивското издателство „Сполука” от началото на ХХ век”, обясни доц. Светла Атанасова. Тя допълва, че петте литографии не са част от експозицията в РИМ, но са показвани в изложби по различни поводи. „Интересни са не само гравюрите, но и текстовете под тях за живота и делото на Васил Левски. Две са с неговия лик от известната му снимка, направена през 1872 година в Букурещ. Те са чернобели и тонирани, а образът на Апостола е представен в елипса. Той е с черно сако, бяла риза и папийонка”, уточнява доц. Атанасова. Тя подчертава, че третата литография е цветна и показва залавянето на великия революционер при Къкринското ханче. Сцената на обесването му илюстрират останалите две литографии. Едната от тях е издадена от Янко Ковачев от София, а автор е Стоян Влайков. „Изображенията представят по-различна гледна точка за Левски, която присъства в изкуството”, коментира още главният уредник в Регионалния исторически музей доц. Светла Атанасова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Уникални литографии за Левски притежава Историческия музей във Велико Търново"}
{"url": "https://trud.bg/%d0%b0%d0%bd%d0%ba%d0%b0%d1%80%d0%b0-%d0%bd%d0%b5-%d0%b2%d0%be%d0%b4%d0%b8%d0%bc-%d0%b2%d0%be%d0%b9%d0%bd%d0%b0-%d1%81%d1%8a%d1%81-%d1%81%d0%b8%d1%80%d0%b8%d1%8f-%d0%b0-%d1%81%d0%b5-%d0%b1%d0%be/", "text": "Турският премиер Бинали Йълдъръм заяви, че страната му не води война със Сирия, а само се бори с тероризма.  „Турция не води война с нито една страна по света. В Сирия не става въпрос за война, а за борба с терористите. Тази борба се води не само от Турция, но и от 62 други страни, които влизат в състава на международната антитерористична коалиция начело със САЩ, сред тях са и Русия, и Иран“, обясни Йълдъръм по време на Мюнхенската конференция за сигурността.  Отговаряйки на друг въпрос, турският премиер подчерта, че „ако някоя страна започне война с Турция, ще получи съответстващ отговор“. Той отново отбеляза, че военната операция в Африн не противоречи на нормите на международното право. Междувременно, на партиен конгрес на управляващата Партия на справедливостта и развитието в Афионкархисар Президентът на Турция Реджеп Таийп Ердоган заяви в събота, че страната му се приближава към победа в провежданата операция в северозападния сирийски район Африн с всеки изминал ден. Ердоган припомни също, че една от основните цели на операцията е да върне в родината им 3 милиона сирийски бежанци, предава Anadolu Agency. Според думите на турския държавен глава, към момента, турската армия е овладяла 300 кв км в сирийския кюрдски район. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Анкара: Не водим война със Сирия, а се борим с тероризма"}
{"url": "https://trud.bg/%d1%8f%d0%bf%d0%be%d0%bd%d0%b8%d1%8f-%d0%be%d0%b4%d0%be%d0%b1%d1%80%d0%b8-%d0%bf%d0%bb%d0%b0%d0%bd%d0%be%d0%b2%d0%b5-%d0%b7%d0%b0-%d0%bf%d0%be%d0%b2%d0%b8%d1%88%d0%b0%d0%b2%d0%b0%d0%bd%d0%b5-%d0%bd/", "text": "В опит да се справи със сериозния недостиг на работна ръка, нарастващите разходи за социално подпомагане и свиващата се маса на данъкоплатците заради застаряване на населението, Япония одобри планове, които дават на хората избор да се пенсионират след 70-годишна възраст, предаде Ройтерс. Правителството обяви, че иска да утвърди предложенията след април 2020 г. и ще се стреми да увеличи поетапно задължителната пенсионна възраст за около 3,4 милиона държавни чиновници от 60 години сега на 65 години. Сега японците могат да решат да се пенсионират в произволен момент, ако са на възраст между 60 и 70 години, а пък ако направят това след 65-годишна възраст, получават по-голяма пенсия. Япония е страната с най-голяма средна продължителност на живота в света, докато раждаемостта там миналата година е била рекордно ниска за последните сто години. По прогнози на властите през следващите четири десетилетия японското население ще намалее от 127 милиона днес на 88 милиона души. Негативните демографски тенденции наред с нежеланието на Токио да смекчи строгите правила за имиграция доведоха до най-големия недостиг на работна ръка от началото на 70-те години на миналия век досега. Според Международния валутен фонд този проблем намалява ефикасността на икономическите политики на премиера Шиндзо Абе, уточнява БТА.", "date": "2018.02.17", "title": " Япония одобри  планове за повишаване на пенсионната възраст над 70 години"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bb%d0%b5%d1%82%d0%b5%d0%bd%d0%b5%d1%82%d0%be-%d0%bc%d0%b8-%d0%bb%d0%b8%d0%bf%d1%81%d0%b2%d0%b0/", "text": "В интервю за агенция МИА, чийто пълен текст ще бъде публикуван утре, българският президент Румен Радев откри за македонската общественост някои по-малко известни факти за себе си, за желанията си, за това какво му липсва, пише агенция МИА, представяйки президента като пилот, гмуркач, рокер, военен. В интервюто той казва, че летенето винаги му липсва. Откакто станал президент, пилотирал само два пъти – веднъж по покана на американските военновъздушни сили с легендарния изтребител Ф-15 и втори път по покана на френския президент Еманюел Макрон, когато пилотирал френски изтребител. “За мен летенето не е само символ на прогреса, нито е изследване на границите на човешките възможности, това е магия и този, който веднъж е завладян от тази магия, завинаги я запазва в сърцето си. Летенето е любов и красота, начин да преоткриваш себе си отново и отново”, казва президентът Радев. Запитан кой от постовете му изглежда по-лесен – да командва военновъздушните сили, или да е президент, Радев отговаря, че и двете са много важни и много отговорни служби. Казва, че е много трудно да се съчетаят семейните и държавните задължения, но е важно да има любов и разбиране – тогава всички проблеми се решават. Румен Радев признава, че знае много за Македония, много е учил за нея, но за съжаление, е за пръв път в страната. “Това е много пропуснато време и трябва да го наваксам. Македония е една прекрасна страна, с невероятни хора”, казва българският президент в интервюто за МИА, изразявайки надежда, че в бъдеще ще я посещава по-често. Президентът завършва с това, че е обещал на македонския си колега Георге Иванов да се видят през лятото на Охридското езеро, което за него е “голяма мечта”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Румен Радев: Летенето ми липсва"}
{"url": "https://trud.bg/%d1%81%d0%b5%d1%80%d0%b3%d0%b5%d0%b9-%d0%bb%d0%b0%d0%b2%d1%80%d0%be%d0%b2-%d1%82%d1%8a%d0%b6%d0%bd%d0%be-%d0%b5-%d0%be%d1%82%d0%bd%d0%be%d1%88%d0%b5%d0%bd%d0%b8%d1%8f%d1%82%d0%b0-%d0%bd%d0%b0-%d1%81/", "text": "Тъжно е, че за една година на президентство на Доналд Тръмп отношенията на САЩ с Русия не се подобриха в сравнение с онова, което бяха по времето на Барак Обама. Това заяви руският министър на външните работи Сергей Лавров в интервю за Евронюз. Отношенията дори се влошиха в известна степен, допълни той, визирайки конфискацията на дипломатическо имущество на Русия в САЩ, което, според него, противоречи на Виенските споразумения и на принципите, на които се основава американската конституция и американското общество. Лавров припомни, че Тръмп е обещал по време на предизборната си кампания да развие нормални отношения с Русия, основаващи се на взаимното уважение и изгода. Говорейки за отношенията със САЩ, Лавров каза, че сътрудничеството между двете страни за Сирия продължава, въпреки, че е много трудно. Той припомни, че зоната за деескалация в южната част на страната е била създадена с участието на Русия, САЩ, Йордания и работи много добре, но предстои да се приложи изтеглянето на всички сили, които не са сирийски, от този район. По повод турската операция в Африн, Лавров припомни, че още от началото на ангажимента си в Сирия, американците са на страната на кюрдите и пренебрегват позицията на Турция, а именно, че тя смята някои групи в Сирия за еманация на Кюрдската работническа партия и поради тази причина ги е сложила в списъка си с терористичните организации. „Турците повториха, че ще попречат с всички средства на кюрдите да поемат контрола на границата между Сирия и Турция. Но през този период американците постоянно въоръжаваха и то доста масивно кюрдските сили и игнорираха турската позиция. Като си играеха с кюрдския въпрос само в една част от региона, САЩ показаха, че това е една много опасна игра. Една игра, която може да доведе до големи вълнения в много страни, в които живеят кюрдите“, каза Лавров. „Трябва да помислим за начина, по който да гарантираме равенство на кюрдите в настоящите граници на страните, в които те се намират, вместо да се опитваме да предизвикваме вълнение в целия район, както бе направено през миналия век от нашите западни колеги“, каза той.  На въпрос дали Русия вижда в Турция и Иран съюзници в изготвянето на обща политика за влияние в Близкия изток, след като трите страни са постигнали споразумение за Сирия, Лавров каза, че трите страни искат да свършат „онова, което бе започнатото в Сирия, по времето, когато администрацията на Обама стана напълно некомпетентна при изпълнение на споразуменията между Москва и Вашингтон за прекратяване на огъня“. „Следователно ние нямахме друг избор, освен да работим с онези, които държат на обещанията си“, каза Лавров. Руският първи дипломат каза още, че присъствието на САЩ на международната сцена се развива все повече във военната област при управлението на Тръмп. Лавров припомни, че „американците са в Сирия, където никой не ги е канил, в Афганистан, където те бяха поканени, но в продължение на 15 – 16 години присъствието им не донесе нищо, производството на дрога се умножи десетократно, а терористичната заплаха продължава да съществува“. Той припомни още, че в Ирак сега американските сили разширяват присъствието си, след като при Обама се бяха изтеглили и че военните учения на САЩ в Югоизточна Азия са се увеличили доста отвъд необходимото, за да се възпре севернокорейската заплаха. А американският противоракетен щит в Полша и Румъния, в Южна Корея и в една интересуваща се от него Япония поражда проблеми не само за Русия, но и за Китай. Руският министър каза, че нуждите от енергийни ресурси в Европа нарастват и че те могат да бъдат удовлетворени, благодарение на проекти на Русия с Европа. Разговорите за необходимост да се избегне зависимостта от руския газ са политическа игра, чиято цел е да се разруши по един изкуствено начин естественото икономическо партньорство на Русия с Европа, смята Лавров. За Балканите министърът напомни, че те са исторически партньори на Москва и Русия е положила много усилия, за да гарантира сигурността и независимостта на много балкански държави по време на Руско-турската война, Първата световна война и Втората световна война. Той припомни, че в последните години Русия има много добри отношения със Сърбия и Словения, че има добър диалог с Македония, че неотдавна паузата в отношенията с Хърватия е била прекъсната. Той каза, че ситуацията в Черна гора поражда безпокойство и има опити да се използва тази стана в антируската борба и добави, че членството в НАТО на Черна гора ѝ е било наложено. „Няма практически страна на Балканите, където американският посланик заедно с европейските посланици, да не е поискал от ръководство да престане да дружи с Русия”, каза Лавров и допълни, че Русия не иска никога от нейните партньори на Балканите или на други места да спрат да развиват отношенията си с дадена страна. „Това е фундаменталното различие между нашата външна политика и външната политика на Запада“.", "date": "2018.02.17", "title": " Сергей Лавров: Тъжно е, отношенията на САЩ с Русия не се подобриха, а дори се влошиха"}
{"url": "https://trud.bg/%d0%b1%d0%b0%d1%89%d0%b0-%d1%80%d0%b0%d0%b7%d1%81%d0%b8%d1%87%d0%b0-%d0%bd%d0%b0-%d0%b4%d0%b2%d0%b5-%d0%b4%d1%8a%d1%89%d0%b5%d1%80%d0%b8%d1%87%d0%ba%d0%b0%d1%82%d0%b0-%d1%81%d0%b8-%d0%b2%d0%b8%d0%b4/", "text": "Баща, който разсича на две своята малка дъщеричка във видео, предизвика бурна дискусия за начина, по който той е успял да направи трика. Американецът Джъстин Флом сподели в страницата The Magic Show във фейсбук клип, на който той разполовява своето дете Хейвън, докато то си лежи спокойно на одеалцето, пише в. “Дейли мейл”. Той използва две книжки с рисунки, за да среже през корема дъщеря си, а след това и да отмести крачетата ѝ далеч от останалата част от тялото ѝ. Клипът е гледан вече над 143 милиона пъти. Той раздели потребителите на социалната мрежа. Най-популярната теория за това, как бащата е успял да направи магическия трик, е, че са били използвани огледала, с които е скрита истинската долна част от тялото на бебето.", "date": "2018.02.17", "title": " Баща разсича на две дъщеричката си (ВИДЕО)\t\t\t"}
{"url": "https://trud.bg/%d1%80%d0%be%d0%b4%d0%b8%d1%82%d0%b5%d0%bb%d0%b8-%d0%be%d1%82-%d1%82%d1%8a%d1%80%d0%bd%d0%be%d0%b2%d0%be-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%85%d0%b0-%d1%81%d1%80%d0%b5/", "text": "Десетки майки  и татковци се събраха в събота по обяд пред паметника „Майка България“ във Велико Търново, за да изразят възмущение и несъгласие срещу насилието в детските градини и училищата. Старата столица е поредният областен град в България, където Националният инициативен комитет за качествена и иновативна образователна система организира протест. Родителите продължават да искат за въвеждане на видеонаблюдение в детските и учебни заведения. Васил Николов, председател на инициативния комитет изрази несъгласието си с  решението на МОН да не се монтират камери и направи коментар, че вероятно педагозите искат да скрият нещо. Недоволните родители настояват депутатите да вземат отношение по внесените през септември миналата година 14 предложения в парламента за превенция на насилието в образователната система. Сред предложенията са директорите на детски градини, ясли и училища да се явяват на конкурс на всеки четири години, да се повишави заплащането на учителите, да бъде намален броят на децата в групите в детските градини, ранно пенсиониране за учителите и др. снимка-Веселина Ангелова", "date": "2018.02.17", "title": " Родители от Търново протестираха срещу насилието в детските градини и училищата"}
{"url": "https://trud.bg/%d0%ba%d0%b0%d0%ba%d1%8a%d0%b2-%d1%81%d1%82%d0%b0%d1%80%d1%82-%d0%bd%d0%b0-%d0%bf%d1%8a%d1%80%d0%b2%d0%b0-%d0%bb%d0%b8%d0%b3%d0%b0-%d0%b5%d1%82%d1%8a%d1%80-%d0%bf%d1%80%d0%be%d0%bf%d0%b8%d0%bb/", "text": "Пролетният дял на Първа професионална лига започна ударно – равенство 3:3 между “Етър” и “Септември”. Домакините от Велико Търново поведоха с 3:0 до почивката, но и това не се оказа достатъчно за крайния успех. Даниел Младенов вкара първия гол в шампионата за 2018 година, а неговите съотборници Иван Петков и Велко Батрович се разписаха до края на първата част. След почивката обаче гостите поеха инициативата и на свой ред реализираха три гола, за да измъкнат сладка точка на стадион “Ивайло”. Мартин Тошев намали от дузпа, а Крис Гади вкара за 2:3. Крайният резултат бе оформен от Тошев след продължително разбъркване пред вратата на “виолетовите”. Двубоят бе дебютен за новия мениджър на “Етър”, легендата Красимир Балъков. “Психологията изигра много голяма роля в случая – обясни героят от САЩ 94. – Хубаво първо полувреме изиграхме, но това, което направихме след това не трябва да се повтаря. Това е законът на футбола. Нямаше подценяване, но ни падна тонусът и ритъма. Съжалявам за хората, които дойдоха да ни подкрепят. Те са зажаднели за добър футбол. Дадохме им го през първата част, но след почивката те се изнервиха и си го изкараха на футболистите.” В класирането “Етър” е на 11-то място с 19 точки, а “Септември” е на 9-та позиция с 24.", "date": "2018.02.17", "title": " Какъв старт на Първа лига! “Етър” пропиля аванс от 3:0 срещу “Септември”"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%be%d0%b1%d0%b2%d0%b8%d0%bd%d0%b8-%d1%82%d1%83%d1%80%d1%86%d0%b8%d1%8f-%d1%87%d0%b5-%d0%bd%d0%b0%d1%80%d1%83%d1%88%d0%b0%d0%b2%d0%b0-%d0%bc%d0%b5%d0%b6%d0%b4/", "text": "Говорителят на гръцкото външно министерство Александрос Гениматас реагира на коментари на говорителя на турското външно министерство, като обвини Анкара, че нарушава международното право и призова турските представители да се придържат към европейските политически норми, съобщава в. “Катимерини”. По-рано днес говорителят на турското външно министерство Хами Аксой заяви, че гръцкият външен министър Никос Кодзиас “е приел подход, който не е мирен, преминава границата и е далече от отговорността, изисквана от тази позиция”. Кодзиас предупреди по-рано тази седмица, че Гърция няма да се държи толкова миролюбиво към Турция при следващ инцидент в Егейско море. Предупреждението идва, след като на 12 февруари турски патрулен кораб удари плавателен съд на гръцката пристанищна полиция в района на необитаемите скални острови Имия/Кардак, за които Гърция и Турция спорят от години. Запитан как би коментирал изявлението на Аксой, говорителят на гръцкото външно министерство Гениматас заяви, че “Турция системно нарушава международното прави и постоянно преминава червени линии”. “Гърция е страна с трезво, отговорно и миролюбиво поведение. Тя настоява за диалог и мирно решаване на разногласията, в съответствие със съвременната европейска политическа култура. Турция трябва да усвои тази култура също”, посочи Гениматас, цитиран от БТА.", "date": "2018.02.17", "title": " Гърция обвини Турция, че нарушава международното право"}
{"url": "https://trud.bg/%d1%81%d0%b5%d0%b1%d0%b0%d1%81%d1%82%d0%b8%d0%b0%d0%bd-%d0%ba%d1%83%d1%80%d1%86-%d0%ba%d0%b8%d1%82%d0%b0%d0%b9-%d0%b7%d0%b0%d0%b5%d0%bc%d0%b0-%d0%bc%d1%8f%d1%81%d1%82%d0%be%d1%82%d0%be-%d0%bd%d0%b0/", "text": "Китай заема политическия вакум, който се образува след напускането на международната сцена от САЩ. Това заяви австрийският канцлер Себастиан Курц на Мюнхенската конференция по сигурността, съобщава ТАСС. „Центърът на властта се измества, САЩ както и преди са силна държава, но те се отдалечават от международната политика. Китай запълва този политически вакум“, отбелязва австрийският канцлер. Този процес е свидетелство за началото на промени в геополитическата ситуация в света. „Големите държави вече не поглъщат малките. Сега бързите държави поглъщат бавните“, добави Курц. Той засегна и болната за ЕС тема с мигрантите. Европа сама трябва да решава кой да влезе на нейна територия, мигрантският поток подкопава мира и благоденствието на континента, категоричен е Курц. „Арабската пролет“ се превърна в зима, в Африка съществува натиск във връзка с миграционните потоци. Тук се крие огромен конфликтен потенциал“, подчерта австрийският канцлер. „За да осигурим мира и благоденствието в ЕС, трябва да охраняваме нашите външни граници. Нашият начин на живот ще бъде заплашен, ако не правим това. Ние сами трябва да решаваме, кой трябва да влиза в ЕС“, добави Курц, цитиран от БГНЕС.", "date": "2018.02.17", "title": " Себастиан Курц: Китай заема мястото на САЩ"}
{"url": "https://trud.bg/%d0%b4%d0%be%d0%ba%d0%b0%d0%b7%d0%b0%d1%82%d0%b5%d0%bb%d1%81%d1%82%d0%b2%d0%b0%d1%82%d0%b0-%d0%b7%d0%b0-%d1%80%d1%83%d1%81%d0%ba%d0%b0-%d0%bd%d0%b0%d0%bc%d0%b5%d1%81%d0%b0-%d0%b2-%d0%b8%d0%b7%d0%b1/", "text": "Съветникът на президента Доналд Тръмп по националната сигурност заяви днес пред международна аудитория, че доказателствата за руска намеса в изборите в САЩ през 2016 г. не подлежат на съмнение, предаде Асошиейтед прес. Хърбърт Реймънд Макмастър направи това в отговор на въпрос на руски делегат на Мюнхенската конференция по сигурността, малко след като външният министър на Русия напусна същата трибуна. По повод огласените вчера обвинения срещу 13 физически и 3 юридически лица от Русия, Макмастър каза, че щом като ФБР е предявило обвинения, “вече има неоспорими доказателствата” за руска кибернамеса. Съветникът на Тръмп се изказа иронично за евентуално бъдещо сътрудничество с Русия за кибернетична сигурност, като отбеляза, че САЩ биха започнали диалог, когато Русия стане откровена по въпроса съкращаването на своите сложи форми на шпионаж”. Малко преди това Лавров окачестви обвиненията срещу руските граждани и фирми като празни приказки, припомни АП. Иран изгражда и въоръжава все по-мощна мрежа от свои съюзници в страни като Сирия, Йемен и Ирак, която може да се обърне срещу правителствата на тези страни, каза още на конференцията Макмастър. “Вече е време да се действа срещу Иран”, допълни той, цитиран от Ройтерс.", "date": "2018.02.17", "title": " Доказателствата за руска намеса в изборите в САЩ били безспорни"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%bf%d1%80%d0%b5%d0%b4%d0%bf%d1%80%d0%b8%d0%b5%d0%bc%d0%b0%d1%87%d0%b8/", "text": "Бизнесът в България и Република Македония трябва да има ясно определени обща визия и стратегия, за да растат стокообменът и благосъстоянието на гражданите от двете страни на границата. Това заяви държавният глава Румен Радев на среща с представители на стопански камари от Република България и Република Македония в Скопие, съобщи прессекретариатът на държавния глава. Държавният глава е на двудневно официално посещение в Република Македония по покана на своя колега Георге Иванов. В рамките на визитата на Румен Радев беше подписан Меморандум за сътрудничество между Македоно-българската стопанска камара и Българо-македонската търговска палата. Представителите на бизнес организациите, придружаващи държавния глава, договориха с македонските си колеги подписването на Меморандум за разбирателство между Агенцията за насърчаване на малките и средни предприятия и Инвест Македония. “Много се радвам, че имаме вече политическо доверие на най-високо ниво. Това е предпоставка за бъдещите успехи на нашите предприемачи”, каза президентът по време на форума. Като неизменни предпоставки за икономически растеж и ръст на чуждестранните инвестиции на България и Република Македония президентът Радев определи сигурността във вътрешен и външен план, добросъседските отношения в региона и волята за инвестиране на усилия във високи технологии и иновации. “Много е важно да развиваме сътрудничеството си в дългосрочни и перспективни производства. Отвореността към чуждестранни инвестиции и навлизането на повече нови предприятия на пазара спомагат и за създаването на по-добър модел на функциониране на цялото общество”, заяви държавният глава и добави, че процъфтяващият честен бизнес налага нови стандарти за по-строга борба с корупцията. На срещата с бизнеса Румен Радев изрази и готовността на България да обмени своя опит в усвояването на европейски фондове със Скопие и увери, че страната ни ще подкрепя проектите за инфраструктурна, дигитална и транспортна свързаност, която да улесни икономическата дейност от двете страни на границата.", "date": "2018.02.17", "title": " Румен Радев и български предприемачи се срещнаха с шефове на македонския бизнес"}
{"url": "https://trud.bg/%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b0-%d0%b0%d0%ba%d1%86%d0%b8%d1%8f-%d0%ba%d1%80%d0%b0%d0%b9-%d0%bf%d0%bb%d0%be%d0%b2%d0%b4%d0%b8%d0%b2-%d0%b7%d0%b0%d0%b4%d1%8a%d1%80%d0%b6/", "text": "Над 100 полицаи са окупирали бензиностанция край Пловдив. Причината е спецакция, която се провежда там, съобщава trafficnews. Униформените проверяват “Ауди”, паркирано на бензиностанция на магистрала “Тракия” в посока Стара Загора. Задържани са четирима бежанци, като акцията е започнала още вчера. Край село Труд вчера са задържани петима сирийци, които са се движили с такси. Арестуван е и таксиметровият шофьор, който ги е превозвал. Той е разказал пред униформените, че е взел групата от Харманли от човек на име Самир. Той му е казал, че те живеят в бежанския лагер и трябва да отидат да се видят с техни роднини.", "date": "2018.02.17", "title": " Полицейска акция край Пловдив – задържани са мигранти"}
{"url": "https://trud.bg/%d1%87%d0%b5%d1%80%d0%b2%d0%b5%d0%bd-%d1%82%d0%b0%d0%b9%d1%84%d1%83%d0%bd-%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0/", "text": "Стара Загора падна жертва на истински „червен“ тайфун. Първо над 3000 фенове атакуваха града под Аязмото за първия пролетен мач срещу „Верея“, а на терена ЦСКА окупира върха с 5:0. Поне за денонощие „Лудогорец“ е втори в очакване на двубой със „Славия“. Фернандо Каранга е голов терминатор! Още в 3-ата минута бразилецът показа на къде ще духа вятърът. След това майсторски заби и третото попадение, което бе под №50 за ЦСКА през сезона и 19-о на неговата сметка. Каранга обаче не е само реализатор. Нападателят асистира за втория гол на Рафаел Енрике. А в последните 12 минути новите попълнения в атаката Роланд Алберг и Хеан Бланко дебютираха с по един гол.  ЦСКА не е допуснал попадение вече 513 минути в Първа професионална лига! За последно Тодор Неделев от „Ботев“ вкара от дузпа на „червените“. А след този гол ЦСКА вече вкара 17 пъти! „В интерес на истината не убедихме много като игра – каза треньорът Стамен Белчев. – Има още какво да се желае. Но като за първи официален мач на годината е добре. Победата е абсолютно заслужена. Мачът тръгна добре и след втория гол беше въпрос на време да влезе третият. При нас големият проблем е постоянството. Нямаме право да се съобразяваме с противника. Има много време до края на сезона.“  „Верея“ победи на своя стадион „Лудогорец“ и „Левски“ през есента, но срещу гранда от „Армията“ приличаше повече на боксова круша в дебюта на новия си треньор Благомир Митрев. Засега „Верея“ ще запази мястото си в шестицата, но при подобни продукции ситуацията може да се промени.", "date": "2018.02.17", "title": " „Червен“ тайфун в Стара Загора"}
{"url": "https://trud.bg/%d0%be%d0%b1%d0%bb%d0%b0%d1%87%d0%bd%d0%be-%d1%81-%d0%bf%d1%80%d0%b5%d0%b2%d0%b0%d0%bb%d1%8f%d0%b2%d0%b0%d0%bd%d0%b8%d1%8f/", "text": "В неделя отново ще се заоблачи. Следобед над Северна България, а в нощта срещу понеделник и над Южна ще превалява дъжд, в планинските райони сняг. В понеделник времето ще бъде предимно облачно. Ще има и слаби превалявания, в низините и равнините от дъжд, в планинските райони от сняг. По високите западни полета и на места в Северна България дъждът ще преминава в сняг, но без образуване на съществена снежна покривка. Във вторник ще остане мрачно, но валежи ще има на по-малко места. В сряда облачността ще се задържи значителна и отново ще превали. Слабо ще се затопли. В четвъртък и петък с прекъсвания ще продължи да превалява.", "date": "2018.02.17", "title": " Облачно с превалявания"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d0%bc%d0%b0%d0%ba%d0%b5%d0%b4%d0%be%d0%bd/", "text": "Отношенията между България и Македония имат дълбоки исторически и духовни връзки, а двустранното партньорство е от стратегически характер и това се признава от всички български политически партии. Това заяви президентът Румен Радев на среща с председателя на Събранието на Република Македония Талат Джафери, съобщиха от прессекретариата на държавния глава. Държавният глава подчерта, че във всяка демократична държава има управляващи и опозиция, но когато е настъпил моментът за ратификация на Двустранния договор за приятелство, добросъседство и сътрудничество в българския парламент, той беше гласуван единодушно. Обща беше позицията, че с ратификацията на двустранния договор за приятелство и добросъседство се откриват нови възможности за развитие на сътрудничеството между България и Република Македония във всички сфери – политически диалог, икономика, туризъм, култура и образование, в сферата на сигурността и други, и всички институции на двете държави трябва да участват активно в този процес. Народните представители от групите за приятелство в българския и македонския парламент отбелязаха позитивната тенденция в развитието на двустранните отношения през последната година. Обсъдена беше възможността повече македонски военнослужещи да се обучават в българските военни училища, като президентът Радев изрази готовността на България да предостави пълен каталог за специалностите във военните ни университети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Президентът Радев: България и Македония имат стратегическо партньорство"}
{"url": "https://trud.bg/13-%d0%b6%d0%b5%d1%80%d1%82%d0%b2%d0%b8-%d1%81%d0%bb%d0%b5%d0%b4-%d0%bf%d0%b0%d0%b4%d0%b0%d0%bd%d0%b5-%d0%bd%d0%b0-%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80-%d0%b2-%d0%bc%d0%b5/", "text": "Тринадесет души, включително три деца, са загинали при падане на хеликоптер на министерството на вътрешните работи на Мексико, който е летял към епицентъра на скорошното голямо земетресение в страната, предава AFP, като се позовава на информация от местните власти. На борда на хеликоптера са били и вътрешният министър Алфонсо Наварете и губернаторът на щат Оаксака Алехандро Мурат, които са се отървали с леки наранявания. Ранени са други 15 души. Машината е паднала върху два микробуса в опит да се приземи на поле край населено място. Земетресението с магнитуд 7,2 нанесе щети на поне 50 сгради в щата Оахака и остави без електрозахранаване столицата Мексико и населените места южно от нея. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " 13 жертви след падане на хеликоптер в Мексико, министър оцеля\t\t\t"}
{"url": "https://trud.bg/%d0%b8%d0%b7%d1%80%d0%b0%d0%b5%d0%bb%d1%81%d0%ba%d0%b8-%d0%bf%d0%be%d0%bb%d0%b8%d1%82%d0%b8%d1%86%d0%b8-%d0%be%d0%b1%d0%b2%d0%b8%d0%bd%d0%b8%d1%85%d0%b0-%d0%b2-%d0%b0%d0%bd%d1%82%d0%b8%d1%81%d0%b5/", "text": "Израелски политици обвиниха в антисемитизъм премиера на Полша, Матеуш Моравецки, заради негово изказване, че е имало полски виновници за Холокоста, но и “еврейски виновници”. Яир Лапид, лидер на центристката партия “Йеш атид” (Има бъдеще), заяви, че посланикът на Тел Авив във Варшава трябва да бъде отзован незабавно заради думите на Моравецки на Мюнхенската конференция по сигурността, предаде Асошиейтед прес. По думите на Лапид “това е антисемитизъм от най-стария му вид”. “Извършителите не са жертвите. Еврейската държава няма да позволи избитите да бъдат обвинявани за своята смърт”, заяви той. Председателят на Партията на труда Ави Габай каза, че Моравецки говори като всеки, който отрича Холокоста. Това са поредните последици от новия полски закон за Холокоста, който криминализира публични изявления, които приписват на Полша нацистките престъпления на нейна територия, докато тя е под германска окупация през Втората световна война. Законът предизвика възмущение в Израел и други държави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Израелски политици обвиниха в антисемитизъм премиера на Полша"}
{"url": "https://trud.bg/%d0%b0%d0%bf%d0%b8-%d0%be%d0%b1%d0%b5%d1%89%d0%b0-%d0%b1%d1%8a%d1%80%d0%b7%d0%be-%d0%b4%d0%b0-%d0%bf%d0%be%d1%81%d1%82%d1%80%d0%be%d0%b8-%d0%bf%d1%8a%d1%82%d1%8f-%d0%b2%d0%b8%d0%b4%d0%b8%d0%bd/", "text": "До края на 2020 г. ще бъде изградена съществена част от магистралния път между Видин и Ботевград. Строителството ще започне от най-сложните участъци Мездра – Ботевград и Видин – Ружинци, съобщиха от Агенция “Пътна инфраструктура”. През март АПИ ще стартира обществената поръчка за избор на изпълнител на участъка Мездра – Ботевград от път I-1 (E-79), с дължина 33 км. През втората половина на годината ще бъдат обявени процедурите за строителство и надзор на още 52 км – от Видин до Ружинци. Общо през 2018 г. ще стартират тръжните процедури за строителството на 85 км от трасето. Проектите ще се изпълняват със средства от републиканския бюджет.", "date": "2018.02.17", "title": " АПИ обеща бързо да построи пътя Видин – Ботевград\t\t\t"}
{"url": "https://trud.bg/%d0%b0%d0%ba%d1%86%d0%b8%d1%8f-%d0%bb%d1%83%d0%ba%d1%81-%d0%bc%d0%b2%d1%80-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d1%87%d0%b0%d1%81%d1%82%d0%bd%d0%b8%d1%82%d0%b5/", "text": "Акция „Лукс” се проведе миналата нощ в София. МВР взе на фокус частните кортежи и скъпите коли. В спецоперацията участваха екипи на криминалната, охранителната и пътната полиция, предаде  . Проверките започнаха с огледи на колите и документите. Причината – често шофьорът и пътниците носят оръжие или дрога. Искат се справки за криминални регистрации – не само на шофьора, но и на пътниците. Глоби има на практика за всичко – от счупен фар до повредени документи. Проверките често изнервят шофьорите. Габриела Василева обаче няма против: „Според мен трябва всякакви шофьори да се проверяват, не само луксозни коли”. Според бившата Мис България фокусът на акцията трябва да е върху човека зад волана. „Целта на тези проверки е да се дисциплинират водачите. Да не се създава едно впечатление, че всеки може да прави каквото си иска и да се държи както си иска”, посочи директорът на СДВР Ивайло Иванов. От началото на 2017 г столичната полиция е проверила над 39 000 коли и 64 000 души. При подобни операции са хванати над 2000 бежанци и 1200 души, обявени за издирване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Акция „Лукс”: МВР проверява частните кортежи и скъпите коли"}
{"url": "https://trud.bg/%d0%bc%d0%b5%d0%b6%d0%b4%d1%83-57-%d0%b8-109-%d0%bc%d0%bb%d1%80%d0%b4-%d0%b4%d0%be%d0%bb%d0%b0%d1%80%d0%b0-%d1%81%d0%b0-%d1%81%d1%82%d1%80%d1%83%d0%b2%d0%b0%d0%bb%d0%b8-%d0%bd%d0%b0-%d1%81%d0%b0/", "text": "Кибератаките, извършени през 2016 година са стрували на икономиката в САЩ между 57 и 109 млрд. долара. Това съобщи Съветът на икономическите съветници към Белия дом, който публикува в петък последния си доклад. „По наши оценки злонамерената активност в киберпространството през 2016 година е ощетила икономиката ни със сума, възлизаща на 57-109 млрд. долара“, гласи заключението на Съвета, който също така алармира, че в бъдеще нападенията на хакерите срещу важни инфраструктурни сектори в САЩ могат да нанесат и много по-големи финансови щети на страната. В отчета се отбелязва особена загриженост по отношение на атаките срещу т.нар. “критична инфраструктура” като магистрали, електропреносни мрежи, комуникационни системи, язовири и съоръжения за производство на храни, които биха могли да доведат до значителни последици, простиращи се много извън целевите жертви. “Ако дадена фирма притежава критичен инфраструктурен актив, една подобна атака срещу тази фирма може да доведе до сериозни смущения в цялата икономика”, предупреждават експертите. Те добавят, че особени притеснения пробуждат евентуалните нападения срещу финансовия и енергийния сектор. “Тези сектори са взаимосвързани вътрешно и са зависими, както от другите сектори, така и от интернет. Затова те са изложени на най-големия риск за опустошителна кибератака, която ще се разпростре през цялата икономика”, коментират още специалистите. В доклада, позоваващ се на заключенията на американското разузнаване се твърди още, че Русия, Китай, Иран и Северна Корея са страните, които най-активно са се опитвали да хакват правителствените агенции и частните компании в САЩ. Подчертава се и че зад кибератаките най-често стоят “корпоративни конкуренти, активисти, отстояващи своите политически позиции, както и престъпни банди.” / / АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Между 57 и 109 млрд. долара са стрували на САЩ кибератаките през 2016 г."}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%bf%d1%80%d0%be%d1%86%d0%b5%d0%b4%d1%83%d1%80%d0%b0%d1%82%d0%b0-%d0%b7%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb%d1%81%d1%82/", "text": "Процедурата за строителството на нов лифт в Пирин не е напреднала, защото все още трябва да се издадат поредица от нормативни документи и чак тогава може да се престъпи към процедурите по оформянето на цялата документация, заяви министърът на околната среда и водите Нено Димов пред Дарик радио. До този момент е заявено устно и през медиите желание на инвеститора само за строителството на втори лифт, подчерта Ненов. Ако е дадено инвестиционно предложение за строителството на втори лифт и за да се мине през всички законови процедури, ще бъдат необходими около три месеца, за да се оформят документите, посочи министърът. Ако това решение се обжалва и се мине през съда, то това ще отнеме поне 2 години. На въпроса ще го накарат ли протестите да промени позицията си относно нови лифтове и ски-писти, той министър Димов: “Когато г-н Каракачанов ме покани на разговор след като имаше яснота по управленската програма, която е съчетана между Обединените патриоти и ГЕРБ, бях поканен, за да работя по определена програма, да я приема. И аз работя точно по нея. Когато си се явил на избори и са ти гласували доверие да проведеш определена политика, провеждаш именно нея. Когато си се явил на избори и си предложил на избирателите си план, който дори не са ти дали правото да го защитиш в парламента, очевидно българските граждани не искат тази програма. Тя може да е много вярна и съм убеден, че лидерите на тези партии са се явили на последните избори с доброто желание да покажат нещо, което от тяхна гледна точка е било правилно и добро. Говоря за Зелените, за “Да, България!”, за ДСБ – политическите сили, които протестират. Само че то не е прието от голямата част от българските граждани. Те не успяха да прескочат дори 4-процентната бариера. Демократично това означава, че би трябвало да приемат, че това не е посоката, в която голямото мнозинство от граждани иска да се движат. Важна е местната общност какво мисли и да бъдеш смирен пред това решение”.", "date": "2018.02.17", "title": " Нено Димов: Процедурата за строителство на нов лифт в Пирин не е напреднала"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d0%b2-%d0%bc%d0%b0%d0%bb%d0%b0%d1%88%d0%b5%d0%b2%d1%86%d0%b8-%d1%81%d1%80%d0%b5%d1%89%d1%83-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be/", "text": "Жителите на столичния кв. „Малашевци” излязоха на протест. Те искат да бъде спряно движението на тежкотоварни автомобили и големи строителни машини през района, информира  . Улица „Рояк” е широка 10 метра и по двете й платна се движат не само коли, а също тирове и автобуси. Резултатът са напуканите стени на къщите на хората и не само. Те се оплакват, че не могат да спят заради големия шум, както и, че не могат да пуснат децата си навън. Тировете минават по този път, защото той е единственият, който води към Северната тангента и обратно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " Протест в “Малашевци” срещу движението на тирове"}
{"url": "https://trud.bg/%d0%bd%d0%b0%d1%81%d0%b0-%d0%b7%d0%b0%d1%81%d0%b5%d1%87%d0%b5-%d0%b7%d0%bb%d0%be%d0%b2%d0%b5%d1%89%d0%b0-%d0%b1%d1%83%d1%80%d1%8f-%d0%bd%d0%b0-%d0%bd%d0%b5%d0%bf%d1%82%d1%83%d0%bd/", "text": "Специалисти на НАСА забелязаха на планетата Нептун зловеща буря, която се свива, съобщи „Интернешънъл бизнес таймс“. Страховитите бури на Нептун бяха загадка за специалистите, откакто ги засне космическият апарат “Вояджър 2” в края на 80-те години на миналия век. Те се появяват и изчезват и досега бяха наблюдавани само няколко пъти с “Хъбъл”. “Нямаме данни как се образуват вихрите, или колко бързо се въртят – каза Агустин Санчес-Левага от екипа. – Най-вероятно те се зараждат от нестабилност във ветровете”. Бурите на Нептун се задържат няколко години и изчезват. За разлика от тях Голямото червено петно на Юпитер е на повече от 200 години. Бурята на Нептун се е появила през 2015 г. За три години тя се свива много странно. Първоначално е била достатъчно голяма, за да покрие целия Атлантически океан, от Бостън до Португалия, или към 5000 км. Сега тя е вече 3700 км. Очакванията на специалистите съвсем не бяха такива. Според предишни симулации бурите на Нептун се движат към екватора и изчезват с бурни облаци. Новите данни показват движение към южния полюс и бавна смърт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.17", "title": " НАСА засече зловеща буря на Нептун"}
