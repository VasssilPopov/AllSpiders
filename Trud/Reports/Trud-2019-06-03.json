{"url": "https://trud.bg/%d1%80%d0%b5%d0%ba%d0%b0-%d0%bc%d0%be%d1%80%d0%b0%d0%b2%d0%b8%d1%88%d0%ba%d0%b0-%d0%b5-%d0%b8%d0%b7%d0%bb%d1%8f%d0%b7%d0%bb%d0%b0-%d0%b8%d0%b7%d0%b2%d1%8a%d0%bd-%d0%ba%d0%be%d1%80%d0%b8%d1%82%d0%be/", "text": "Поради обилните валежи към 19.00 ч. река Моравишка между Мездра и Враца е излязла извън коритото, като е направила разлив върху пътното платно на Е-79 в посока Мездра – Враца. Това съобщиха от Областна администрация – Враца. Временно е ограничено движението на моторни превозни средства, като автомобилите се пренасочват по стария път Моравица – Руска Бяла. Екип от Община Мездра е на мястото и е констатирал, че нивото на водата е спаднало с 3 см, а върху платното се стичат ниски водни и кални маси, които предстои да се почистят. По данни на дежурните в Областния съвет по сигурност за час е било прекъснато електроснабдяването в с. Бели Извор и кв. Кулата и вече е възстановено. Към момента няма данни за опасност за населението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Река Моравишка е излязла извън коритото край Враца"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%b8%d0%bd%d1%81%d0%bf%d0%b5%d0%ba%d1%82%d0%b8%d1%80%d0%b0-%d0%bf/", "text": "Министърът на вътрешните работи Младен Маринов инспектира квартал „Асенов“ във Велико Търново, който бе застрашен от заливане в нощта срещу понеделник от придошлите води на р.Янтра. „Дойдохме, за да видим къде има проблемни зони и да се разположат необходимите съоръжения ако река Янтра започне да излиза от коритото си“, обясни министър Маринов. Община Велико Търново е разработила проект за почистване на 8 км. от урбанизираната зона, но от Междуведомствената комисия има осигурени средства само за 3 километра. На въпрос може ли като председател на Комисията по бедствия и аварии да поеме ангажимент за осигуряване на отпускане на пари и за останалите 5 километра, министър Младенов заяви: „Заявки има от цялата страна, а парите не са толкова много. Исканията са за около 300 млн.лева, а имаме около 70 млн.лева. Заради това трябва средствата да се разпределят приоритетно. Винаги оставяме един резерв и правим анализ на всички необходимости като се надявам, тогава да отпуснем средства и за Велико Търново“, коментира Младен Маринов. Той обясни, че след проливните дъждове през последното денонощие най-критично е било положението в Пловдив, но ситуацията вече е овладяна.  „Проблемите възникват не само заради природни катаклизми, но на някои места и в следствие на човешка немарливост-непочистени шахти, речни корита. Затова превенцията е от изключително значение и именно заради това правим огледи, за да установим къде има проблемни зони. Там, където има качествено свършена работа, проблемите са много по-малко“, каза още министър Маринов. Според кмета на Велико Търново Даниел Панов ако има повече средства за превенция, много по-малко пари ще се харчат за предотвратяване щетите от бедствия и аварии. „Денонощното наблюдение на критичните участъци се извършва предимно от кметове на населени места и от доброволци и при нужда се изграждат временни диги. Нивата на язовирите пък се контролират от съответния стопанин. В момента три язовира в страната преливат през преливниците и няма място за притеснение“, увери директорът на Главна дирекция „Пожарна безопасност и защита на населението“ към МВР главен комисар Николай Николов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Министър Младен Маринов инспектира проблемните зони около р.Янтра във Велико Търново"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%be%d1%81%d1%82%d0%b0%d0%b2%d0%b0-%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b0%d1%80-%d0%bb%d0%b8%d0%bb/", "text": "Водачът на листата на ГЕРБ за евроизборите Мария Габриел ще остане еврокомисар и няма да отиде като депутат в Европейския парламент. Това обяви самата тя по БТВ. Това означава, че поставената под номер 7 в листата Лиляна Павлова ще стане евродепутат. „Говорих с премиера Борисов. Освобождавам депутатското си място в Европейския парламент и оставам еврокомисар“, заяви Габриел. По думите й това е силен лост за въздействие. По повод оставката на Цветан Цветанов Габриел коментира: „ГЕРБ е жив организъм и продължава напред. Тези избори ясно показаха, че има един път – на обединението и сътрудничеството“. Според нея премиерът Бойко Борисов реагира принципно и праволинейно.", "date": "2019.06.03", "title": " Мария Габриел остава еврокомисар, Лиляна Павлова отива в ЕП"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b0%d0%ba%d0%be-%d0%bd%d0%b5-%d0%b2-%d0%bf%d1%8a%d1%80%d0%b2%d0%b0%d1%82%d0%b0-%d1%89%d1%8f%d1%85-%d0%b4%d0%b0/", "text": "Мария Габриел трябваше да вземе това решение – избраните за евродепутати еврокомисари трябва да направят своя избор, защото не могат да заемат и двете позиции. Аз разбрах, че ставам евродепутат днес, когато беше взето това решение. Дали ще влезеш в първата или в десетата минута от мача, важното е да си загрял добре, заяви Лиляна Павлова пред  , след като стана ясно, че  . „Ситуацията е такава, че няма ясен консенсус кога и кои ще бъдат тримата нови лидери на трите ключови позиции в ЕС.“ По думите на Павлова това означава, че Мария Габриел може да бъде еврокомисар повече от няколко месеца, колкото остават на сегашната Европейска комисия. България трябва да бъде представена със своите достойни кандидати във всички европейски институции, допълни Павлова. По въпроса за обединението със СДС за евроизборите, Павлова заяви: „Вярвам, че това е една правилно протегната ръка към това да имаме обединение в дясното, защото България има нужда не да търсим какво ни дели, а какво ни обединява.“ Тази коалиция доказа, че работи – така Павлова отговори на въпроса дали обединението на ГЕРБ с десницата ще продължи и на предстоящите местни избори през октомври. Лиляна Павлова коментира и оставката на втория човек в ГЕРБ – зам.-председателят Цветан Цветанов. „Витаеше във въздуха, че има някакво напрежение, че има някакво недоверие между г-н Борисов и г-н Цветанов. Но това е въпрос на отношения, които двамата са градили с години.“ ГЕРБ е преди всичко на хората, които са част от тази партия, допълни Павлова. „Да, г-н Цветанов беше мотор, един организационен двигател, но той е част от една огромна пирамида, хора със сърце и душа, които са двигатели на тази партия.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Лиляна Павлова: Ако не в първата, щях да вляза в десетата минута на мача\t"}
{"url": "https://trud.bg/%d1%81%d1%8a%d0%b1%d1%80%d0%b0%d1%85%d0%b0-%d1%81%d0%b5-%d0%bc%d0%b5%d1%81%d1%82%d0%bd%d0%b8%d1%82%d0%b5-%d0%b2%d0%bb%d0%b0%d1%81%d1%82%d0%b8-%d0%be%d1%82-31-%d1%80%d1%83%d1%81%d0%ba%d0%b8-%d0%b8-19/", "text": "В третия форум на побратимените български и руски градове се се събраха в понеделник представители от 31 града от Руската федерация и от 19 български общини.  Домакин на срещата бе кметът на Варна Иван Портних, а сред официалните гости бяха министърът на туризма Николина Ангелкова, изпълнителният директор на НСОРБ Силвия Георгиева, генералният консул на Руската федерация във Варна Владимир Климанов, Ирина Живихина – ръководител на Россътрудничество в България, Константин Артюшин – търговски представител на Русия в България,  Марина Фанакина – зам.-председател на Общорусийския конгрес на общините. „Тази година темата е подчинена на възможностите за развитие на туризма и съм сигурен, че директните контакти между кметовете на общини ще бъдат полезни за всички участници. Днешната среща във Варна е начин за развитие на двустранните взаимоотношения на регионално ниво и смятам, че се вписва в Програмата за сътрудничество в сферата на туризма, която бе подписана през март т. г. от министрите на туризма на България и Русия“, заяви кметът на Варна Иван Портних. Той допълни, че се работи активно за превръщането на Варна в дестинация за 4 сезона, включително с развиване на културния и спортния календар, със създаване на много нови възможности за отдих и развлечения в града и курортите. „Важно е, че всяка година тези форуми на побратимените градове поставят акцент върху общините и сътрудничество между тях. Смятам, че това е една от най-важните съставки в общите усилия, които ние като правителство полагаме, за да можем да продължим да развиваме туризма и най-вече да превърнем България в целогодишна туристическа дестинация“, каза министър Николина Ангелкова. Тя припомни за проведения в началото на март т.г. в София голям двустранен форум за туризъм, с участието на премиерите на България и Русия Бойко Борисов и Дмитрий Медведев, с акцент върху важността на отрасъла. „С ръководителя на руския туризъм Зарина Догузова и министъра на икономическото развитие на федерацията Максим Орешкин вече работим в посока да се насочват повече руски деца от регионите към лагерите у нас. Руските региони имат много голяма оперативна самостоятелност и е важно да бъдат запознати с условията за отдих и пътуване у нас“, допълни министър Ангелкова.  112 български  общини са побратимени с общини от Руската федерация, някои партньорства датират и от преди 100 години, каза изпълнителният директор на НСОРБ Силвия Георгиева. Според нея над 30 български общини са побратимени с общини във  Франция ,  между 30 и 50 с общини от Германия. Много партньорски връзки има с китайски градове, предимно по тяхна инициатива.  Силвия Георгиева заяви, че предстои в рамките на годината НСОРБ да подпише договор с най-голямата руска организация на общините – Общоруският конгрес на местните власти, като първите разговори ще бъдат проведени  на сегашния форум във Варна.  Специално обръщение от името на общините от Южното Черноморие направи Димитър Николов, кмет на Бургас. „Бъдещето на ЕС и Европа е бъдещето на регионите. Когато има силни региони, държавите се развиват. В този смисъл, когато българските и руските общини си сътрудничат ,ние можем да подпомагаме допълнително усилията на държавата в подобряването на икономическите взаимоотношения между нашите държави. В последните няколко месеца в България много се говори за спад на руските туристи, но съм уверен, че ще успеем да опровергаем тези негативни тенденции това лято. Сезонът ще бъде изключително динамичен, вярвам, че ще бъде успешен и съм убеден, че нашите руски приятели няма да изоставят българския  туристически пазар“, каза Димитър Николов. По-късно бяха подписани документи за партньорство между градовете Добрич и Тамбов, както и между с. Казашко, община Варна, и Станица Натухаевская, гр. Новорусийск.  Форумът продължи с две работни сесии, по време на които общините представяха възможностите за развитие на туризъм. Презентации направиха Варна, Бургас, Ессентуки, Аксаково, Кашира, Саратов, Девня, Пазарджик, Стара Загора, Мичуринск, Георгиевск и други. Сред гостите бяха и участници от Азов, Новосибирск, Ярославль, Самара, Саратов, Сиктивкар, Смолян, Хасково, Асеновград, Шумен, Троян, Първомай. По инициатива на министерството на туризма утре част от делегацията от Русия ще посети град Силистра.  Организатори на събитието са Община Варна, Генералното консулство на Руската федерация във Варна, Министерството на туризма и Националното сдружение на общините в Република България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Събраха се местните власти от 31 руски и 19 наши общини"}
{"url": "https://trud.bg/%d0%ba%d0%b7%d0%ba-%d1%81%d0%bf%d1%80%d1%8f-%d0%bc%d0%b0%d0%ba%d1%81%d0%b8%d0%bc-%d1%81%d0%bb%d0%b5%d0%b4-%d0%b6%d0%b0%d0%bb%d0%b1%d0%b0-%d0%bd%d0%b0-%d1%81%d0%b4%d1%80%d1%83%d0%b6/", "text": "Налагат глоба в размер на 3520 лв. Комисията за защита на конкуренцията (КЗК) спря руското приложение “Максим”, което работеше на принципа на Uber, заради жалба на няколко професионални сдружения и организации на таксиметровите шофьори. КЗК глоби приложението с 3520 лв. и забрани дейността му у нас по подобие на Uber. Жалбата е подадена от “Съюз Такси”, “Национален съюз на превозвачите”, Браншова камера на таксиметровите водачи и превозвачи, Асоциация на таксиметровите синдикати в България и Синдикален съюз “Сила”. Решението на комисията може да бъде обжалвано пред съда. “Предоставяната от дружеството “Максим” услуга има белезите на таксиметров превоз на пътници, доколкото се извършва с лек автомобил срещу заплащане, по заявен от пътника маршрут. При платформата “Максим” дължимата от водача такса е поставена в пряка зависимост от стойността на осъществената поръчка, като в този смисъл не е фиксирана сума, а представлява процент от стойността на поръчката – 10% или 15%“, пише в решението на КЗК.", "date": "2019.06.03", "title": " КЗК спря „Максим” след жалба на сдружения на таксиметрови шофьори\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f%d1%82-%d0%ba%d0%be%d0%bd%d1%82%d0%b8%d0%bd%d0%b3%d0%b5%d0%bd%d1%82-%d0%b2-%d0%bc%d0%bd%d0%be%d0%b3%d0%be%d0%bd%d0%b0%d1%86%d0%b8%d0%be/", "text": "Механизирана рота от Сухопътните войски показа необходимото ниво на подготовка за участие в сухопътен боен компонент по време на сертификацията за участие в състава на Многонационалната бойна група на Европейския съюз HELBROC. Учението се проведе в последните дни на май в района на постоянна дислокация на 42-ри механизиран батальон – Ямбол и на Учебен център „Победа“, съобщиха от МО. Българският контингент получи оценка „Боеготов“ за изпълнение на задачи като формирование към силите за бърз военен отговор на ЕС. На тактико-специалното учение в полеви условия военнослужещите демонстрираха способности и отработиха въпроси на тема: „Действия на механизирана рота в зоната за отговорност при участие в операция по поддържане на мира в състава на Многонационални съвместни оперативни сили”. Техните действия бяха оценени от комисия за сертифициране с председател полковник Христо Начев от командването на Сухопътните войски и наблюдатели от Щаба на отбраната под ръководството на полковник Деян Гешев. Личният състав на механизираната рота показа способности за действие при охрана на база и осъществяване на контрол на трафика от хора и автомобили на КПП, както и пи изпълнение на задачи в зоната на отговорност. Командир на ротата е капитан Захарий Димитров. На учението присъства също командирът на силите на бойната група на ЕС HELBROC бригаден генерал Георгиос Босмалис от Гръцката амия. Той изрази добрите си впечатления от нивото на подготовка на българските военнослужещи на проведените срещи с националния командир на българския контингент и заместник-командир на HELBROC полковник Тодор Тодоров, комисията по сертифициране и наблюдателите, командира на 42-ри механизиран батальон подполковник Ивайло Иванов и личния състав на механизираната рота. Българският контингент за участие в състава на многонационалната бойна група на Европейския съюз HELBROC включва офицери, сержанти и войници от 42-ри механизиран батальон – Ямбол от състава на Втора механизирана бригада. В контингента има и военнослужещи от други формирования на длъжности в командването и щаба на бойната група.", "date": "2019.06.03", "title": " Българският контингент в многонационалната бойна група на ЕС получи оценка „Боеготов“"}
{"url": "https://trud.bg/%d0%bd%d0%b0%d0%b4-20-%d0%b8%d1%84%d1%82%d0%b0%d1%80%d0%b0-%d0%b4%d0%b0%d0%b4%d0%b5-%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b2%d1%8a%d1%80%d0%b1%d0%b8%d1%86%d0%b0/", "text": "Кметът на шуменската община Върбица инж.Мердин Байрям и тази година срещу свещения мюсюлмански празник Рамазан байрам даде повече от 20 ифтара. Благотворителните вечери, при които на обща трапеза след залез слънце сядат хора от всички етноси, са стара негова инициатива и той не я пропусна за осма поредна година. През май ифтарите стартираха от село Методиево и стигнаха до най-малкото населено място в общината с. Кьолмен. Бяха уважени и няколко квартала в град Върбица. На някои места заедно с градоначалника присъства и местният свещеник отец Константин, който служи в храм „Св.Димитър Солунски“. „Курбанът за здраве е решение на моето семейство, което датира отдавна, а откакто съм кмет на общината започнахме да го правим във всяко населено място и така вече осем години”, казва кметът. Щастлив е, че и съпругата му Гюлфер прегръща неговата лична благотворителност и на всеки от ифтарите заедно са посрещали гостите. Някъде общите трапези, които протичат като кметски приемни със споделяне на добри неща и местни проблеми, са в новите зали за общоселски мероприятия. Другаде направо под открито небе, насред обновените селски площади. В село Станянци пък, инж.Байрям участва в обща молитва в ремонтираната миналата година джамия. Както „Труд“ писа, градоначалникът дари лични средства за цялостното й препокриване с нови керемиди, а в строителните работи се включи кметът на селото, общински съветник и майстори-доброволци. По повод предстоящия голям празник Рамазан байрам инж.Байрям се обръща към вярващите: „Нека следваме заветът на дедите ни – домовете ни да бъдат отворени за нуждаещите се, сърцата ни към страдащите, а чрез делата си да търсим мир за всички! Нека този свещен празник, който ни учи на мъдрост и милосърдие, ни направи още по-добри и отговорни, да расте взаимното ни уважение и заедно да работим за нашето общо бъдеще“.", "date": "2019.06.03", "title": " Над 20 ифтара даде кметът на Върбица"}
{"url": "https://trud.bg/%d0%ba%d1%80%d1%8a%d0%b3%d0%bb%d0%b0-%d0%bc%d0%b0%d1%81%d0%b0-%d0%b2-%d1%81%d0%be%d1%84%d0%b8%d1%8f-%d0%be%d0%b1%d1%81%d1%8a%d0%b6%d0%b4%d0%b0-%d0%b0%d0%bd%d1%82%d0%b8%d1%81%d0%b5%d0%bc%d0%b8%d1%82/", "text": "Кръгла маса на тема „Антисемитизма днес” организира председателят на Световната ционистка организация – България Яков Джераси. Дискусията ще се проведе на 11 юни от 11 часа, а домакин ще бъде Университетът по библиотекознание и информационни технологии. Сред специалните гости ще са Елизър Сандберг, бивш израелски министър на науката и технологиите, д-р Емил Кало, президент на българското еврейско общество (1999-2001), бившият зам.-министър на правосъдие­то Сабрие Сапунджиева, както и професорът от Пловдивския университет „Паисий Хилендарски” и народен представител Иво Христов. Повод са последните социологически проучвания на водещи американски еврейски организации, в частност от Лигата против поругаването, които сочат, че в България, Полша и Гърция се наблюдава драстично увеличаване на антисемитизма. „Мисля, че организирането на подобна дискусия ще е от полза, защото ще изследва причините за това България да е сочена за страна с преобладаващ на антисемитизма”, посочи пред „Труд” Яков Джераси. Той подчерта, че страната ни винаги е била пример за толерантност и данните за наличие на антисемитизъм са притеснителни.", "date": "2019.06.03", "title": " Кръгла маса в София обсъжда антисемитизма"}
{"url": "https://trud.bg/%d0%be%d0%b1%d0%bc%d0%b8%d1%81%d0%bb%d1%8f%d1%82-%d0%bd%d0%be%d0%b2%d0%b0-%d1%82%d0%b0%d0%ba%d1%81%d0%b0-%d0%b2%d0%be%d0%b4%d0%be%d0%bc%d0%b5%d1%80/", "text": "Плащаме повече за вода, ако поскъпне токът Такса водомер може да бъде въведена с новия Закон за водоснабдяване и канализация. Това стана ясно от думите на зам.-регионалния министър Николай Нанков. Въвеждането на фиксиран компонент в цената на ВиК услугата се обсъжда, за да се създадат предвидими финансови потоци, които да позволят по-ефективно управление на водните дружества, обясни Нанков. В момента цената на водата се формира на база на доставеното количество питейна вода, но са включени и разходите за отвеждане и пречистване на отпадъчните води. В новия закон може да залег­не и възможност за служебна промяна на цената на водата. Сега, за да поскъпне водата се изисква одобрение от Комисията за енергийно и водно регулиране. Ако бъде приета обсъжданата идея обаче, цената ще може да нараства „служебно” при промяна на структуроопределящи компоненти за формирането на стойността є като повишаване на минималната заплата или на цената на тока. В закона ще се предвиди неотменим праг на социалната поносимост на цената на водата, което означава, че определено минимално потребление на вода от 2,8 куб. м на едно лице няма да надхвърля 2,5% от средномесечния доход на домакинствата в една област. Възможен вариант е и разделянето на регулаторния орган на две – за водата и за тока. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Обмислят нова такса водомер\t"}
{"url": "https://trud.bg/%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b0%d1%82%d0%b0-%d0%be%d1%82-%d0%b3%d1%80%d0%b0%d0%bd%d0%b0%d1%82%d0%b0-%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b5-%d0%b4%d0%be/", "text": "Под пълна упойка лекари обработиха раните на момиченцето Втора хирургична интервенция е претърпяла 6-годишната Катерина, която пострада най-тежко от светлинно звукова граната на полицейски демонстрации в Силистра. Под пълна упойка, заради изключително болезнената процедура, днес бяха сменени превръзките и са обработени раните є. Според лекарите, детето се възстановява и е добре, въпреки че за пълното му излекуване ще са нужни няколко месеца. “Катерина беше настанена в болница в Русе с 8 процента изгаряния. Вероятно операции няма да се наложат. Ако всичко върви добре, следващата смяна на превръзките ще е в четвъртък и може да бъде изписана”, заяви проф. Огнян Хаджийски от “Пирогов”, който консултира колегите си от болница “Медика – Русе”. Антибомбаджии от спецотряда за борба с тероризма изясняват каква е причината за инцидента, при който бяха леко ранени още 2 деца. Дали дефектна граната или грешка при употребата є са причинили тежкия инцидент, ще стане ясно след експертиза. Още не се знае и чия е идеята да забавляват 6-годишни деца с маскирани полицаи и взривове.", "date": "2019.06.03", "title": " Пострадалата от граната Катерина е добре\t"}
{"url": "https://trud.bg/%d0%bf%d1%80%d0%b0%d0%b2%d0%b8%d0%bb%d0%b0%d1%82%d0%b0-%d0%b7%d0%b0-%d0%ba%d0%b0%d1%81%d0%be%d0%b2%d0%b8%d1%82%d0%b5-%d0%b0%d0%bf%d0%b0%d1%80%d0%b0%d1%82%d0%b8-%d0%b4%d0%b0%d0%b2%d0%b0%d1%82-%d1%80/", "text": "Рекордни приходи от ДДС в хазната Събраха 11% повече от осигуровки Сериозен ръст на приходите от ДДС в държавния бюджет беше отчетен само месец след като за малка част от търговците влязоха в сила новите изисквания за касовите апарати. От януари до април приходите в бюджета от ДДС са 3,798 млрд. лв., което е ръст с 12,4%, сочат данните на Министерството на финансите. По-любопитното е, че приходите от ДДС от внос нарастват минимално. А постъпленията от ДДС от сделки във вътрешността на страната се увеличават с 332 млн. лв., или с над 16%. В края на март трябваше да влязат в сила новите изисквания за касовите апарати за всички регистрирани по ДДС търговци – да подават данни за сделките в реално време. Но тъй като много фирми чакаха до последния момент, срокът за изпълнение на тези изисквания от търговците, които имат софтуер за управление на продажбите, беше удължен до 30 септември. А до края на март трябваше да сменят касовите си апарати само регистрираните по ДДС търговци, които не използват софтуер за управление на продажбите. Увеличението на приходите от ДДС е значително по-голямо от ръста на икономиката и инфлацията в страната, което показва, че новите правила за касовите апарати дават резултат.  Сериозен ръст от 12,7% е отчетен и при приходите в държавната хазна от акцизи. За първите четири месеца на годината най-голямо увеличение има при постъпленията от акциз върху цигарите – с 15%, или със 112 млн. лв. При горивата също има значително увеличение на приходите от акциз – с близо 10%. Това се дължи на затягането на контрола върху акцизните стоки. Стабилно нарастват и приходите от здравни и социални осигуровки. До края на април в бюджета са влезли 3,34 млнд. лв. от осигуровки, което е ръст с 11%. До крайния срок за плащане на дължимия данък върху доходите от миналата година – 30 април, в държавната хазна са влезли 1,359 млрд. лв. от налога, което е увеличение с 8,7% на годишна база. Това се дължи на както на увеличението на минималната заплата, така и на общото вдигане на доходите в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Правилата за касовите апарати дават резултат\t"}
{"url": "https://trud.bg/%d0%bc%d0%b0%d0%bd%d0%b4%d1%80%d0%b8%d1%82%d0%b5-%d0%ba%d1%83%d0%bf%d1%83%d0%b2%d0%b0%d1%82-%d0%bf%d0%be-%d0%bc%d0%b0%d0%bb%d0%ba%d0%be-%d0%bc%d0%bb%d1%8f%d0%ba%d0%be-%d0%bf%d1%80%d0%b0%d0%b2%d1%8f/", "text": "В големите вериги почти няма щандове с надпис “Имитиращи продукти”  Мандрите изкупуват по-малко мляко, в същото време производството на сирене с растителни мазнини се увеличава. Това показват последните данни на Министерство на земеделието, храните и горите. През първите четири месеца на тази година са изкупени от фермерите 206 хил. тона краве мляко, което е с 2% по-малко в сравнение със същия период на миналата година, посочват от Центъра за икономически изследвания в селското стопанство. Прогнозата им е, че този спад ще се задържи през цялата година, като изкупеното краве мляко ще спадне на годишна база от близо 630 хил. тона на около 615 хил. тона. В същото време количеството на произведеното сирене с растителни мазнини се повишава. По данни на аграрното министерство през първите четири месеца на тази година у нас са произведени 3 757 тона имитиращ продукт, докато за същия период на 2018 г. фалшивото сирене е било 3570 тона. Въпреки ръста в производството на сирене с растителни мазнини в големите вериги отделни щандове с надпис “Имитиращи продукти” почти няма. Изискването на закона е такива храни да бъдат задължително в опаковка и на отделен щанд. От центъра за анализи отчитат още, че изкупните цени на кравето мляко у нас остават ниски. В момента само в Румъния и в прибалтийските страни цените са под българските. Експертите прогнозират средногодишните изкупни цени на кравето мляко у нас да бъдат около 0,59-0,60 лв./кг. На международните пазари обаче тенденцията е към повишение. “Стойността на свободните количество мляко в ЕС са сред най-високите от 2013 г. досега. През май те са 39,95 евро/100 кг мляко, което е с 20% над цените по това време на миналата година”, отчитат наблюдателите. Световното производство на мляко се очаква да намалее на годишна база с до 0,5%, заради нарастване на цените на дребно и намаляване на темпа на увеличение на заплатите в света.", "date": "2019.06.03", "title": " Мандрите купуват по-малко мляко, правят повече сирене с палма"}
{"url": "https://trud.bg/%d1%82%d1%80%d0%b8%d0%bc%d0%b0-%d0%bf%d0%be%d0%b5%d0%bc%d0%b0%d1%82-%d1%83%d0%bf%d1%80%d0%b0%d0%b2%d0%bb%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b3%d0%b5%d1%80%d0%bc%d0%b0%d0%bd%d1%81/", "text": "Маас предлага пряк избор на двама лидери Германската социалдемократическа партия (ГСДП) ще бъде временно ръководена от трима лидери след неочакваната оставка на председателката Андреа Налес, предаде ДПА. Тримата са премиерката на провинция Мекленбург-Предна Померания – Мануела Шлезвиг, премиерът на провинция Райнланд-Пфалц – Малу Драйер, и лидерът на ГСДП в провинция Хесен Торстен Шефер-Гюмбел, твърди ДПА. Налес изненадващо обяви в неделя, че се оттегля от поста начело на ГСДП. До стъпката се стигна след лошото представяне на левицата на вота за Европарламент, на който тя се класира трета след десните на Ангела Меркел и Зелените, както и заради брожения в ГСДП срещу оставането є в голямата управляваща коалиция в Берлин. Оттеглянето на Налес потопи в хаос ГСДП, но и застраши правителството на Меркел. В коментар след оставката канцлерката увери, че правителството ще продължи да „работи с цялата си сериозност и чувство за отговорност”. Междувременно германският външен министър Хайко Маас (от ГСДП) предложи за лидери на левицата да бъдат избрани двама ръководители – мъж и жена. Според Маас бъдещите ръководители на партията трябва да бъдат избрани от всичките около 450 000 членове на ГСДП.", "date": "2019.06.03", "title": " Трима поемат управлението на германската левица\t"}
{"url": "https://trud.bg/%d0%bf%d1%83%d1%88%d0%ba%d0%b0%d1%82%d0%b0-%d0%bd%d0%b0-%d1%87%d0%b0%d0%bd%d0%b5-%d0%b1%d0%b8%d0%bb%d0%b0-%d1%81-%d1%80%d1%8f%d0%b7%d0%b0%d0%bd%d0%be-%d0%b4%d1%83%d0%bb%d0%be-%d0%b8-%d0%bf%d1%80%d0%b8/", "text": "Издирваният за две убийства в Костенец Стоян Зайков-Чане се застрелял с рязана ловна пушка, разкри комисар Димитър Кошов, зам.-шеф на Криминална полиция. Чане обичал да се занимава с оръжия и сам преправил ловната пушка надцевка, като я направил удобна за носене и криене, защото дължината є станала около 40-50 см. Затова и не било странно, че се прострелял с нея в гърдите. Чане на два пъти бил много близо до издирващите го полицаи, но успял да се измъкне. Според комисар Кошов е имало опасност за близките на убитата Милена Шишкова. “И самите те се чувстваха застрашени и затова предприехме тяхното преместване”, заяви още той. Според данните на полицията Чане не е контактувал с никого след бягството и не е имало човек, който да го подпомага.", "date": "2019.06.03", "title": " Пушката на Чане била с рязано дуло и приклад\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-414/", "text": "Фалшива секс драма в апартхотел в Слънчев бряг Готвач обвинен за опит за изнасилване на сервитьорка, но нито той е циганин, нито тя туристка. Петнят най-големия български курорт в навечерието на сезона.             Кога може да ме назначат със срок за изпитване Трудово-правна консултация на „Труд“.             Тримата големи в правосъдието са политици,но не партийци Обикновеният гражданин трябва да има пряк достъп до конституционно правосъдие, казва конституционният съдия Константин Пенчев в интервю за „Труд“.           И военната тайна пречи на армията Спасяват положението с промяна на правилник за достъпа до класифицирана информация – анализ на Спирдон Спирдонов.         Барон Мюнхаузен в земите на ингилизите Самопровъзгласеното стихийно бедствие Доналд Тръмп удари Великобритания в понеделник – коментар на Благовест Бенишев.             Психото Силует на Юрген Клоп. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Вижте акцентите в броя на вестник „Труд“ във вторник, 4 юни 2019"}
{"url": "https://trud.bg/%d0%b4%d0%b5%d0%bd%d0%b8%d1%86%d0%b0-%d0%b6%d0%b5%d0%bb%d0%b5%d0%b2%d0%b0-%d1%81%d0%bb%d1%8a%d0%bd%d1%87%d0%b5%d0%b2%d0%b0%d1%82%d0%b0-%d1%81%d0%bc%d1%8f%d0%bd%d0%b0/", "text": "На фона на поредицата оставки преди и след европейските избори, една смяна на „Дондуков” 1 се прие с огромна надежда. В петък министър-председателят Бойко Борисов обяви, че на мястото на началника на кабинета му Румяна Бъчварова ще застане Деница Желева – досегашният съветник на премиера по външнополитически въпроси. Слънчевото момиче от Бургас, което покори със знания Берлин и Бон, но преди 10 години си взе обратен билет за България. На перфекционизма й могат да завидят и германците. Когато срещнете Деница Желева за пръв път, две неща ще ви направят впечатление – подготвеността й и усмивката. „Супер профи е!”, казват за нея колеги, познати и приятели. През 2009 година се дипломира като магистьр по Скандинавистика, Американистика, Икономическа психология в Рейнския университет „Фридрих Вилхелм” в Бон. През годините изкарва основен дипломатически курс към Дипломатически институт към Министерство на външните работи на Република България. А след това и международен дипломатически курс в Дипломатическата академия на Федералното министерство на външните работи на Германия. И понеже работата на дипломите е да стоят на стената или в папка, Деница с лекота демонстрира, че най-важното е човек да трупа знания и да ги прилага. Навремето я бяхме питали защо се връща в България, след като може да живее и да работи в която си иска столица в Европа. И не само. Отговорът й беше запомнящ се: „Всички говорят баналности за връщането на младите хора в България. Ето, някои сме вече тук. Трябва просто да станем повече и да работим заедно”. Признава, че е приела програмата на кабинета „Борисов 1” за кауза. Дори и да звучи наивно, вече 10 години Деница Желева е част от екипа на министър-председателя Бойко Борисов. Европейското ни председателство миналата година бе едно от изпитанията й. Но признава, че разговорите й с другите съветници на държавни ръководители в ЕС са минавали много лесно. „Името на премиера Борисов отваря врати в цяла Европа. Той се ползва с авторитет сред лидерите на ЕС и успя да върне във фокуса на Брюксел темата Западни Балкани”. Казват, че малко преди окончателното определяне на основната тема на българското европредседателство, много от ключовите европейски премиери са се опитали да повлияят на министър-председателя Бойко Борисов: „Не ти трябва толкова тежка тема. Избери си друга – лесна за теб, да изкараш дивиденти за себе си и рейтинга на правителството”. Тогава обаче Борисов бил категоричен: „Аз чувствам това за свой дълг. Западните Балкани е ключова тема и за сигурността на ЕС.” А след края на европейското председателство последвали нови разговори, но придружени с поздравления и то от същите европейски лидери: „Скъпи Бойко, справи се блестящо!”. „Това, което съм видяла при непосредствената си работа с премиера Борисов е кураж и безкористност. Владее тона на политика и държавника”, споделя Деница Желева. За нейните 35 години в биографията си има записани и няколко години във фондация „Конрад Аденауер”. Там работи в медийната програма за Югоизточна Европа като координатор проекти за България и Югоизточна Европа. Конрад Аденауер е сред любимите й политици. Обича да препрочита студиите на строителя на съвременна Германия. А заедно с него и Иван Вазов, и Христо Ботев. Последните са наследство от баща й. Той обичал да изпитва дъщеря си на столиците на държавите и на куплети от българска поезия. Така Деница научила и куп стихотворения още преди да влезе в хуманитарната гимназия с преподаване на немски език „Гьоте” в родния Бургас. А там все още за нея говорят като за много лъчезарно и усмихнато момиче. Зодия „Дева”, родена на метри от морето и в центъра на морския град. Завършила е училище „Свети свети Кирил и Методий”, което се намира на култовия градски площад със същото име, до най-красивия храм в града. После учи в Немската гимназия „Гьоте”. Образованието си продължава в университета „Фридрих Вилхелм” в Бон. Деница е изключително отговорна, такава беше още като малка и после като ученичка. Тя е работохолик. Никога не е била амбициозна. Не е гонила постове, просто мечтата й е да е добър човек, разказват близките й. Кръстена на дядо си по бащина линия. Като била малка, всяко лято, през ваканциите била на Ропотамо. Там наблюдавала с часове животните и изключително красивите пейзажи. В Бургас Деница Желева има много приятели, познати, които я обичат и ценят. Единодушни са, че е слънчева и елегантна, изцяло посветена на работата си.   Гмурка се надълбоко и за миди Безкрайно обича морето. Като всеки, роден до брега, Деница Желева има в очите си онези искри, които виждате веднага, щом се спомене море. Плува много добре. И дори умее да се гмурка- за развлечение, но и да събира миди. Любовта й към спорта не се изчерпва само с плуването. Като ученичка, тя е част от баскетболните отбори на основното си училище и после – на гимназията.   За нея Много сърдечен и позитивен човек Изключително добро попадение. Деница Желева е много интелигентен млад човек, с много познания във външнополитическата сфера и голям авторитет във външнополитически план. Много сърдечен и позитивен човек. Пожелавам й успех и съм убедена, че ще се справи!   Умее да задържа вниманието на хората Деница Желева е изключително умна. И на моменти даже малко досадна (смее се). Ако не беше умна, щеше да дразни. Умее да задържа вниманието на хората с интелекта си.   Много е дисциплинирана, владее седем езика Изключително работливо момиче. И си е от Бургас. Лъчезарна и много дисциплинирана. Владее префектно седем езика. Убеден съм, че ще се справи блестящо на тази нова позиция.   Ще внесе свежест в дейността на премиера Познавам Деница Желева и имам отлично впечатление като мой съветник по време на служебното правителство. Човек с голяма амбиция. Делова, енергична и ентусиазирана, тя ще внесе свежест в дейността на министър-председателя. Мисля, че това е много добър избор.", "date": "2019.06.03", "title": " Деница Желева – Слънчевата смяна"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%b4%d1%8a%d0%b1%d0%be%d0%b2-%d1%87%d0%bb%d0%b5%d0%bd-%d0%bd%d0%b0-%d0%bd%d1%81-%d0%bd%d0%b0-%d0%b1%d1%81%d0%bf-%d0%bf%d1%80%d0%b5%d0%b4-%d1%82/", "text": "Дълго време Димитър Дъбов отказваше интервю за БСП. В публичното пространство от поне година и половина е ясно, че човекът, който бе в основата за избирането на Корнелия Нинова за председател на БСП, е повече от разочарован от „кадровата си грешка“. Въпросите след загубата на европейските избори от „Позитано“ 20 и скандалите около последния пленум дават повод за сегашния ни разговор.  – Какво става в БСП, господин Дъбов? Какъв е анализът Ви за резултатите от изборите?  – Преди всичко искам да отправя поздравления за работата на общинските, районните и областните организации на партията за направеното от тях по време на изборите, независимо, че ръководството ги нарочи за виновни за разултата с искане за промени. В последните 2 години БСП за втори път губи спечелени избори. Поради груби, субективни грешки на ръководството на партията и на председателя. Кои са те: На първо място е неумението да се вкара партията в най-добра кондиция към датата на избори. БСП бе подгрята още в края на 2018 г. с редица инициативи като „Визия за България“, „Визия за Европа“, заседания на Конгреса, събрания и конференции за запознаване с тези решения, започнаха номинациите за кандидати за Европейския парламент и когато три месеца преди изборите социолозите обявиха, че БСП е мобилизирана над 80%, за разбиращите от избори стана ясно какъв ще бъде крайният резултат. 80% мобилизация на партията винаги е носило много високи резултати, но ако това се случи към датата на изборите. А към 26 май пикът на БСП беше отминал. Никой не може да задържи такава висока концентрация 3-4 месеца, ако ще и партията му да е само от младежи. За съжаление, това неразбиране в ръководството продължава и сега след изборите. Натяга се партията – вместо кратък отдих, в който отново да се подготвим, се планират събрания за номиниране на председател, кампания и вътрешнопартийни избори, паралелно със събрания и конференции за обсъждане на кандидатури за кметове и общински съветници. Вместо да се концентрираме да печелим привърженици и да търсим широка подкрепа за нашите кандидати за местната власт, ние отново ще се вглъбим във вътрешнопратийни борби – патент на ръководството. Започва и отпускарският период, честванията на Бузлуджа и т.н. Това или е тотална некомпетентност, или умишлено съсипване на партията. Друга съществена причина за загубата е напускането на парламента – мястото, където винаги сме давали битки и в най-тежките моменти, когато сме били 40 души, наритани и опрени в ъгъла. Ние загубихме парламентарната трибуна и другия инструмент на опозицията срещу уравляващите – парламентарния контрол. Затова и в кампанията не чухме нито едно политическо послание. Те се коват в Народното събрание. – Мобилизация или разделение на актива се постигна с противопоставянето БСП – ПЕС в навечерието на европейските избори?  – Това е следващата причина за резултатите. В подготвителния период за европейските избори бяха изведени на преден план различията с ПЕС и Социалистическия интернационал. Демонстрирано бе пренебрежително отношение към ПЕС и неговия председател. Това се видя и от серия публични изяви лично на Корнелия Нинова. Председателят на БСП персонално се ангажира с отстрелването на Сергей Станишев като водач, а по-късно и от листата въобще. Наложи се намесата на Националния съвет, оттам проблемът се пренесе в цялата партия и получи своя завършек от пренареждането и преференциалното гласуване като партиен вот за Станишев. Следващата причина за резултата на изборите бе предложената листа с имена и подреждане, различно от гласа на партията – преобладаващите предложения на конферециите в страната. В предложената от ръководството листа преобладаваше гражданската квота – сред първите петима има двама души – на първо и на четвърто място, което определено беше несиметрично подреждане. Особено спорно бе четвъртото място за човек без номинации от структурите на партията, попаднал чрез съвпадение на имена. Кандидатите не бяха добре подготвени, не станаха отбор, а някои говореха дори по време на кампанията срещу свои колеги от листата. Недоброто ни представяне на изборите се крие и в допуснатите, доста нетипични за една печеливша кампания, грешки. На първо място тя не беше европейски ориентирана. На второ – не беше достатъчно позитивна. Хората искаха да видят лъча на надеждата, светлина в тунела, а слушаха само негативи и какво не се е случило. Имаше елементи на битовизъм, на компроматна война със слагане на неясни документи и нотариални актове. Бе забравено едно правило – че с компромати избори не се печелят и че който нож вади – от нож умира. С лансирането на идеята за проверка на офшорните сметки и капитали по същество – бяха предупредени всички, които имат такива, да вземат мерки. Беше забравено, че няма банка в света, която да тръгне срещу своите клиенти, освен в случаи на тероризъм и пране на пари, защото ако подходи така скоро ще остане без вложители. Друга недомислица – в по-голямата си част – кампанията бе оставена на кандидатите. Членовете на ръководството, на Изпълнителното бюро и на предизборния щаб отсъстваха от предизборните срещи. В другите партии ръководителите на щабовете и ръководствата на партиите бяха заедно с кандидатите на всички срещи. Не особено уместни и ненавременни бяха проявите на президента, който наливаше масло в огъня, използвайки изборите и БСП за уреждане на своите сметки с ГЕРБ и Бойко Борисов. Въобще през последните 6 месеца станахме свидетели и на серия еднолични становища на председателя на БСП Корнелия Нинова, които са от компетенциите на Националния съвет. – Точно председателят на БСП Корнелия Нинова обаче казва, че всички решения се вземат от пленума, че иска в БСП да се чуват различни мнения?  – Ще Ви дам примери – решението за напускане на Народното събрание бе обявено първо пред медиите и след това бе подложено за обсъждане в Националния съвет. Решението Сергей Станишев да не е водач на листата бе обявено седмици преди провеждането на заседанието на Националния съвет. Решението Сергей Станишев да не е в листата въобще беше обявено седмица преди пленума, с което предизвика намесата на Националния съвет и на партията. Изказването, че БСП подкрепя Лаура Кьовеши за европейски прокурор при положение, че тя е в тежък конфликт с управляващите в Румъния социалдемократи, с които членуваме в едно политическо семейство. Не на последно място – играта на оставки. Корнелия Нинова подаде формално оставка не заради загубените избори – ако беше за това тя заслужава адмирации. Тя подаде оставка, за да се преизбере до един месец за още 4 години, изпреварвайки резултатите от местните избори, които очевидно смята за загубени. А трета поредна загуба за две години ще бъде нейното политическо фиаско. Оставката u не е морален акт, а опит да оцелее на върха в БСП. – Как ще избирате нов председател на БСП? Оказа се, че имате доста заплетен казус за новите или по старите правила. Отивате на пряк избор или конгресът ще избере председател?  – На последния пленум разбрахме за намерението на ръководството грубо да прегази устава на БСП. Корнелия Нинова иска да използва прекия избор, убедена в преизбирането си, но в преходните и заключителните разпоредби на устава има нарочен запис, че до края на мандата на действащите органи, т.е. до февруари 2020 г., изборът на председател става от Конгреса на Българската социалистическа партия. В последните 6 месеца сме свидетели и на случаи, които мога да определя като политическа перверзия от страна на председателя на партията. В БСП са се случвали много неща през годините, но такива не сме виждали. А прегазването на устава в нашите редици е особено укоримо. – Политическа перверзия? Любопитна словесна находка използвате.  – За какво става дума – извеждането на БСП от левия политически спектър и левите послания и тласкането u към националистическата реторика. Превръщането u в евроскептична партия. Разчистването на хора, които отстояват тези позиции на БСП, представено като обновяване и модернизиране на партията. Загубването на образа на партия, в която има хора експерти, с които опонентите може да не са съгласни, но се съобразяват. БСП се изпразни от ценности, защитавани години. Така тя загуби и територия, и избиратели. Вместо политика и политически послания какво виждаме? Съвсем друго ниво – противопоставянето на Елена Йончева на Сергей Станишев, които, както е известно, някога живееха заедно. Издигането на ръководни позиции в предизборния щаб и в ръководството на парламентарната група на човек, който е дразнител на едно друго влиятелно семейство в политическия живот на страната. Предложението за Иво Христов за евродепутат със спорната подкрепа за него от президента. Замяната на проф. Иво Христов със съименника му. БСП направи цяла кампания под ръководството на апарата на Националния съвет, за издигане на проф. Иво Христов – посрещаха го из цялата страна, представяха му книгите, в резултат на което той получи над 100 номинации, а после беше изключително брутално заменен в листата от другия Иво Христов. Играта „срещи Петър Курумбашев в полза на Иво Христов“ и още много други неща. Сега отново се готви подобна схема – само за да не е Станишев ръководител на делегацията ни в Брюксел, за това се стяга третият в листата. Това не са случайни работи, а са плод на една лъжовна и безскрупулна дейност, провеждана от председателката на партията, в посока подмяна на БСП и превръщането u в нещо, което никой не знае какво е. Но знаем какво не е – лявата партия на България, готова да спечели управлението и да поведе страната в правилна посока. – Явно вътрешната опозиция в БСП вече сте много мобилизирани?  – Вижте, вътрешна опозиция в БСП няма. За такава можем да говорим, когато има несъгласие с политиките, с визията за развитие на партията. Когато има идейни и програмни различия. В момента в БСП има безпрецедентно и масово несъгласие със стила и методите на работа, налагани от председателя. Абсолютно несъстоятелни са опитите на Корнелия Нинова, да представи ценностни различия между нас и ръководството. Последният хит е, че сме за Истанбулската конвенция и против намаляването на ДДС. Що за глупост? Ценностни различия между нас има и те са по оста оцеляването на партията или оцеляването на председателя. Слава Богу, с всеки изминал пленум мнозинството от хората, искащи оцеляването и възраждането на БСП стават все повече. А опитът да се стовари отговорността за национални и централизирани избори, каквито са европейските, на местните структури непосредствено преди местни избори ще взриви партията. – Какво ще се случи все пак на заседанието на 49-тия Конгрес, което е обявено за 16 юни?  – Мисля, че той ще бъде едно продължение на заседанието на Националния съвет преди няколко дни и тези въпроси отново ще бъдат дискутирани на Конгреса. Независимо дали Нинова го иска или не – няма как да избяга от разговорите за момента – подходящ ли е за провеждане на пряк избор или трябва да се концентрираме върху вота наесен. Чух дори хора в отбора на Нинова публично да заявяват, че сега не е времето за такъв вид вътрешнополитически въпроси. Вместо да събираме сили и широка подкрепа за нашите кандидати за местните избори, ръководството отново ще ни вкара във вътрешна война. – При депозирана и приета оставка, кога БСП трябва да премине към избор на нов лидер?  – По устава на БСП след като се констатира оставката на председателя на партията, Националният съвет определя един от заместник – председателите за изпълняващ длъжността до провеждане на отчетно-изборната кампания и избор на нов председател на партията. Всичко останало е прегазване на устава. А и вкарването на ресурс и енергия в грешна посока – така ще подарим трета поредна победа на ГЕРБ. Стига толкова, вече два пъти загубихме спечелени избори. – Има ли възможност БСП да влезе в кампания за местните избори без да има избран председател?  – Да, съвсем реално е. БСП винаги се е управлявала колективно. В последните години има наченки за еднолично управление на партията. – Вие бяхте сред хората, които застанаха навремето твърдо зад името на Корнелия Нинова за председател на БСП, колко голямо е личното Ви разочарование?  – Личното ми разочарование е огромно. Никой не подозираше, че тя може да… аз бях един от тези, които не само я подкрепяха, а помагах и на кампанията u. Разочарованието, разбира се, е такова, защото още след първата година тя показа качества, които никой не е подозирал, че притежава. И не само аз го изпитвам, а и много други, които смятаха, че партията ще тръгне по-ускорено напред с нейното избиране. Оказа се, че при Михаил Миков и да сме имали претенции, все пак бяха само партийни и се решаваха само с партийни средства и методи. Нашият гост  Димитър Дъбов е роден е на 14 април 1948 г. в Шумен. Има висше икономическо образование. Владее добре руски език. Става член на Висшия съвет от конгреса на БСП през декември 1996 г., Влиза в Изпълнителното бюро на БСП през 1998 г. За първи път става главен секретар през 2002 г. в екипа на Сергей Станишев. Дълги години е бил зам.-председател на партията. Депутат в няколко състава на народното събрание. Семеен.", "date": "2019.06.03", "title": " Димитър Дъбов, член на НС на БСП пред „Труд“: В БСП няма вътрешна опозиция, а остро несъгласие със стила на работа на председателката й\t"}
{"url": "https://trud.bg/%d0%ba%d1%8a%d1%80%d0%bf%d1%8f%d1%82-%d0%b4%d1%83%d0%bf%d0%ba%d0%b8-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d0%bf%d0%be-%d0%b2%d1%80%d0%b5%d0%bc%d0%b5-%d0%bd%d0%b0/", "text": "Дори бурята, която донесе пороен дъжд, а на места и градушки, през уикенда, не спря строители, натоварени със задачата да ремонтират дупките по магистрала „Тракия“. Поредният абсурд от серията „асфалтиране под вода“ видя репортер на „Труд“ край Нова Загора. Поради почти нулевата видимост стеснението предизвика и катастрофа. Бурите, които удариха Тракия изригнаха с яростта на звяр. Кадрите показват как изглежда той отвън и отвътре. Според свидетили, пътуващи по магистралата, над Пловдив се формирало торнадо, което за щастие бързо се разпаднало. Снимките са от петък и неделя – в района между Нова Загора и разклона за Сливен-Ямбол и Пловдив.", "date": "2019.06.03", "title": " Кърпят дупки на магистрала по време на буря (СНИМКИ, ВИДЕО)"}
{"url": "https://trud.bg/%d0%b4%d0%b2%d0%b5-%d0%be%d1%81%d1%82%d0%b0%d0%b2%d0%ba%d0%b8-%d0%bd%d0%be-%d0%bd%d0%b5-%d1%81-%d0%b5%d0%b4%d0%bd%d0%b0-%d1%86%d0%b5%d0%bb/", "text": "Пробният камък ще са общинските избори наесен След евроизборите ГЕРБ и БСП се разлюляха от две оставки. Бойко Борисов „подаде“ оставката на Цветанов, а на „Позитано“ 20 оставка обяви, макар и с половин уста, Корнелия Нинова. Две оставки, но не с една цел. Първата е истинска и вещае сериозни промени в управляващата партия. Втората е по-скоро маньовър за оцеляване в председателския кабинет и запазване на статуквото в партията. Какво се случи в ГЕРБ? Видяхме на живо поредния римейк на спектакъла „Първият“ разжалва „втория“, който се помисли за „първи“. Джордж Хърбърт Уокър Буш разказва в мемоарите си една случка, която илюстрира нещо ключово за властта и онези, които умеят да я упражняват – мярата и респекта към йерархията. През 1981 г. Роналд Рейгън е избран за 40-ти президент на САЩ. Буш е негов вицепрезидент. Рейгън е популярна фигура от средната класа, някогашен демократ, който преминава в редиците на Републиканската партия през 60-те години. Буш е представител на богаташка династия, в която поколения са израснали в дантели и със сребърни лъжички в уста. В навечерието на инагурацията – церемонията по полагане на конституционната клетва на президента и вицепрезидента на САЩ, която се провежда на Капитолийския хълм във Вашингтон – Буш отива при своя личен шивач, за да си поръча нов костюм за събитието. „Какъв да бъде, сър?“ – попитал шивачът. А Буш отвърнал: „Като за вицепрезидент – достатъчно добър, но все пак по-лош от този на президента“. Йерархията трябва да се зачита. Старшинството трябва да се уважава – с поведение и отношение. Това важи с особена сила за централизирана политическа организация, доминирана от лидер, който съсредоточава цялата формална и неформална власт в нея. Лидерът е „първият“, а онзи, комуто е делегирал част от властта си – „вторият“ – трябва стриктно да съблюдава пределите на предоставената му власт и да не заобикаля или засенчва „първия“. Иначе изгаря. Няма никакво значение колко предани структури и поддръжници си е създал „втория“. В момента, в който той бъде разжалван, повечето от тях, ако не всички, ще преориентират лоялността си изцяло към „първия“. Защото в неговите ръце са и подписът, и печатът. Тоест, той – и само той! – овластява, и всеки който иска да запази своя статус във властовата йерархия, трябва да е лоялен нему, независимо колко обича „втория“. Това са неписаните, но азбучни правила, по които функционира централизираната власт. Тяхното проявление може да се проследи в цялата политическа история на човечеството. Изключенията са редки и само ги потвърждават. Такава е и вътрешната логика, която стои в основата на последните събития в ГЕРБ. Отстраняването на Цветан Цветанов не е изненадващо за онези, които правилно са разчели в неговото политическо поведение – синдрома на „втория“, който се хвали с по-хубав „костюм“ от този на „първия“. С годините г-н Цветанов започна да си придава повече лидерска осанка, отколкото позицията му на „втори“ в ГЕРБ позволява. Дори и да е било вярно, че е отличен партиен строител, на който в голяма степен партията дължи успехите си, ако имаше верни политически инстинкти, той самият щеше всячески да се старае да опровергава подобни внушения и впечатления. Вместо това Цветанов всячески подчертаваше приносите си, често се държеше като единствен решаващ фактор, подсказвайки, че ролята на лидера е по-скоро формалност. Позволи си дори да бламира Бойко Борисов по въпроса с оставката на Делян Добрев. Опитваше се да създава усещане, че той е „силният човек на американците“, макар че не беше. Всичко това се е насъбирало, като подпочвени води, които подяждат основите на пиедестала, които „вторият“ се опитваше да си изгради. И когато към това се прибави тежкият скандал „апартаментгейт“, политическата му съдба беше предначертана, а партийният му „некролог“ отпечатан. Промяната, която г-н Борисов извърши, отстранявайки напълно Цветанов от държавната и партийната власт, идва в ключов момент за партията – когато са налице белези на сериозна умора от десетилетното управление, а обрастването на много от структурите u със струпеите на клиентелизма и корупцията, предизвиква нарастващо обществено недоволство. Това отваря възможности кадровата промяна да даде начало на цялостна вътрешна реформа на ГЕРБ, която да ревитализира партията, да я зареди с нова енергия, да я отвори повече и да я превърне в обединителен център за много и различни обществени и политически групи и среди. Дали тези възможности ще бъдат оползотворени или напротив – ще започнат процеси на вътрешно разложение, зависи главно от Бойко Борисов и способността му да формулира обединителна кауза, която да предложи на обществото. Пробният камък ще са предстоящите наесен общински избори. Най-вероятно, ако междувременно не се случат извънредно неблагоприятни за управляващите събития, ГЕРБ ще спечели местния вот категорично. Целият въпрос обаче е, дали това ще е механична победа на партийната машинария или резултат от вътрешноорганизационен и идеен подем. Каквото и да се случва в ГЕРБ, те са безкрайно улеснени от безидейната и безпомощна опозиция в лицето на БСП, която имат срещу себе си. Там също имаме оставка, но тя е доста по-различна от оставката в ГЕРБ. След слаба кампания със слаби кандидати и още по-слаба партийна политика, изпълнена с поредица от груби грешки, Нинова не предлага промяна в стила и съдържанието на налагания от нея самата политически курс. Напротив, предлага още от същото. Стига да я преизберат. А то е – капсулация и самоизолация на БСП. Самоцелна опозиция от типа „стани да седна“, а не реална алтернатива, която носи положителна промяна за хората. Вместо реално кадрово обновление и отваряне, имаме имитационни действия от типа – ще махнем старите партийни другари, но ще избутаме напред синчетата и дъщеричките им. Или пък другата имитация – подмяната на смисъла на „гражданската квота“. Вместо да привличат независими от БСП фигури с професионална и обществена тежест, които са знак към политическия център и различни съсловия, Нинова запълва „гражданската квота“ с верни другари без партиен билет, като „безпартийните комунисти“ от едно време, които не могат да донесат гласове извън изтънелия червен електорат. Разбира се, право на БСП си е да решава каква политика и какви кадри да предлага. Но трябва да е ясно, че с това, което предлагат сега, няма как да получат доверието на общественото мнозинство. Поредната изборна загуба делегитимира БСП като самостоятелна алтернатива на това управление. При всички положения обаче, едно е ясно – лидерският въпрос в БСП отново е отворен. Очевидно предстоят месеци, в които партията отново ще се занимава главно със себе си, а не с проблемите на България. А в междучасията между две кулоарни интриги, ще се чудят с кого да си измият ръцете за очертаващото се сгромолясване на общинските избори. Като например да (зло)употребят с Мая Манолова, като я лансират за кмет на София. Кризата, която се очертава в БСП, поставя с особена острота въпроса за необходимостта от солидна и перспективна опозиция на управляващите. Опозиция, подплатена с идеи и компетентно действие, а не с крясъците от социалните мрежи. На този етап такава изглежда възможна по пътя на консолидацията на широко обществено движение за промяна, което включва например БСП, АБВ, граждански организации, обществени лидери и интелектуалци. Що се отнася до евентуалното излизане на Слави Трифонов на партийната арена, той има потенциал да смути блатното спокойствие. Но да се очаква политическа вълнѕ с капацитет за сериозна промяна в държавата, изглежда нереалистично. Реални промени обаче може да настъпят само като част от голямата промяна, която протича в света. Процесите у нас не са изолирани от голямата шахматна дъска на световната геополитика. Пренареждането, което започна с влизането на Доналд Тръмп в Белия дом и завръщането на традиционните американски консерватори във властта, започна да се усеща и в Европа. В ход е демонтаж на статуквото на неолибералния глобализъм с неговите идеи за глобален пазар, изличаване на националната държава и изнасяне на суверенитет към наднационални институции, които са отдалечени от „капризите“ на демокрацията. Импулсът, дошъл отвъд океана, допринесе за спечелване на евроизборите в ключови европейски държави – Франция, Италия, Унгария, Полша, Великобритания – от политически сили, които отхвърлят пълзящата федерализация на ЕС, налагана от глобалистите. Евентуален втори мандат на президента Доналд Тръмп в САЩ през 2020 г. ще стабилизира курса към промени. А това неизбежно ще се отрази и на партийно-политическата карта в Европа и у нас.", "date": "2019.06.03", "title": " Две оставки, но не с една цел\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bc%d0%b0%d1%80%d0%b8%d0%bd%d0%be%d0%b2-%d0%b2-%d0%ba%d0%b0%d0%b7%d0%b0%d0%bd%d0%bb%d1%8a%d0%ba-%d0%b2-%d0%be%d0%b1%d1%89%d0%b5%d1%81%d1%82%d0%b2/", "text": "Бързата реакция на общината, полицията и екипите на пожарната безопасност е допринесла за минимализирали щетите в района. Хубаво е, че много хора са откликнали и са се притекли на помощ на пострадалите. Това е показателен знак, че в обществото се възражда традиционната за българина съпричастност към проблемите на другите, каза вътрешният министър Младен Маринов след извършената инспекция на пострадалите на територията на Казанлък места, цитиран от пресцентъра на МВР. Той изрази увереност, че с общи усилия, на хората ще бъде помогнато да възстановят фамилната къща. Прави се всичко възможно за минимализиране на щетите, благодарение на ракетните площадки районът е предпазен от градушка, което би довело до сериозни загуби за стопаните и за селскостопанската продукция. Министър Маринов обясни, че следващата точка на инспекцията е района на Велико Търново. Там притесненията са свързани с нивото на река Янтра, след падналите обилни валежи. Добрата новина от преди малко е, че се наблюдава задържане и леко спадане на нивото, допълни гл. комисар Николай Николов – директор на ГДПБЗН. Той уточни, че от вчера са предприети мерки за наблюдение и ранно предупреждение за хората за евакуиране при необходимост. Ситуацията се следи, защото тя се променя непрекъснато и в зависимост от нея се вземат и адекватни решения за действия на екипите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Министър Маринов за справянето с наводенията: Възражда се традиционната за българина съпричастност към проблемите на другите"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bf%d0%b5%d1%82-%d1%82%d0%b5%d0%bb%d0%b0-%d0%bf%d1%80%d0%b8-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b8%d0%b7/", "text": "Индийски военни пилоти са локализирали пет тела в индийската част на Хималаите при  . Представителят на местните власти Виджай Кумар Джогданда съобщи, че телата са били открити днес преди спасителната акция в северния планински щат Утаракханд да бъде преустановена заради силен снеговалеж и бурен вятър. Акцията за издирване на останалите трима алпинисти ще бъде подновена утре. Той съобщи, че властите се консултират с армията как да приберат телата. Групата, която включва четирима британци, двама американци и австралиец, започна да изкачва връх Нанда Деви на 13 май. Върхът е с височина 6,477 метра, групата за последно е била в контакт с базовия лагер на 26 май. След падането на лавина контактът е бил прекъснат. Вчера сутринта четирима други британци бяха спасени, след като бяха забелязани при базов лагер близо до Нанда Деви. Те са получили първа помощ в болница и са изписани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Откриха пет тела при издирването на изчезнали алпинисти на Хималаите"}
{"url": "https://trud.bg/%d1%87%d0%b8%d1%81%d1%82%d0%be-%d0%b3%d0%be%d0%bb%d0%b8-%d0%bc%d1%8a%d0%b6%d0%b5-%d0%b8-%d0%b6%d0%b5%d0%bd%d0%b8-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d0%b2-%d0%bd%d1%8e-%d0%b9/", "text": "Около 125 голи мъже и жени излязоха на протест срещу забраната на Facebook и Instagram, да се качват снимки, на които се виждат женски зърна. Организаторът на шествието е фотографът Спенсър Туник, който засне демонстраторите пред сградата на Facebook в Ню Йорк. Кампанията, носеща името #WeTheNipple, се противопоставя на забраната да се показват женски зърна в социалните мрежи, в името на изкуството, предават от  . Всички мъже и жени, осмелили се да излязат голи на улицата, прикриват гърдите и гениталиите си с изображения на мъжки зърна. Целта на това е, да се покаже неравенството и дискриминацията спрямо забраната на социалните мрежи. Участниците в артистичния проект, легнаха на площада пред сградата и вдигнаха високо други изображения на мъжки зърна, докато Туник заснемаше протеста. От сайта на  , става ясно, че стикерите със зърна са „дарени“ от известни личности, сред които барабаниста на Red Hot Chili Peppers Чад Смит, актьора-фотограф Адам Голдбърг, както и самия Туник. Спенсър Туник е популярн с проектите си, използващи голотата като средство за отстояване на социална позиция.", "date": "2019.06.03", "title": " Чисто голи на протест в Ню Йорк (СНИМКИ И ВИДЕО)\t"}
{"url": "https://trud.bg/10-%d0%bc%d0%b5%d1%81%d0%b5%d1%86%d0%b0-%d1%83%d1%81%d0%bb%d0%be%d0%b2%d0%bd%d0%be-%d0%b7%d0%b0-%d0%ba%d1%83%d0%bf%d1%83%d0%b2%d0%b0%d0%bd%d0%b5-%d0%bd%d0%b0-%d0%b3%d0%bb%d0%b0%d1%81%d0%be%d0%b2%d0%b5/", "text": "Условна присъда за жена от Търговище, хваната в купуване на гласове за евроизборите, е произнесъл Районният съд в града в понеделник, съобщиха от Апелативна прокуратура във Варна. 51-годишната Снежана Хр. е осъдена на 10 месеца лишаване от свобода с 3 години изпитателен срок. Срещу нея е водено бързо производство, след като я хванали на 21 май да предлага на жена 30 лв., за да гласува за определена партия. Преди това същата „търговка” успяла да привлече интереса на други три жени, които мотивирала да гласуват с по 30 лв. Снежана е сключила споразумение с прокуратурата, което е одобрено от съда. В Търговище на съд е дадена още една жена, която също е „купувала” гласове” на изборите. Очаква се и нейната присъда. По неофициална информация и двете жени са набирали гласове за една и съща политическа формация. Имало е и трети заловен, но срещу него не са били събрани доказателства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Условна присъда за „търговка”, купувала гласове на евровота\t"}
{"url": "https://trud.bg/%d0%b8-%d0%bf%d0%be%d1%80%d1%82%d1%83%d0%b3%d0%b0%d0%bb%d0%b8%d1%8f-%d1%83%d0%b4%d0%b0%d1%80%d0%b8-%d0%bb%d1%8a%d0%b2%d0%be%d0%b2%d0%b5%d1%82%d0%b5/", "text": "Мъжкият национален отбор по волейбол напусна в минорно настроение Мендоса (Аржентина) след втората си загуба в трите мача от група 2 на Лигата на нациите. „Лъвовете“ изненадващо отстъпиха на аутсайдера Португалия с 1:3 (-21, 19, -26, -23) в последната среща от турнира.  Момчетата на селекционера Силвано Пранди започнаха слабо и дадоха шанс на иберийците да вземат аванс в първия гейм – 16:11 на второто техническо прекъсване. Смените доведоха до намаляване на разликата – 21:22, но „лъвовете“ така и не успяха да обърнат развоя и Португалия поведе. Втората част мина под диктовката на България и логично се стигна до изравняване.  По всичко изглеждаше, че родните национали ще вземат своето. В третия гейм те поведоха с 21:18, но допуснаха изравняване и в решителните точки отстъпиха на португалците. По идентичен начин се разви и четвъртата част – преднина от 20:16 и нов куп грешки, довел до крайната загуба.  В герой за „мореплавателите“ се превърна звездата им Марко Ферейра с 21 точки, а Николай Учиков и резервата Розалин Пенчев бяха най-резултатни за България с по 15 т. Учиков е трети сред реализаторите след първия уикенд в Лигата с 55 т., а пред него са Егор Клюка (Русия, 64 т.) и Габриеле Нели (Италия, 57 т.). България пък е на 11-о място от 16 тима с 3 точки, а лидери с по 3 победи са Иран (9 т.), Франция (9 т.) и Бразилия (8 т.).  Този уикенд „лъвовете“ ще играят в Нинбо (Китай) с домакините, Полша и Франция.", "date": "2019.06.03", "title": " И Португалия удари „лъвовете“"}
{"url": "https://trud.bg/%d1%82%d0%b8%d0%b9%d0%bc-%d1%81%d0%b5%d1%80%d0%b8%d0%bd%d0%b0-%d0%b5-%d0%bb%d0%be%d1%88%d0%b0-%d0%ba%d0%b0%d1%82%d0%be-%d1%87%d0%be%d0%b2%d0%b5%d0%ba/", "text": "Доминик Тийм заяви, че Серина Уилямс е „лоша като човек“, след като американката настоя да проведе пресконференцията си на „Ролан Гарос“ като прекъсне неговата.  „Става въпрос за принципа, сигурен съм, че Федерер или Надал не биха постъпили така“, добави австрийските тенисист. Роджър побърза да се съгласи.  „Доминик е прав да се възмущава, тъй като е ясно, че човекът, който още е в турнира, има предимство – заяви Маестрото. – Ако бях загубил от Леонардо Майер, щях да го остава да реши дали иска да говори преди или след мен.“  В подкрепя на Тийм се обявиха още легендите Борис Бекер и Пат Кеш, както и анализаторката на „Евроспорт“ Анабел Крофт.  Григор Димитров пък вече гледа към сезона на трева. Българинът ще се опита да си осигури максимално време на корта преди „Уимбълдън“ и затова е заявил участие и на двойки на турнира в Куинс, а негов партньор ще е аржентинският ас Хуан Мартин дел Потро.", "date": "2019.06.03", "title": " Тийм: Серина е лоша като човек"}
{"url": "https://trud.bg/38-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%bd%d0%b0%d0%bf%d0%b0%d0%b4%d0%bd%d0%b0-%d0%b6%d0%b5%d0%bd%d0%b0-%d1%81-%d0%bc%d0%be%d1%82%d0%be%d1%80%d0%b5%d0%bd-%d1%82%d1%80/", "text": "На 1 юни 2019 г. в Районно управление на МВР-Смолян започнато бързо производство срещу 38-годишния Х.Р. от град Смолян, за това, че около 19.00 часа на същия ден на ул. „Младост“ в града е извършил непристойни действия, грубо нарушаващи обществения ред, изразяващи явно неуважение към обществото, които по своето съдържание се отличават с изключителна дързост. Това съобщиха от ОДМВР-Смолян. Мъжът отправял псувни и ругатни, и чрез използване на моторен трион е причинил на 43-годишна жена от Смолян, телесни повреди, изразяващи се в порезни рани на двата крака. Пострадалата е транспортирана в МБАЛ „д-р Братан Шукеров“-Смолян, където й е оказана медицинска помощ, след което е освободена. Х.Р. е задържан за срок от 24 часа. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " 38-годишен мъж нападна жена с моторен трион в Смолян"}
{"url": "https://trud.bg/%d0%bf%d1%80%d0%be%d0%b2%d0%b5%d0%b4%d0%b5-%d1%81%d0%b5-xvi-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b5%d0%bd-%d1%84%d0%be%d0%bb%d0%ba%d0%bb%d0%be%d1%80%d0%b5%d0%bd-%d1%81%d1%8a%d0%b1%d0%be/", "text": "За шестнадесети пореден път в село Ореш се събраха католици от близо и далеч за Националния фолклорен събор на католическите общности в България. Тази година Съборът бе посветен на Международния ден на детето и годината на Дева Мария – майка на църквата и децата. По традиция съборът започна със Света литургия от 11.00 часа в храм „Непорочно зачатие на Блажена Дева Мария“, а по-късно кметът на селото Любомир Иронов и кметът на Свищов Генчо Генчев поднесоха цветя на паметника на католическия епископ Филип Станиславов, който е и автор на първата печатна книга на новобългарски език „Абагар“. Официалното откриване на XVI „Национален фолклорен събор на католическите общности в България“ 2019 се състоя от 13.00 часа на открита сцена пред читалището. Приветствени слова произнесоха кметът на населеното място Любомир Иронов, кметът на община Свищов Генчо Генчев и народният представител д-р Станислава Стоянова, която присъства на всички събития посветени на 1 юни в община Свищов. Разнообразната празнична програма продължи с концерт на танцови и певчески групи, и изпълнители под наслов „Фолклорът е магия“, а по случай Международния ден на детето бе организиран „Детски празни – веселие“. Кулминацията на XVI-я национален фолклорен събор на католиците беше заключителният концерт на оркестър „Канарите“, който вдигна на крака многобройната публика. На събора, заедно с кмета на Свищов бяха и други представители на общинското ръководство в лицето на председателя на ОбС – Свищов д-р Кристиян Кирилов, зам.-кмета Борислав Замфиров и директора на дирекция „Култура и културно наследство“ Росен Маринов.", "date": "2019.06.03", "title": " Проведе се XVI Национален фолклорен събор на католическите общности  в България\t"}
{"url": "https://trud.bg/%d1%82%d1%80%d0%b0%d0%ba%d1%82%d0%be%d1%80%d0%b8%d1%81%d1%82-%d0%be%d1%82%d0%ba%d1%80%d0%b8-%d1%80%d0%b0%d0%b7%d0%bb%d0%be%d0%b6%d0%b5%d0%bd-%d1%82%d1%80%d1%83%d0%bf/", "text": "Тракторист откри в житна нива край шуменското село Войвода труп на изчезнала отпреди седмица жена. Той се натъкнал на зловещата находка към 19,30 часа в неделя и веднага обърнал трактора в обратна посока. На мястото бил изпратен екип на Спешна помощ, а медиците само констатирали смъртта. Заради факта, че жената била със съблечена риза, се усъмнили, че може да е станала жертва на насилие. Това събрало по мръкнало в житния блок оперативно-следствена група. Аутопсия е изсянила в понеделник, че Росица Р. /58 г./ не е жертва на физическо насилие, научи „Труд“. Тя е имала хипертонична болест и други увреждания. Освен това страдала от психиатрично заболяване и често напускала дома си в град Плиска. Затова, когато преди седмица пак изчезнала, дъщеря й не подала сигнал в полицията.", "date": "2019.06.03", "title": " Тракторист откри разложен труп"}
{"url": "https://trud.bg/%d0%bf%d0%be%d0%bb%d0%b8-%d0%b3%d0%b5%d0%bd%d0%be%d0%b2%d0%b0-%d0%bf%d0%be%d0%ba%d0%b0%d0%b7%d0%b0-%d1%81%d0%b8%d0%bd%d0%b0-%d1%81%d0%b8-%d1%81%d0%bd%d0%b8%d0%bc%d0%ba%d0%b0/", "text": "Певицата Поли Генова, която роди първата си рожба – момче, на име Даниел – едва преди месец и половина, сподели снимка, на която за първи път се вижда лицето му. До сега, Поли го криеше и качваше кадри с ръцете или крачетата му. „Ние празнуваме първия ни 1-ви юни“, написа Поли към снимка, на която си играе с Даниел навън сред природата. Половинката на певицата и съответно бащата на Даниел, не присъства на снимката, а за него е известно само, че е холандец.", "date": "2019.06.03", "title": " Поли Генова показа сина си (СНИМКА)"}
{"url": "https://trud.bg/%d0%bc%d0%b0%d0%bb%d0%be%d0%bb%d0%b5%d1%82%d0%b5%d0%bd-%d0%b1%d0%bb%d1%8a%d1%81%d0%bd%d0%b0-%d1%81-%d0%ba%d0%be%d0%bb%d0%b0-%d0%b4%d0%b2%d0%b5-%d0%bc%d0%be%d0%bc%d0%b8%d1%87%d0%b5%d1%82%d0%b0/", "text": "Малолетно момче от с. Стефан Караджа стана клиент на прокуратурата, след като прегази две пешеходки в родното си село. Тежкият инцидент  станал миналия четвъртък вечерта. Около 21,40 ч момчето подкарало „Фолксваген“ из улиците на селото. Загубило контрол над колата и налетяло на две момичета, които вървели край шосето. От удара едното, което също е малолетно, получило фрактура на бедрото и спешно било откарано за лечение във варненската МБАЛ „Св. Анна“. Другото девойче от Суворово се отървало с по-леки контузни наранявания. По случая е образувано досъдебно производство, уточниха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Малолетен блъсна с кола две момичета"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d0%bf%d0%be%d0%b4%d0%bf%d0%b8%d1%81%d0%b0-%d0%b4%d0%be%d0%b3%d0%be%d0%b2/", "text": "Община Горна Оряховица подписа с Министерство на труда и социалната политика Договор за предоставяне на безвъзмездна финансова помощ BG05M9OP001-2.040-0056-C01 „Патронажна грижа за възрастни хора и лица с увреждания – община Горна Оряховица, който се осъществява с финансовата подкрепа на Европейския социален фонд чрез Оперативна програма „Развитие на човешките ресурси” 2014-2020 г. Кратко описание на проекта:  Осигуряването на достъпни, висококачествени и устойчиви услуги за възрастни хора в риск и хора с увреждания, е един от ефективните инструменти за подобряване качеството на техния живот, както и за тяхното пълноценно включване в обществото. Реализирането на проекта ще подобри качеството на живот на уязвимите групи, както и достъпа до социални услуги в общността чрез въвеждане на комплексни действия на територията на община Горна Оряховица. Дейностите са от голямо значение за общината, тъй като за възрастните хора и хората с увреждания липсват перспективи и възможности за ресоциализация, не са развити алтернативните услуги и те разчитат единствено на своите близки. В тази връзка ще бъдат проведени мероприятия за стартиране на иновативна интегрирана социално¬-здравна услуга чрез мобилни екипи, като по този начин ще бъдат осигурени необходимите социални услуги за уязвимите групи в общината. На лицата от целевата група ще бъде предоставено психологическо консултиране и подкрепа. Дейностите по обучение и супервизия на персонала ще гарантират изграждане на кадрови потенциал, предоставящ качествени услуги. Закупуването на превозно средствo, както и мобилна медицинска техника, материали и консумативи, ще допринесат за постигане на високо качество на предоставяните услуги. Целите на проекта са:  Разширяване на възможностите за подобряване качеството на живот и за социално включване на хората с увреждания и възрастните хора, чрез осигуряване на мрежа от услуги в домашна среда и изграждане на подходящ /материален и кадрови/ капацитет за предоставянето им. Специфична цел:  Да се изгради модел за патронажни грижи за възрастни хора и хора с увреждания, вкл. с хронични заболявания и трайни увреждания на територията на община Горна Оряховица. Осигуряване на почасови мобилни интегрирани здравно-социални услуги в домовете на хората. Общата стойност на поекта е 274 376,54 лв., от които 233 220,06 лв. европейско и 41 156,48 лв. национално съфинансиране. Проектът стартира от 1 юни  и е с продължителност до 30.09.2020 г.", "date": "2019.06.03", "title": " Община Горна Оряховица подписа договор за проект за патронажна грижа\t"}
{"url": "https://trud.bg/%d0%bd%d0%b0%d0%b9-%d0%bd%d0%b0%d1%88%d1%83%d0%bc%d1%8f%d0%bb%d0%b0%d1%82%d0%b0-%d0%ba%d0%be%d0%bb%d0%b0-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0/", "text": "Автомобил на 2019 г. в Европа и света Jaguar I-Pace направи ексклузивна премиера в България на британска територия в резиденцията на посланика на Обединеното кралство Ема Хопкинс. В нейно присъствие и пред отбрана публика първият електрически модел на Jaguar бе представен от Атанас Фурнаджиев, управител на вносителя на марката „Мото-Пфое“. Новият I-Pace за кратко време се превърна в истински хит, като спечели повече от 70 международни награди за по-малко от година. Автомобилът може да измине до 470 км с едно зареждане на батерията. Тя е литиево-йонна и има капацитет 90 киловатчаса. На специална електрическа станция с постоянен ток зареждането от 0 до 80% отнема точно 40 минути. От обикновен контакт на стандартната домакинска мрежа са необходими малко над 10 часа за постигане на заряд 80%. При изминаване на 25 000 км на година могат да се спестят около 6000 лв. в сравнение с автомобил с дизелов двигател с идентични параметри. Jaguar I-Pace разполага с мощност от 400 к.с. и въртящ момент от 696 Нм, които се генерират от два електрически мотора. Единият двигател е на предния мост, а другият – на задния. Така се осигурява задвижване на четирите колела, повишена проходимост и по-добро сцепление. Ресурсът на двигателите гарантира бързо ускорение за 4,8 секунди от 0 до 100 км/ч. На компактни размери Jaguar I-Pace предлага вътрешен обем като на голям SUV. Под задните седалки има свободно място за съхранение на лаптоп, таблет, книга и вещи. Вместимостта на багажника е 656 л, а при сгъване на задните седалки достига 1453 л.", "date": "2019.06.03", "title": " Най-нашумялата кола пристигна\t"}
{"url": "https://trud.bg/%d0%ba%d0%b0%d0%bb%d0%b8%d0%bd%d0%b0-%d0%bf%d0%b0%d1%81%d0%ba%d0%b0%d0%bb%d0%b5%d0%b2%d0%b0-%d0%bd%d1%8f%d0%bc%d0%b0%d0%bc-%d0%bc%d0%bd%d0%be%d0%b3%d0%be-%d0%ba%d0%be%d1%80%d0%b5%d0%ba%d1%86%d0%b8/", "text": "Писателката Калина Паскалева публикува две свои снимки с 11 години разлика, с цел да покаже колко и какви корекции си е правила по лицето и така веднъж завинаги да обори злословниците. „Хейтърите не спират да пишат, че имам много пластики. Истината е, че нямам толкова, колкото ви се иска. Просто винаги съм си била хубава“, написа Калина. Единствената промяна във вида й са веждите, които си е нарисувала през 2008-ма година. Под снимката, Калина получи само позитивни коментари и похвали за външния й вид.", "date": "2019.06.03", "title": " Калина Паскалева: Нямам много корекции, просто винаги съм била хубава"}
{"url": "https://trud.bg/%d0%b0%d0%b1%d0%b8%d1%82%d1%83%d1%80%d0%b8%d0%b5%d0%bd%d1%82-%d0%be%d1%82-%d1%81%d0%bb%d0%b8%d0%b2%d0%b5%d0%bd-%d1%81%d0%bf%d0%b0%d1%81%d0%b8-%d1%85%d0%b8%d0%bb%d1%8f%d0%b4%d0%b8-%d0%b1%d0%b5%d0%b7/", "text": "Абитуриент от Сливен е участвал в спасяването на хиляди бездомни животни. Всекидневието му е отдадено на каузата – от установяването дали животното е изоставено, ранено или страдащо, осигуряването на транспорт, лечение, намиране на осиновители, както и набиране на средства за заплащане на медицинските процедури. За доброволческата си дейност Габриел Пърев от Профилираната хуманитарна гимназия „Дамян Дамянов“ в града получи приза „Златно сърце“ – златен медальон във формата на сърце и грамота. Отличието се връчва от няколко години насам в навечерието на Първи юни. Негови учредители са Регионалното управление на образованието и Областният управител. Номинацията на зрелостника е направена от неговата гимназия. С грижите за бездомните животни той е ангажиран от две години насам. Администратор е на страницата „Лапички без дом“ във фейсбук. Габриел е създал е доброволческа мрежа, в която участват ученици от няколко училища в града. На тазгодишната церемония в областната администрация бяха връчени още две индивидуални и три колективни награди на ученици, които са участвали в благотворителни акции, оказвали са помощ на нуждаещи се деца и възрастни, намерили са и са върнали скъпи вещи. На снимката: Габриел Пърев получи приза „Златно сърце“ от областния управител Чавдар Божурски.", "date": "2019.06.03", "title": " Абитуриент от Сливен спаси хиляди бездомни животни"}
{"url": "https://trud.bg/%d0%ba%d1%80%d0%b0%d0%bb%d0%b8%d1%86%d0%b0-%d0%b5%d0%bb%d0%b8%d0%b7%d0%b0%d0%b1%d0%b5%d1%82-%d0%b2%d1%82%d0%be%d1%80%d0%b0-%d0%bf%d1%80%d0%b8%d0%b5-%d0%b4%d0%be%d0%bd%d0%b0%d0%bb%d0%b4-%d1%82%d1%80/", "text": "Президентът на САЩ Доналд Тръмп е на тридневно посещение във Великобритания. Малко след пристигането си, държавният глава и съпругата му Мелания кацнаха с хеликоптер в Бъкингамския дворец, където бяха посрещнати от принц Чарлз и съпругата му Камила. Поздрави ги и кралица Елизабет Втора. Програмата на първата двойка на САЩ продължава с обяд с кралицата. Тръмп ще разговаря с британския премиер Тереза Мей утре, като двете основни теми на разговорите са климатичните промени и китайската компания „Хуауей“. В сряда американският президент ще присъства на церемонията по отбелязване на 75-тата годишнина от Десанта в Нормандия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Кралица Елизабет Втора прие Доналд Тръмп в Бъкингамския дворец"}
{"url": "https://trud.bg/%d0%bb%d0%be%d1%88%d0%be%d1%82%d0%be-%d0%b2%d1%80%d0%b5%d0%bc%d0%b5-%d0%bd%d0%b5-%d1%83%d0%bf%d0%bb%d0%b0%d1%88%d0%b8-%d0%b5%d0%b7%d0%b4%d0%b0%d1%87%d0%b8%d1%82%d0%b5-%d0%b2-%d0%bb%d0%b8%d0%b3%d0%b0/", "text": "Лошото време не успя да изплаши ездачите във втория квалификационен турнир от Лига „Краси“ по прескачане на препятствия. Близо 150 животни стартираха под дъжда на базата „Фригопан“ край Пловдив. Първи в най-високия клас стана националът Антон Дацински с кон Карас, преодолял паркура с височина 130 см без наказателни точки. След него завърши друг ас на представителния тим – Калин Неделчев с Даридо. Той бе по-бавен по трасето с 68 десети от секундата и също мина чисто.  В надпреварата с 5-годишни животни Неделчев успя да се реваншира за загубата от предишното изпитание. С Кинг Конг той бе най-бърз, изпреварвайки Дацински с Караско.  Апостол Тенев пък зае първо и второ място с два различни коня – Форт оф Джулай и Имеджин Вант Рот на 125 см. Георги Георгиев с Кателина пък спечели в категорията с коне над 5 г. (на снимката). Много емоции предложиха и състезанията при децата, юношите и аматьорите.  При 18-годишните ездачи №1 стана Лилия Консулова с Кеч ми, която бе безпогрешна на 110 см. А при децата спечели Ая Митева с Ларго. Най-добрите 16 продължават на финала през септември. Общият награден фонд е 37 000 лв. Лигата е организирана от бизнесмена Димитър Консулов, собственик на известната марка майонеза, която отбелязва 25 г. на пазара.", "date": "2019.06.03", "title": " Лошото време не уплаши ездачите в Лига „Краси“"}
{"url": "https://trud.bg/%d0%b1%d0%b0%d1%89%d0%b0-%d0%b2-%d1%80%d0%b5%d0%bc%d0%b8%d1%81%d0%b8%d1%8f-%d0%b8%d0%b7%d0%bd%d0%b5%d0%bd%d0%b0%d0%b4%d0%b0-%d0%ba%d0%b0%d0%bf%d0%b8%d1%82%d0%b0%d0%bd%d1%8a%d1%82-%d0%bd%d0%b0/", "text": "Брайън, бащата на Джордън Хендерсън от „Ливърпул“, изненада своя син, като се появи на терена на „Уанда Метрополитано“. Това се случи след последния съдийски сигнал на финала в Шампионската лига. „Мърсисайдци“ спечелиха турнира след 2:0 над „Тотнъм“, а историята на семейство Хендерсън трогна футболния свят. Полузащитникът посвети златния медал на баща си, който преди 5 години е бил диагностициран с рак на гърлото. Към днешна дата родителят е в ремисия. Той е бивш полицай, а когато разбрал за заболяването, скрил от сина си, за да не пречи на кариерното му развитие.  „Татко ми е горд човек – разкри преди година играчът в емоционално интервю. – Не искаше да го виждам по време на терапията. Тогава осъзнавах, че единственото нещо, което можех да направя, е да играя добре през уикендите, тъй като бях наясно, че ще гледа“. Междувременно Хендерсън-старши разкри, че синът му е дал специално обещание, когато е бил едва на 10 години. „През 2003-а заведох Джордан на финала на Шампионската лига между „Милан“ и „Ювентус“ (3:2 след дузпи) – разкри бившият полицай. – Мачът се игра на „Олд Трафорд“ в Манчестър. Докато звучеше химнът преди началото на срещата, той ми каза: „Татко, един ден и аз ще играя в такъв мач“. И да – направи го даже два пъти, като сега спечели и трофея“.", "date": "2019.06.03", "title": " Баща в ремисия изненада капитана на „Ливърпул“"}
{"url": "https://trud.bg/%d0%bf%d0%be%d0%b4%d0%b0%d1%80%d1%8a%d0%ba-%d0%be%d1%82-%d1%83%d0%b5%d1%84%d0%b0-%d0%b7%d0%b0-%d0%bd%d0%b0%d0%b9-%d0%b8%d0%b7%d0%b2%d0%b5%d1%81%d1%82%d0%bd%d0%be%d1%82%d0%be-%d0%b4%d1%83%d0%bf%d0%b5/", "text": "Кинси Волански измина най-краткия път от анонимността до славата. Блондинката, нахлула в 20-ата минута на финала в Шампионската лига „Тотнъм“ – „Ливърпул“ (0:2), е най-горещата тема след двубоя в Мадрид. Няма да е пресилено, ако се каже, че актрисата и модел бе най-свежият елемент в скучните и на моменти дори дотягащи 90 минути. А Кинси открадна не само минутка от телевизионното време, но и много повече. Два дни след последния съдийски сигнал на рефера Дамир Скомина, красавицата е тема №1 във всички водещи световни медии. И това й донесе 2 500 000 нови последователи в социалната мрежа Инстаграм само след първите 12 часа. Стигна се дотам, че й бе хакнат профила, но от компанията, собственост на Фейсбук, вече работят по възстановяването му. Дори това не развали настроението на Кинси, която призна, че това са нейните най-вълнуващи 24 часа в живота. И обеща на 1000 от своите нови фенове картичка с автограф. Далеч по-любопитна обаче бе реакцията на УЕФА, организатор на турнира на богатите. Служител на европейската футболна асоциация е причакал Кинси на летището в испанската столица, за да й … подари спомен от голямата нощ – ВИП билет от двубоя в стъклена рамка. Така, макар и негласно, от Нион поощриха хулиганското деяние на рускинята и дадоха предпоставки за бъдещи такива пробиви в сигурността.  “Най-сладкият служител на УЕФА ми подари този плакет на летището“, написа рускинята в туитър, публикувайки и кратко видео на придобивката. Интересното е, че Кинси успя не само да натрупа слава, но и да направи сериозна реклама на бизнеса на нейния приятел Виталий Здровецкий – Vitaly Uncensored. Именно този надпис бе изписан върху оскъдния бански, с който красавицата нахлу под прожекторите на „Уанда Метрополитано“. По този начин фирмата получи невероятен отзвук без да се налага да плаща колосални суми за телевизионен маркетинг. И действието на Кинси бе възнаградено за втори път – Виталий предложи брак на любимата си директно в социалните мрежи.  „Нямам търпение да се оженя за теб“, написа руснакът на снимка от „дефилирането“ на Кинси по терена.  Самият руснак също има опит с подобни деяния. През 2014 година той нахлу на финала на световното първенство в Бразилия и оттогава има забрана да посещава футболни мероприятия. Това обаче не го възпря да присъства на мача в събота, дегизиран с фалшива брада. По всичко изглежда, че Виталий и Кинси ги очаква дълъг, щастлив и вероятно нестандартен семеен живот. Горчиво!", "date": "2019.06.03", "title": " Подарък от УЕФА за най-известното дупе в света"}
{"url": "https://trud.bg/%d0%b8%d0%bd%d1%82%d0%b5%d1%80%d0%ba%d0%be%d0%bd%d0%b5%d0%ba%d1%82%d0%be%d1%80%d1%8a%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d1%8a%d1%80%d0%b1%d0%b8%d1%8f-%d1%82%d1%80/", "text": "Междусистемната връзка България – Сърбия трябва да бъде въведена в експлоатация през 2022 г. Това потвърдиха енергийните министри на двете страни Теменужка Петкова и Александър Антич. Те разговаряха в Белград, където се провежда среща на върха, посветена на енергийната сигурност в региона. Според единодушното мнение и на двамата, изграждането на липсващата инфраструктура е ключово условие за  постигане на енергийна сигурност и конкуренция в газовите доставки за региона на Югоизточна Европа, съобщиха от МЕ. Министър Петкова информира своя сръбски колега за развитието на проекта за междусистемна връзка Гърция – България и припомни, че преди броени дни бе даден старт на нейното изграждане. Целта е връзката да бъде пусната в търговска експлоатация през 2020 г., което ще осигури получаването на договорените количества от 1 млрд. куб. м. природен газ годишно от находището Шах Дениз 2 в Азербайджан. По-рано през деня министър Петкова обсъди с министъра на икономиката на Черна гора Драгица Секулич възможностите за двустранно сътрудничество в областта на енергетиката.", "date": "2019.06.03", "title": " Интерконекторът България–Сърбия трябва да бъде въведен в експлоатация през 2022 г."}
{"url": "https://trud.bg/%d0%be%d0%bf%d0%be%d0%b7%d0%b8%d1%86%d0%b8%d1%8f%d1%82%d0%b0-%d0%bf%d0%be%d0%b1%d0%b5%d0%b4%d0%b8-%d0%b8-%d0%bd%d0%b0-%d0%bc%d0%b5%d1%81%d1%82%d0%bd%d0%b8%d1%8f-%d0%b2%d0%be%d1%82-%d0%b2-%d0%b3%d1%8a/", "text": "Наследник на рода Мицотакис оглавява Атина След като надви управляващата СИРИЗА на вота за Европейски парламент преди седмица, гръцката опозиционна дясна „Нова демокрация” спечели и местните избори, предаде Ройтерс. На втория тур на вота в неделя десницата победи в 12 от общо 13 области на страната, включително в Атика, в която се намира Атина.  Пак опозиционен кандидат – Костас Бакоянис, спечели кметския пост в столицата, при това с 65%, сочат резултатите от преброени 98% от бюлетините. Той е син на Дора Бакоянис – бивш високопоставен член на „Нова демокрация”, първата жена, избрана за кмет на Атина през 2003 г., и бивш външен министър на Гърция. Костас Бакоянис е племенник на лидера на „Нова демокрация” Кириакос Мицотакис и внук на бившия премиер от десницата Константинос Мицотакис. Негов съперник за поста начело на Атина бе кандидат, подкрепен от СИРИЗА, който изостана с повече от 30%. В областта Атика, където са близо 30% от регистрираните избиратели в Гърция, губернаторката Рена Дуру от СИРИЗА бе надвита убедително от консерватора Гиоргос Патулис, спечелил 66% от гласовете. След победата в местните избори „Нова демокрация” се очертава с най-големи шансове за спечелване на предсрочните парламентарни избори, насрочени за 7 юли. Те бяха инициирани от премиера Алексис Ципрас след европейските избори.", "date": "2019.06.03", "title": " Опозицията победи и на местния вот в Гърция\t"}
{"url": "https://trud.bg/22-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%83%d1%87%d0%b5%d0%bd%d0%b8%d1%86%d0%b8-%d0%be%d0%bf%d0%b8%d1%82%d0%b0%d0%bb%d0%b8-%d0%b4%d0%b0-%d1%83/", "text": "Окръжният съд в Ямбол постанови ефективни присъди за двама ученици, опитали се да убият и ограбят таксиметров шофьор. Единият от обвиняемите получи 16 години затвор, а аверът му – 6. Двамата ще лежат присъдите си при строг режим. Престъплението бе извършено на 11 декември 2017 г. Тогава Симеон Димитров е бил пълнолетен – на 18 години, а Костадин Стоянов – на 14 години. Двамата били възпитаници на спортното училище в Ямбол. Те си повикали такси от близко до града село Дражево. Докато 31-годишният шофьор прибирал чантите им в багажника, двамата стреляли в гърба му – Симеон с газов пистолет, а Костадин – с пневматична пушка, преработена в огнестрелно оръжие. Според обвинението учениците опитали да задигнат 52 лева от шофьора. Таксиджията успял да избяга с автомобила, въпреки че бил тежко ранен. Той претърпя две животоспасяващи операции. Присъдата може да бъде обжалвана пред Бургаския апелативен съд.", "date": "2019.06.03", "title": " 22 години затвор за ученици, опитали да убият таксиджия\t"}
{"url": "https://trud.bg/%d0%b4%d0%b5%d1%86%d0%b0-%d0%be%d1%82-%d0%b4%d0%b5%d0%b2%d0%b5%d1%82-%d0%b4%d1%8a%d1%80%d0%b6%d0%b0%d0%b2%d0%b8-%d1%82%d0%b0%d0%bd%d1%86%d1%83%d0%b2%d0%b0%d1%85%d0%b0-%d0%bd%d0%b0-%d1%84%d0%b5%d1%81/", "text": "Деца и младежи от девет държави участваха в Международния детски фолклорен танцов фестивал „Приятелство без граници“ в Сливен. В продължение на три дни състави от Германия, Грузия, Словакия, Словения, Румъния, Турция, Украйна, Унгария и нашата страна танцуваха на различни сцени в града-домакин, забавляваха се заедно и разгледаха забележителностите. Историци от музея им показаха какви са били игрите на бабите и дядовците на сливенските им връстници. Представителите на Ерфурт, Германия участват в единствената трупа, гастролирала на фестивала, в която участват и деца, и възрастни от 4 до 50 години. Грузинските малки танцьори пък са от училищен състав в град Карели и не пропускат изяви в родното си място. Децата от Румъния участват в състав в с.Кости и изявата им в Сливен бе първата зад граница. Словенските гости от Вранов над Топлу пък са част от танцова школа, която ги обучава за работа в професионален ансамбъл. Трупата от Марибор, Словакия, се оказа с най-дълга история от близо 40 години и с най-много концерти в чужбина. Участниците в украинското „Слънчице“ са от Тернопол, в състава танцуват деца от всички училища в града. Децата от унгарския град Гюла дойдоха от специализирано училище по изкуствата. В техния ансамбъл фолклорът изучават над 200 момичета и момчета от Гюла и околните села. Общината в Сливен организира международния фестивал за 23-ти път. Събитието традиционно привлича интереса както на жителите на града, така и на много гости. Снимка: Момент от голремия концерт, с който бе открит международния фестивал. На сцената е съставът от Грузия. Снимката е на община Сливен.", "date": "2019.06.03", "title": " Деца от девет държави танцуваха на фестивал в Сливен"}
{"url": "https://trud.bg/%d0%bc%d0%b0%d0%bb%d0%b4%d0%b8%d0%bd%d0%b8-%d0%b8-%d0%b4%d0%b6%d0%b0%d0%bc%d0%bf%d0%b0%d0%be%d0%bb%d0%be-%d0%bd%d0%be%d0%b2%d0%be%d1%82%d0%be-%d0%bb%d0%b8%d1%86%d0%b5-%d0%bd%d0%b0/", "text": "Паоло Малдини е новият технически директор на „Милан“. Досега той отговаряше за стратегическото развитие на клуба, но бе повишен като част от реформите при „росонерите“. По този начин бившият защитник иззема функциите на Леонардо, напуснал през месец май. В екипа на Малдини влиза и Алесандро Костакурта. А според в. „Гадзета дело Спорт“, новият треньор на тима е италианеца Марко Джампаоло. Опитният специалист вече напусна „Сампдория“ и очаква обаждане от „Сан Сиро“. Той ще замени Дженаро Гатузо, пропуснал да класира гранда от Милано за Шампионската лига. В кариерата си Джампаоло няма сериозни успехи начело на отбори като „Каляри“, „Сиена“, „Катаня“, „Бреша“, „Кремонезе“ и „Емполи“.", "date": "2019.06.03", "title": " Малдини и Джампаоло – новото лице на „Милан“"}
{"url": "https://trud.bg/%d0%bd%d0%be%d0%b2%d0%be%d0%b8%d0%b7%d0%b1%d1%80%d0%b0%d0%bd%d0%b8%d1%8f%d1%82-%d0%b0%d0%ba%d0%b0%d0%b4%d0%b5%d0%bc%d0%b8%d1%87%d0%b5%d1%81%d0%ba%d0%b8-%d1%81%d1%8a%d0%b2%d0%b5%d1%82-%d0%bd%d0%b0/", "text": "Състоя се първото заседание на новоизбрания Академически съвет на Великотърновския университет за мандат 2019 – 2023. Заседанието започна с полагане на клетва от проф. д-р Христо Бонджолов, преизбран за ректор на 20 май от Общото събрание на висшето учебно заведение. Тя бе прочетена от председателя на Общото събрание проф. д.н. Антоанета Анчева. Клетвени декларации подписаха и членовете на Академичния съвет. С мнозинство след тайно гласуване Академическият съвет избра предложените от ректора заместник-ректори- доц. д-р Димитър Симеонов по учебната дейност, доц. д-р Димитър Димитров по международната дейност, проф. д.и.н. Милко Палангурски по научната дейност, проф. д.н. Вихрен Бузов по управление на качеството и на акредитацията, доц. д-р Янка Тянкова по административно-правната дейност. След изборната процедура заместник-ректорите също положиха клетва. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Новоизбраният Академически съвет на ВТУ проведе първото си заседание\t"}
{"url": "https://trud.bg/%d1%81%d0%bb%d0%b5%d0%b4-%d0%b4%d1%8a%d0%bb%d0%b3%d0%b8-%d0%bf%d1%80%d0%b5%d0%bd%d0%b8%d1%8f-%d1%81%d0%b5-%d1%80%d0%b5%d1%88%d0%b8-%d0%bf%d0%be-%d0%b5%d0%b4%d0%bd%d0%b0-%d0%b7%d0%b0%d0%bf%d0%bb%d0%b0/", "text": "Родителите и осиновителите ще получават от общината в Сливен еднократна помощ в рамките на една минимална работна заплата за всяко живородено или осиновено дете, решиха съветниците на последното си заседание. Предложението за еднократното подпомагане бе внесено от общинския съветник Деян Дечев /БСП/. И въпреки че проектът бе отдавна известен, близо 3 месеца чака да влезе в дневния ред, на заседанието той предизвика оспорени дебати, продължили над един час. Групата на ГЕРБ заяви, че няма да подкрепи проекта. Председателят на постоянната комисия по бюджет Георги Стоянов съобщи, че необходимите 260 хил.лева за еднократна помощ не са предвидени в бюджета за тази година. Кръстанка Дечева, председател на комисията по законността, отбеляза, че заложените в проекта изисквания родителите да имат 18 години, средно образование, както и други текстове от проекта, са дискриминационни. Това предизвика реакцията на тези, които подкрепят предложението. „То е насочено към млади родители, грамотни, които са си платили данъците към общината и държавата. Тоест, обърнат е към данъкоплатците, които винаги са били ощетени при разпределянето на социалните придобивки“, каза Мариета Петкова от БСП. Иван Петров от „Съюз за Сливен“ попита реторично: „Изискването да имаш завършено основно образование, за да придобиеш шофьорска книжка, дискриминационно ли е!?“. Кметът Стефан Радев взе на два пъти думата, предизвикан от въпроси, за да отбележи, че средната раждаемост в Европа е 9,5 промила и няма страна от ЕС, в която раждаемостта да е толкова голяма, колкото в Сливен – 12,5 на хиляда. „След като ще се разходват публични средства, трябва да се обясни с каква цел се прави това. Аз питам: каква е целта на това предложение? Да повишим раждаемостта? Ние насърчаваме семейното планиране сред ромската общност, което включва и образованието. Нашата политика е за по-добро семейно планиране, което да доведе до по-голям шанс за децата, които се раждат“, заяви кметът. Той допълни, че еднократното подпомагане ще коства на бюджета не 260 хиляди, а вероятно около 1 млн.лева. След това подчерта, че общината не пести ресурс, за да облекчи отглеждането на деца и че всяка година се заделят 1,5 млн. лева за дофинансиране на детските градини, за да се запази ниския размер на месечната такса. „Минималната заплата вече е 560 лева, но ние не повишихме таксата за детска градина и тя остана 35 лева, въпреки тежкото финансово положение, в което бяхме“, каза кметът. Вносителят на предложението Деян Дечев веднага вметна, че заслугата не е на сегашния, а на един друг кмет. И така, накрая бившият кмет Йордан Лечков, сега съветник от коалиция „ДОР“, стана неочакван герой на пренията, ако се съди по аплодисментите на колегите му. А че родителите и осиновителите ще получават еднократна помощ, се реши „на косъм“, при прегласуването на проекта, който мина с 20 гласа „за“, по 9 „въздържал се“ и „против“.", "date": "2019.06.03", "title": " След дълги прения се реши: По една заплата за всяко бебе на грамотни родители в Сливен"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5-%d0%bd%d0%b0-%d1%81%d1%8a%d0%bf%d0%b5%d1%80%d0%bd%d0%b8%d1%86%d0%b8%d1%82%d0%b5-%d0%bf%d1%80%d0%b8%d1%8f%d1%82%d0%b5%d0%bb%d0%b8-%d0%b7%d0%b0%d0%b2%d0%b8%d0%bd/", "text": "Фенове на съперниците във финалния мач в Шампионската лига станаха приятели завинаги. Това се случи, след като един от хилядите привърженици на „Ливърпул“ получи неочакван подарък. И то от фен на загубилия отбор „Тотнъм“, чието име се знае, че е Алън. „Намерих портфейл в едно такси – разкри той. – В него имаше 800 паунда, но също така и информацията за притежателя му. Звъннах му и той започна да плаче. Загубил го в нощта преди мача. В него беше шофьорската му книжка, кредитни карти, но най-важното – писмо от жена му, която тя написала до него преди да умре през януари. Казах му къде се намирахме. Дойде с приятели. Влязоха в бара с фланелки на „Ливърпул“, а той ми даде най-силната прегръдка, която някога съм получавал. Почерпи и всички в бара с по бира. След мача ми изпрати съобщение, че съжалява за загубата на „Тотнъм“. Каза, че иска да дари 500 паунда за благотворителност, която аз избера“.", "date": "2019.06.03", "title": " Фенове на съперниците приятели завинаги"}
{"url": "https://trud.bg/%d0%b4%d0%b6%d1%83%d0%b4%d0%b8%d1%81%d1%82%d0%b8-%d0%be%d1%82-%d0%b5%d0%bb%d0%b5%d0%bd%d0%b0-%d1%81-%d1%87%d0%b5%d1%82%d0%b8%d1%80%d0%b8-%d0%bc%d0%b5%d0%b4%d0%b0%d0%bb%d0%b0-%d0%be%d1%82-%d0%bc%d0%b5/", "text": "Девет състезатели от СК „Ипон-87“ в Елена участваха в международен турнир по джудо за момчета и юноши младша възраст, който се проведе в събота в Севлиево. На татамито премериха сили 211 джудисти от България, Румъния и Украйна. След оспорвани битки момчетата от еленския спортен клуб с треньор Иван Мирянов завоюваха четири медала. Себахтин Хашимов стана златен медалист при момчетата в категория 46 кг. Валентин Пашов /кат. 34 кг/ и Мирослав Иванов /кат. 42 кг/ са с бронзови отличия. В групата на юноши младша възраст, категория 50 кг, Тихомир Димитров спечели сребърен медал. Чудесно се представиха и постигнаха добри резултати и останалите джудисти от клуба. Кристиян Станев, Йордан Янакиев, Иван и Стефан Чуканови и Христо Христов завоюваха пети места в своите категории.", "date": "2019.06.03", "title": " Джудисти от Елена с четири медала от международен турнир"}
{"url": "https://trud.bg/%d1%87%d0%b0%d1%81%d1%82%d0%b8%d1%87%d0%bd%d0%be-%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b7%d0%b0-%d0%bf%d0%b5%d1%82-%d1%81/", "text": "Кметът на Община Опан Генчо Колев обяви със своя заповед частично бедствено положение на територията на общината, съобщиха от Областна администрация-Стара Загора. Бедствено положение е в сила за селата Опан, Бяло поле, Васил Левски, Тракия и Бял извор. От 20.00 ч. на 2 юни е въведен в изпълнение Общинският план за защита при бедствия, част втора – „План за действие при възникване на наводнения“. Бедственото положение бе въведено заради интензивни валежи в района, започнали около 16.00 ч. на 2 юни. Те причиниха наводнения в домовете на много хора и в селскостопански постройки. Силният вятър е съборил дървета, има залята от водата инфраструктура, преливащи дерета. Със същата заповед се забранява влизането, пребиваването и движението на МПС в района на бедствието, освен тези на екипите от единната спасителна система и тези за продоволствено снабдяване на населението. Задължават се кметските наместници при продължаващо покачване на водата в деретата в рамките на селата да организират временно изваждане на застрашеното население и настаняването му в подходящи жилища.   Срокът на действие на кметската заповед е до 20.00 ч. на 6 юни.", "date": "2019.06.03", "title": " Частично бедствено положение за пет села в Старозагорско"}
{"url": "https://trud.bg/%d0%bd%d0%b0%d0%bf%d0%bb%d0%b8%d0%b2-%d0%bf%d1%80%d0%b5%d0%b4-%d0%bf%d0%b0%d1%81%d0%bf%d0%be%d1%80%d1%82%d0%bd%d0%be%d1%82%d0%be-%d0%b2-%d1%88%d1%83%d0%bc%d0%b5%d0%bd-%d0%bf%d0%be%d0%ba%d1%80%d0%b0/", "text": "Наплив от чакащи за смяна на документи за самоличност завариха в понеделник сутринта служителите на „Български документи за самоличност“ към ОДМВР-Шумен. Хората сами се организирали и направили списък, за да има ред. Към 16 часа служителите на 5-те гишета вече бяха обслужили 215 души, а от пресцентъра на дирекцията обясниха, че ако се наложи, ще бъде удължено работното време. Напливът е най-вече заради наши изселници, които гостуват от Турция у нас на близките си за големия празник Рамазан Байрам, който започва на 4 юни. Хората съчетават гостуването с необходимостта да подменят изтичащи документи.", "date": "2019.06.03", "title": " Наплив пред паспортното в Шумен покрай Рамазана"}
{"url": "https://trud.bg/%d0%b5%d0%ba%d0%be%d0%bb%d0%be%d0%b7%d0%b8-%d0%be%d1%82-%d1%82%d1%8a%d1%80%d0%bd%d0%be%d0%b2%d0%be-%d1%81%d0%bf%d0%b0%d1%81%d0%b8%d1%85%d0%b0-%d1%87%d0%b5%d1%82%d0%b8%d1%80%d0%b8-%d0%bc%d0%bb%d0%b0/", "text": "Еколози от Велико Търново са спасили 4 млади щъркела. В събота на „зеления телефон“ на РИОСВ в старата столица е получен сигнал от жител на горнооряховското село Първомайци за паднало гнездо с всички щъркели. При проверката на място в жилищен имот в селото е установено, че в резултат на силна буря, гнездо, разположено върху короната на дърво с 4 млади птици е паднало и се е разрушило. Три от щъркелите са в добро общо състояние, а единият е със счупване на крилото. Възрастната двойка не е пострадала. Четирите млади щъркела са транспортирани до Спасителния център в Стара Загора за лечение и последващи грижи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Еколози от Търново спасиха четири млади щъркела"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%b8%d0%b7%d0%bf%d1%80%d0%b0%d1%82%d0%b8%d1%85%d0%b0-%d1%80%d0%b5%d0%b9%d0%b5%d1%81-%d0%b2-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%8f-%d0%bc%d1%83/", "text": "Хиляди се събраха, за да дадат последна почит на Хосе Антонио Рейес. Поклонениета на трагично загиналия нападател бе на стадиона на „Севиля“, а погребението – в родния му град Утрера. Именно на арена „Рамон Санчес Писхуан“ нападателят дебютира като 16-годишен. Полицията обяви причината за смъртта. Рейес е шофирал с 237 км/ч, когато една от гумите на неговия мерцедес се спукала. Автомобилът излязъл от пътя, блъснал се в постройка и пламнал. Нападателят пътувал за към дома, където го чакали съпругата му с трите деца. Той играеше за „Екстрамадура“, но не попадна в групата за последния мач с „Кадис“. Бившият му съотборник в националния отбор Сантяго Канисарес си навлече гнева на стотици хиляди, след като написа в туитър, че „Рейес не е герой“. После вратарят се извиняваше. „ Това е един от най-тежките дни ни само за феновете на „Севиля“ – промълви Серхио Рамос, капитан на „Реал“, дошъл именно от андалусийския клуб. – Трябва ми време да се осъзная. Хосе Антонио ми беше близък приятел. Помня хиляди тренировки с него, хумора му, историите. Сигурен съм, че иска да го помним с усмивката му.“ Раул, легендарният капитан на „Реал“, също беше сред гостите на траурната церемония. А „Арсенал“ обяви, че тази седмица клубното знаме ще е на половина спусната на тренировъчната база. Хосе, синът на Хосе Антонио Рейес, пусна последната снимка с баща си. Под нея момчето написа: „Това е последният ми момент с теб, татко! Този ден ти ми даваше съвети като всеки друг. Но днес не се завърна. Винаги съм бил и съм бил горд с теб. Не можахме да бъдем дълго заедно, но ще те помня завинаги. Обичам те, татко!“", "date": "2019.06.03", "title": " Хиляди изпратиха Рейес в последния му път"}
{"url": "https://trud.bg/%d0%b4%d0%b5%d0%b9%d0%b2%d0%b8%d0%b4-%d0%b1%d0%b5%d0%ba%d1%8a%d0%bc-%d1%81-%d0%bd%d0%be%d0%b2%d0%b0-%d0%bf%d1%80%d0%be%d0%b2%d0%be%d0%ba%d0%b0%d1%86%d0%b8%d1%8f/", "text": "Точно половин година след скандала със снимката, на която Дейвид Бекъм целува дъщеря си Харпър по устните, той сподели в Instagram кракто видео, в което отново го прави. През ноември миналата година, той качи тяхна , но целувката между него и 7-годишната Харпър, породи смесени емоции в социалните мрежи. Много родители го нападнаха и обвиниха, че поведението му не е нормално, тъй като дъщеря му е твърде голяма, за да бъдат толкова близки. Разбира се, Бекъм получи и много подкрепа от своите последователи тогава, като някои бащи дори качиха същите снимки в профилите си. Този път, Дейвид сподели кратко видео в Instagram story, на което целува Харпър, докато самата Виктория снима това, след което кадъра сподели и тя. Семейство Бекъм в момента са на кратка екскурзия в Маями, където се разходиха с лодка и прекараха време заедно с всичките си деца.", "date": "2019.06.03", "title": " Дейвид Бекъм с нова провокация\t"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%bf%d0%bb%d0%b0%d1%89%d0%b0-%d0%be%d0%bf%d0%b5%d1%80%d0%b0%d1%86%d0%b8%d1%8f-%d0%bd%d0%b0-%d0%b8%d0%b2%d0%b0%d0%bd%d0%ba%d0%be%d0%b2/", "text": "Димитър Иванков ще претърпи операция, а няма да бъде уволнен от „Левски“. Изпълнителният директор Павел Колев използва фейсбук, за да опровергае и съобщи новини от „Герена“. „ Иванков никога не е бил освобождаван от „Левски“ – твърди Колев по адрес на настоящия треньор на вратарите. – От пет месеца работи със скъсат менискус. Клубът ще плати операцията и възстановяването му. Чакаме го да се върне в края на годината, по-силен от преди.“ В края на месец май обаче „сините“ представиха новия треньорски щаб начело с Петър Хубчев. В него влиза и Армен Амбарцумян, занимаващ се също с подготовката на вратари. А „Левски“ обаче освободи администратора Райко Якимов. Вместо него на поста застава Веселин Донков, който говори отлично португалски. „Сините“ благодариха на Якимов за дългогодишната работа. Освободени от клуба са шефът на школата Даниел Боримиров и главният методист Нестор Юруков. Директорът Колев отрече да има други уволнения, за които се говори сред медиите. Естонският халф Богдан Вашчук напусна „Левски“ в края на сезона, след като бе привлечен под наем от „Рига“ по настояване на бившия треньор Славиша Стоянович.  „Тръгвам си от България с усещането, че имам нещо недовършено – каза Вашчук пред „Блиц“. – Престоят ми в „Левски“ е лош заради многото контузии. Това е причината да не се наложа. Най-хубавият момент в България беше дебютът, а най-лошият – травмите. За мен е нормално, че се сменят треньори. В „Рига“ за две години работиха седем различни специалисти. В „Левски“ най-близък бях със Сержиу Буш, Луи Нганиони и Нуно Рейш. София е много хубаво място и един ден с удоволствие бих се върнал.“", "date": "2019.06.03", "title": " “Левски“ плаща операция на Иванков"}
{"url": "https://trud.bg/%d0%b1%d0%bb%d0%b8%d0%b7%d0%ba%d0%b8-%d0%bd%d0%b0-%d1%83%d0%b1%d0%b8%d1%82%d0%b0%d1%82%d0%b0-%d0%b2%d0%b8%d0%ba%d1%82%d0%be%d1%80%d0%b8%d1%8f-%d0%bc%d0%b0%d1%80%d0%b8%d0%bd%d0%be%d0%b2%d0%b0-%d0%bf/", "text": "Близки и колеги на 30-годишната Виктория Маринова от Русе, която бе изнасилена и убита по особено мъчителен начин от 21-годишния Северин Красимиров, предлагат изменение в Наказателно-процесуалния кодекс. Това съобщи Андрей Желязков – адвокат на близките на Виктория, предаде Нова телевизия. Окръжният съд в Русе даде общо 30 години затвор при първоначален строг режим на Северин Красимиров. Делото се гледа по реда на съкратеното съдебно следствие, след като той призна всички факти и обстоятелства в обвинителния акт. По този повод наложената от съда присъда бе намалена с една трета, която според закона е 30 години. По време на среща с трима от русенските депутати – Андриан Райков, Искрен Веселинов и Пенчо Милков, с председателя на Адвокатската колегия в Русе Людмил Павлов и с юриста и общински съветник Иво Пазарджиев, Желязков уточни, че предложението е свързано с изменение на чл. 369а от НПК. По думите му при умишлено причиняване на смърт или тежка телесна повреда, както и при престъпления против половата неприкосновеност, съкратено съдебно следствие да се допуска само след съгласието на всички страни – прокуратура и частен обвинител, ако има конституиран такъв. Според участниците в срещата решение за евентуална промяна трябва да бъде взето след задълбочено обсъждане. В него трябва да участват също представители на съда и на прокуратурата. Павлов обясни, че факторът време е този фактор, който убива едно дело. Става дума за голям брой доказателства – за томове. Така дадено дело може да приключи и след 9 – 12 години. В конкретния случай е по-добре да се получи едно качествено и бързо правосъдие, макар и с редукция на наказанието с една трета, отколкото да влезем в спирала, например от шест, десет, дванайсет години, чийто край не е ясен. „Моето виждане, е че ако се стигне до законодателна инициатива и промени, те трябва първо да се съобразят както с политическите сили и с представителите на българския народ в парламента, така и с тези, които правоприлагат и работят всеки ден с НПК. Всичко трябва да се обмисли много прецизно“, каза Павлов. Близките и колегите на Виктория Маринова заявиха, че предстои да бъде организирана нова среща, на която темата да бъде дискутирана отново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Близки на убитата Виктория Маринова предлагат изменение в НПК"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%be%d0%b8-%d1%81%d0%b0-%d0%be%d1%81%d0%b5%d0%bc%d1%82%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8-%d0%b7%d0%b0-%d0%b3%d0%b5%d0%bd%d0%b5%d1%80/", "text": "Днес, 3 юни 2019 г., приключи приемането на документите за участие в процедурата за избор на генерален директор на Българската национална телевизия, съобщиха от СЕМ. Своите концепции са подали общо осем кандидати (по реда на приемане): Сашо Йовков, Никола Тодоров, Кръстю Вапцаров, Явор Симов, Сашо Диков, Радостслав Главчев, Емил Кошлуков и Стоил Рошкев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Вижте кои са осемте кандидати за генерален директор на БНТ"}
{"url": "https://trud.bg/%d0%b1%d0%b0%d0%b1%d1%85-%d1%82%d1%80%d1%8a%d0%b3%d0%b2%d0%b0-%d0%bd%d0%b0-%d0%b8%d0%b7%d0%b2%d1%8a%d0%bd%d1%80%d0%b5%d0%b4%d0%bd%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%bf%d0%be/", "text": "Във връзка с настъпващия летен туристически сезон Българската агенция по безопасност на храните (БАБХ) стартира засилени извънредни проверки. Те ще се извършват на територията на областите Варна, Бургас и Добрич в обекти за търговия на дребно с храни, обекти с дейност кетъринг или подвижни, временни и сезонни обекти, както и в заведения за обществено хранене, включително и такива, намиращи се на територията на хотелски комплекси, туристически обекти, предлагащи услугата „all inclusive“, съобщиха от агенцията по храните. Проверките ще продължат до края на туристическия сезон – 13 септември 2019 г. При инспекциите ще се следи за установяване съответствието на бизнес операторите и обектите с изискванията на действащото законодателство по отношение регистрацията на обектите, хигиенното им състояние (сградов фонд и оборудване, хигиена на персонала, отстраняване на отпадъците), поддържане на Системите за управление безопасността на храните или процедури основани на принципите на НАССР – спазване условията и сроковете на съхранение на храни и суровини, изискванията за етикетиране, програми за мониторинг, за хигиена и безопасност на храните и осигуряване на проследимост на хранителните продукти – наличие на документи за произход и безопасност. Съгласно нормативните изисквания ще се акцентира на коректното етикетиране на предлаганите млечни продукти и ще се извършва проследимост на техните доставчици. Инспекторите ще проверяват дали в обектите за обществено хранене работят лица, които притежават редовно заверени лични здравни книжки (ЛЗК). Целта на традиционните тематични проверки е да се обезпечи безопасността на туристите по отношение на храненето, да се гарантира сигурността и здравето на потребителите при увеличеното търсене и предлагане на стоки и хранителни продукти по време на летния туристически сезон, както и да се предотврати всеки опит за злоупотреби от недобросъвестни производители и търговци, собственици на заведения и хотелиери, за да могат потребителите спокойно да посрещнат дните от своята ваканция. Инспектори към Българска агенция по безопасност на храните ще извършват проверки по сигнали на потребители, които ще могат да подават онлайн сигнали за нередности или да използват за това горещия телефон на БАБХ – 0700 122 99.", "date": "2019.06.03", "title": " БАБХ тръгва на извънредни проверки по Черноморието"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d1%82-%d0%be%d0%b3%d1%80%d0%b0%d0%b4%d0%b5%d0%bd-%d0%bf%d0%bb%d0%b0%d0%b6-%d0%bd%d0%b0-%d1%81%d0%b5%d0%b2%d0%b5%d1%80-%d0%be%d1%82-%d0%b7%d0%bb/", "text": "Плаж на север от Златни пясъци, който попада в землището на аксаковското с. Осеново, бе проверен лично от министъра на туризма Николина Ангелкова заради сигнали на местни хора, че нямат достъп до него. „Ивицата пред т.нар. Френски залив граничи с частен имот, чийто собственик е заградил двата подхода към брега и е поставил табели, че районът е свлачищен. Според представители на община Аксаково още през 2014 г. стопанинът на парцела е получил разрешително да направи укрепване, като проектът му е трябвало да се съгласува с МРРБ. Министерството на туризма не е информирано, че тук има свлачище и пътят е затворен“, каза Ангелкова. „Община Аксаково ще провери до края на седмицата дали оградата е законна и ако не е, ще нареди да бъде премахната, стана ясно след инспекцията. Оплаквания за ограничен достъп до плажа има и за ваканционно селище „Русалка“, където предстои проверка“, уточни Ангелкова. Тя подчерта, че от 1 юни мобилни групи на ведомството инспектират всички плажове по Черноморието. „Стриктно се следи за гарантиране на свободния пешеходен достъп до ивиците, както и за поставяне на незаконни обекти на неохраняемите плажове. Сега ангажимент да ги премахват имат общините, но след като промените в Закона за черноморското крайбрежие влязат в сила, МТ ще има право да санкционира нарушителите с глоби до 50 000 лв.“, припомни Ангелкова. Според нея първите проверки на плажовете в курорта Златни пясъци са показали, че там всичко е по правилата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Проверяват ограден плаж на север от Златни пясъци\t"}
{"url": "https://trud.bg/%d0%ba%d1%83%d0%ba%d0%bb%d0%b5%d0%bd%d0%b8%d1%8f%d1%82-%d1%82%d0%b5%d0%b0%d1%82%d1%8a%d1%80-%d0%b2-%d1%81%d0%bb%d0%b8%d0%b2%d0%b5%d0%bd-%d0%bf%d1%80%d0%b8%d0%ba%d0%bb%d1%8e%d1%87%d0%b8-%d1%81%d0%b5/", "text": "Държавният куклен театър в Сливен завърши 58-мия си сезон със 7 премиери, множество участие и отличия от престижни национални и международни фестивали, съобщиха от културната институция. Премиерните спектакли „Бяла приказка” от Валери Петров, постановка Боньо Лунгов и „Малкото Джудже” от Теодора Попова – Лазарова, с режисьор Петромил Денев, се радваха на голям интерес и бяха отличени на фестивалите „Михаил Лъкатник“ – Ямбол и „Сцена, палитра, слово“ – Пловдив 2019. Представеното преди броени дни последно премиерно заглавие на театъра – „Славеят“ по Ханс Кристиян Андерсен, режисьор Любомир Колаксъзов, също силно впечатли публиката. В репертоара на театъра влязоха и два нови спектакъла за възрастни. „Цъфнали очи“ по романа на Радостина Ангелова „Виенски апартамент“, режисура Габриела Хаджикостова и Ищван Наги е съвместен проект на ДКТ-Сливен и Малко Театро – Будапеща, осъществен с подкрепата на Министерството на човешките ресурси на Унгария. Постановката беше представена с успех както на сливенската и столичната публика, така и на българската общност в Будапеща, Унгария. Спектакълът беше посрещнат с овации на сцената на Народния театър в Будапеща през Пролетния фестивал, който е най-голямото културно събитие в Унгария и събира артисти от цял свят. „Комедиантката“ е другият премиерен спектакъл за възрастни през сезона. Моноспектакълът с участието на актрисата Мая Бежанска е по новелата на Джон Л‘ьору, драматизация и постановка – Невена Митева. Представлението впечатли зрителите и получи награда за режисура на ХХI-ия Международен монодрама фестивал, Битоля, Република Северна Македония и награда за най-добър моноспектакъл от IX-ия Международен фестивал на камерните театри, организиран от NETA, Враца. Представленията „Драконът“ по Евгений Шварц, с режисьор Бисерка Колевска и „Малки истории за любовта“ с режисьор Петър Тодоров, успешно представиха ДКТ-Сливен на Х-ия Международен фестивал „Панаир на куклите“, София; XVII-ия Международен фестивал на детските театри, Баня Лука, Република Сръбска; VII-ия Международен театрален фестивал за детска и младежка публика „Забранено на възрастни”, Смолян и IV-ия Международен куклен фестивал, Анкара, Турция. Режисьорът на спектакъла „Приказка за късмета“ Ефимия Павлова получи наградата за режисура на XV-ия Зимен фестивал на изкуствата „Сцена, палитра, слово“, Пловдив. „Работата и усилията на екипа на Държавния куклен театър в Сливен получиха отлична оценка и от Министерство на културата. Театърът за поредна година е сред отличниците в комплексната оценка на министерството, за цялостната дейност на културните институти в областта на сценичните изкуства“, съобщиха още от театъра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Кукленият театър в Сливен приключи сезона със 7 премиери, 2 спектакъла за възрастни и много награди"}
{"url": "https://trud.bg/%d0%b8%d0%bd%d0%b4%d0%b8%d0%b9%d1%81%d0%ba%d0%b8-%d0%b2%d0%be%d0%b5%d0%bd%d0%b5%d0%bd-%d1%81%d0%b0%d0%bc%d0%be%d0%bb%d0%b5%d1%82-%d1%81-13-%d0%b4%d1%83%d1%88%d0%b8-%d0%bd%d0%b0-%d0%b1%d0%be%d1%80/", "text": "Индийски военен самолет с 13 души на борда изчезна в североизточната част на страната. Произведеният в Русия Ан-32 е излетял от Джорхат в щата Асам в 12:25 ч, заминавайки за Мечука в Аруначал Прадеш, граничещ с Китай. „Последно самолетът се е свързал с наземните агенции в 13 ч, след което е изгубен контакт. На борда са били общо осем члена на екипажа и петима пътници“, се казва в изявление на министерството на отбраната. Лейтенант-полковник П. Хонсай каза, че се полагат всички усилия за намиране на изчезналия самолет. Сблъсъците на мащабния флот на Индия от застаряващи руски военни самолети са относително чести. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Индийски военен самолет с 13 души на борда изчезна от радарите"}
{"url": "https://trud.bg/%d0%ba%d0%be%d0%b3%d0%b0-%d0%bc%d0%be%d0%b6%d0%b5-%d0%b4%d0%b0-%d0%bc%d0%b5-%d0%bd%d0%b0%d0%b7%d0%bd%d0%b0%d1%87%d0%b0%d1%82-%d1%81%d1%8a%d1%81-%d1%81%d1%80%d0%be%d0%ba-%d0%b7%d0%b0-%d0%b8%d0%b7%d0%bf/", "text": "Въпрос:  Здравейте, във фирмата ми ме назначиха на нова длъжност с изпитателен срок. Има ли право работодателят да ме назначава със срок на изпитване, при положение че работя над 10 години в тази фирма? Отговор:  Сключването на трудов договор със срок за изпитване е обичайна и широко разпространена практика при започване на нова работа. Неговата главна особеност е, че през време на срока за изпитване, страната, в чиято полза е уговорен срокът, може да прекрати договора без предизвестие до изтичане на уговорения срок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Кога може да ме назначат със срок за изпитване"}
{"url": "https://trud.bg/volvo-%d0%b8%d0%bc%d0%b0-%d0%bd%d0%be%d0%b2-%d0%b4%d0%be%d0%bc-%d0%b2-%d1%81%d0%be%d1%84%d0%b8%d1%8f/", "text": "Първият самостоятелен комплекс на Volvo отвори врати на столичния Околовръстен път в близост до детелината на Ботевградско шосе. Ексклузивният център се отличава с изискан скандинавски стил, изчистени линии и е изграден по последните стандарти на шведската марка. Занапред клиентите ще бъдат обслужвани в красива и функционална обстановка, където могат да намерят пълна гама продукти и услуги под един покрив. На едно място се предлагат продажба на нови и употребявани коли, бързо и качествено следпродажбено обслужване, резервни части, консумативи, материали, застраховане, оценка и обратно изкупуване, както и гъвкави финансови пакети. Новият комплекс на Volvo е с разгъната застроена площ от 2780 кв. м. Шоурумът заема 800 кв. м, а сервизната зона и складът за части – над 1000 кв. м. На разположение са 90 паркоместа. „Изключително съм доволен като виждам сериозната инвестиция на вносителя „Мото-Пфое“, коментира на откриването Франк Версавел, вицепрезидент на Volvo за Европа, Близкия Изток и Африка.", "date": "2019.06.03", "title": " Volvo има нов дом в София\t"}
{"url": "https://trud.bg/%d1%84%d0%b0%d0%bb%d1%88%d0%b8%d0%b2%d0%b0-%d1%81%d0%b5%d0%ba%d1%81-%d0%b4%d1%80%d0%b0%d0%bc%d0%b0-%d0%b2-%d0%b0%d0%bf%d0%b0%d1%80%d1%82%d1%85%d0%be%d1%82%d0%b5%d0%bb-%d0%b2-%d1%81%d0%bb%d1%8a%d0%bd/", "text": "Извършителят разпознат по татуировка Петнят най-големия български курорт в навечерието на сезона Проблемите с липсата на персонал в родните курорти са от години Заведения и хотелри масово не проверяват съдебното минало на служителите си Секс драма в хотел на Слънчев бряг се оказа фалшива новина, показа проверка на „Труд”. Днес сайтове, форуми и социални мрежи съобщаваха лъжи, че е задържан циганин готвач, пребил и изнасилил туристка в хотелската й стая. А фактите са, че готвачът не е циганин, жертвата му работела като сервитьорка, нападението било в коридора на хотела и мъжът не успял да я изнасили, защото тя се защитила и нападателят избягал, разказаха пред „Труд” полицаи и прокурори, запознати с разследването. Туроператори и хотелиери се възмутиха, че броени дни преди старта на сезона се пускат фалшиви новини и петнят репутацията на най-големия български курорт. „Не крием, че имаме проблеми с подбор на персонала, или че в курорта стават криминални престъпления, но сега се пускат лъжи”, заяви собственик на хотел, пожелал името му да не си цитира. Случаят е от 1 юни – събота, към 5,20 ч сутринта. 24-годишната А.Ф. се прибирала в стаята си в апартхотел „Централ плаза”. Божидар И. от Ямбол, който няколко дни по-рано бил нает за готвач, я причаквал още във входа. В едната си ръка мъжът държал палачинка, а в другата телефона си и показал, че ръцете му са заети. А.Ф. не го познавала, но отключила с чипа си и той влязъл в сградата след нея. Направил се, че тръгва по друг коридор и когато момичето понечило да отключи стаята си, го нападнал в гръб. Налагал А. Ф. с юмруци в главата, гърдите, корема и около бъбреците. Хванал я за ухото и го извил, за да я принуди да отвори вратата на стаята, където да сломи съпротивата є и да я изнасили. Младата жена твърди, че се е защитила, успяла да се изтръгне от хватката, а нападателят є се уплашил и избягал. А. Ф. отшила на рецепцията, откъдето позвънила на телефон 112. Полицаите пристигнали бързо, повикали и линейка. Преди да бъде откарана за прегледи в бургаската болница А. Ф. описала външния вид на нападателя. В хотела има камери и записите от тях били прегледани по секунди. Божидар И. бил разпознат по татуировката „плетеница” на дясната ръка и арестуван около 3 часа след посегателството. От Районната прокуратурата в Несебър повдигнаха обвинение на готвача от Ямбол за опит за изнасилване чрез използване на сила и заплахи. Ако вината му бъде доказана пред съда, той може да получи от 3 до 15 години затвор. Наложена му е мярка „задържане под стража” за 72 часа и прокурорите ще поискат от съда да му наложи постоянен арест. Магистратите подчертаха, че обвиняемият е задържан благодарение на отличните действия на криминалистите на Областната дирекция на МВР – Бургас, които отговарят за сигурността на туристите и работещите в Слънчев бряг.   Жертвата А. Ф. твърди:  Разкъса ми тениската и дамската чантичка „Когато завъртах ключа, усетих как някой ме удари със силен юмрук в гърба. Обърнах се, тогава ме удари в окото и паднах на земята. Ударите му бяха зверски, явно искаше да припадна от болката”, разказа вчера А. Ф. пред бургаски сайт. По думите є нападателят разкъсал тениската и чантичката є, но тя успяла да го ритне и да се развика, с което го уплашила. По-късно тя научила, че Божидар има условна присъда за грабеж и затова не изключва той да е искал да є вземе парите. Научила също обаче, че по идентичен начин се опитал да изнасили друго момиче в Ямбол, но случаят останал неразкрит. А. Ф. смята да смени квартирата си в апартхотела „Централ плаза”, където живеят под наем много хора, работещи в курорта, които тя не познава.   Бизнесът иска черен списък със служители  Вече персоналът избира работодателите, а не обратното  Наталия Малчева За да не се случват подобни инциденти като този в Слънчев бряг е нужно да бъде направен черен списък със заетите в туризма, които биха могли да създадат проблеми на своите работодатели. Това ще се случи, ако туристическият бранш се обедини в единна организация, категоричен бе председателят на Института за анализи и оценки в туризма Румен Драганов пред “Труд”. Чрез подобен списък работодателите ще могат да си обменят информация за некоректни кадри, такива с криминални досиета или служители, които не си вършат съвестно задълженията, обясни той. И посочи за пример Италия, в която бизнесът е разработил характеристики на всички хора, заети в сектора. Те имат своеобразни досиета, които се различават от автобиографиите, тъй като не само се споменават местата, в които е работил даденият човек и длъжността му, но и оценки от страна на работодателя му за положителните му качества и недостатъци. У нас има подобни сайтове, в които бивши и настоящи служители обсъждат работната атмосфера в различни компании, но бизнесът няма откъде да черпи меродавна информация за своите служители, допълни Драганов. При наличието на такъв списък работодателите могат да направят информиран избор и да знаят за какви недостатъци на служителя трябва да внимават, в случай че нямат избор и трябва да го наемат заради проблема с липсата на кадри, обясни експертът. Така работници като готвача в Слънчев бряг, които са единичен случай, няма да уронват доброто име на бранша като цяло. Убеден съм обаче, че този инцидент няма да се отрази върху туризма ни като цяло, допълни Драганов. Секторът от години страда от липсата на достатъчно добре подготвени кадри, като според самите работници причините са две – ниското заплащане и това, че в този бизнес заетостта най-често е временна, до приключване на сезона. Възнагражденията в туризма за подготвените хора растат и през тази година, котегоричен бе Драганов. Той допълни, че у нас моделът е обърнат и вместо фирмите да търсят служители, работниците избират между различни компании.   Проверяват чужденците за досиета, българите не  Даниела Фархи,  ТРУД, Варна За да получат договор у нас, чужден­ците трябва да имат чисто съдебно минало, което се проверява от отдел „Миграция” в МВР. Не така стои въпросът с местните кадри, установи „Труд”. Решението е в ръцете на работодателя. В реномираните хотели по морето такива проверки на кандидатите се правят, но в по-малките и в част от заведенията – не. Стотици оферти за сезонна работа в туризма пълнят специализираните сайтове и Бюрото по труда във Варна. В момента най-търсени са сервитьорите, следвани от готвачи, бармани и камериерки. Най-атрактивни са заплатите за шеф-готвачи и управители на хотели и ресторанти, които стигат до 3000 лв. За останалите позиции офертите варират от 650 до 900 лв. Масово се наемат администратори със средно образование, камериерки с основно, а за кухненските работници и миячите често летвата пада още, включвайки и кандидати без изкаран четвърти клас.  Персонал се внася и от чужбина. В Регионалната служба по заетостта 425 фирми са депозирали заявки за 1851 работници, предимно от Украйна и Молдова. „Има и хора от Казахстан и Русия. Дефицитът на кадри се попълва и с ученици, одобрените вече са над 300, а пикът предстои”, обясни шефът на ОИТ-Варна инж. Иван Иванов. Набирането на персонал от чужбина тази година е по-трудно, защото в Украйна и Молдова се появи активен конкурент в лицето на Полша, коментира проф. Стоян Маринов от УС на Варненската туристическа камара.   Хотелиери: Внимавайте кого наемате За първи път чувам за опит за изнасилване в хотел в Слънчев бряг, коментира хотелиерът Веселин Налбантов. По думите му, кризата за кадри и през този сезон отново е много голяма. „Затова и много колеги се доверяват на хора, без да знаят какви са”, коментира той. В България не е прието при наемане на персонал да се гледат препоръки от последната месторабота, а трябва. Например във Франция и Германия, където също има криза с кадрите, това е задължително, допълни Налбантов. Според Георги Николчев при наемане на хора е добре да се прави проверка в районите управления на полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Фалшива секс драма в апартхотел в Слънчев бряг (обзор)\t"}
{"url": "https://trud.bg/%d1%81%d1%8a%d1%80%d0%b1%d0%b8-%d0%b8-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%86%d0%b8-%d0%b3%d1%8a%d1%80%d0%bc%d1%8f%d1%82-%d0%bd%d0%b0-%d1%88%d0%b0%d0%b1%d0%bb%d0%b0/", "text": "Стрелбите са от 10 до 13 юни Формирования от противовъздушната отбрана /ПВО/ на Сърбия и на САЩ ще участват и тази година в учението с бойни стрелби и ракетни пускове на зенитния полигон “Шабла”, научи “Труд”. Сърбите ще се включат с изтребители Миг-29, които ще обстрелват въздушни мишени. Американците пък идват с преносими зенитни комплекси “Стингър” и варианта “Авенджър”, монтиран на бронирана машина “Хамър”. Маневрите са три дни – от 10 до 13 юни и към края на седмицата се очаква окончателно потвърждение за чуждестранното участие. Още на 23 януари т.г. кабинетът разреши пребиваването на наша територията на въздухоплавателни средства, въоръжение и техника от ВВС на Сърбия, тъй като не е член на НАТО. Учения с бойни стрелби и пускове на полигона Шабла, като традиционна форма на тренировка на нашите формирования от ПВО и от ВВС, се провеждат повече от 30 г. За това време като гост – участници в тях са били военни още и от Словакия, Гърция, Заир и Украйна. Полигонът докарва и прилични приходи за МО. Всеки чужд участник в стрелбите, ако не е от страна, член на пакта, ползва, съоръжението срещу заплащане. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Сърби и американци гърмят на „Шабла”\t"}
{"url": "https://trud.bg/%d1%80%d1%83%d0%bc%d1%8a%d0%bd%d1%81%d0%ba%d0%b8-%d1%82%d1%83%d1%80%d0%b8%d1%81%d1%82%d0%b8-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d1%85%d0%b0-%d0%b4%d0%b2%d0%b5-%d0%ba%d0%b0/", "text": "Две катастрофи, предизвикани от румънски автотуристи заради висока скорост и отнето предимство, регистрира варненската полиция за един ден. Малко след 14 ч в неделя на автомагистрала „Хемус“ 29-годишен водач на „Фолксваген“ от северната ни съседка загубил контрол над колата, която се носела с несъобразена скорост по мокрия от пороя асфалт. Возилото се преобърнало, а детето на шофьора получило контузия на главата. За щастие, раната се оказала лека и не се наложила хоспитализация. Със счупено ребро в болница бил настанен друг 47-годишен румънец с „Рено“, ранен по същото време при друга катастрофа на кръстовище край с. Въглен. Чужденецът излязъл на главния път, без да спре и блъснал „Пежо“. Пътуващите в него 74-годишен мъж и 69-годишна жена също са получили контузни наранявания, но са освободени да се лекуват у дома, допълниха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Румънски туристи предизвикаха две катастрофи за ден"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%8f%d0%bb%d0%be-%d0%b2-%d0%b4%d1%83%d0%bd%d0%b0%d0%b2-%d0%bd%d0%b0-100-%d0%ba%d0%bc-%d0%be%d1%82-%d0%bf%d0%be%d1%82%d1%8a%d0%bd%d0%b0%d0%bb%d0%be/", "text": "Унгарските власти извадиха едно тяло от водите на Дунава на 100 километра от Будапеща, надолу по течението на реката. Това съобщи пред репортери в унгарската столица военният аташе в посолството на Южна Корея Шун Кюнсон. Преди това говорител на полицията също каза, че едно тяло е било намерено в реката близо до село Харта, област Бач Кишкун, но още не е приключил процесът по идентифицирането му, съобщи Ройтерс. Водолази и други специалисти, включително командировани от Сеул, продължават да издирват жертви от потъналото преди пет дни в Будапеща корабче с 33 южнокорейски туристи и двама души екипаж. След сблъсък с по-голям плавателен съд в сряда вечерта корабчето потъна много бързо. Седем човека се удавиха, седем бяха спасени, а 21 изчезнаха безследно. От унгарския център за борба с тероризма съобщиха, че потъналото корабче се намира на девет метра дълбочина при „нулева видимост“ на водата, допълни ДПА. Въпреки това издирвателните екипи и днес продължават работа в реката, чието течение вече е по-слабо. То обаче все още е прекалено силно и нивото на реката е прекалено високо, за да може шлеп с достатъчно голям кран да премине под будапещенските мостове и да стигне до мястото на катастрофата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Откриха тяло в Дунав на 100 км от потъналото корабче в Будапеща"}
{"url": "https://trud.bg/%d0%b1%d0%bd%d0%b1-%d0%bf%d1%83%d1%81%d0%bd%d0%b0-%d1%81%d1%80%d0%b5%d0%b1%d1%8a%d1%80%d0%bd%d0%b0-%d0%bc%d0%be%d0%bd%d0%b5%d1%82%d0%b0-%d0%b5%d0%b2%d0%bb%d0%be%d0%b3%d0%b8-%d0%b8-%d1%85/", "text": "Българската народна банка пусна в обращение сребърна възпоменателна монета „Евлоги и Христо Георгиеви“ от серията „Българско възраждане“. На обратната страна на монетата са изобразени Евлоги и Христо Георгиеви на фона на сградата на Софийския университет, а над тях – надпис „ЕВЛОГИ И ХРИСТО ГЕОРГИЕВИ“. На лицевата страна – емблемата на Българската народна банка с годината „1879“ върху лентата; околовръст – надпис „БЪЛГАРСКА НАРОДНА БАНКА“; номиналната стойност „10 ЛЕВА“ и годината на емисията „2019“. Монетата е изработена от сребро с проба 999/1000 и е с тегло 23.33 грама. Издадена е в тираж 3000 броя. Цената на монетата е 78 (седемдесет и осем) лева. Тя ще се продава в БНБ – на две каси на пл. „Княз Александър I“ № 1 и на четири каси в Касов център на БНБ на ул. „Михаил Тенев“ № 10, както и в офиси и клонове на Банка ДСК ЕАД, Първа инвестиционна банка АД, Райфайзенбанк (България) EАД и Тексим Банк АД. До 5 юни включително всеки клиент (физическо или юридическо лице) ще може да закупи до 2 броя монети, след което възпоменателната монета „Евлоги и Христо Георгиеви“ ще се продава без ограничения.", "date": "2019.06.03", "title": " БНБ пусна сребърна монета „Евлоги и Христо Георгиеви“"}
{"url": "https://trud.bg/%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82%d0%b8%d1%82%d0%b5-%d0%bd%d0%be%d1%81%d1%8f%d1%82-%d0%b4%d0%be%d1%85%d0%be%d0%b4%d0%bd%d0%be%d1%81%d1%82-%d0%be%d1%82-5/", "text": "Все повече покупки стават чрез заеми Инфлацията топи спестяванията в банките Ниските лихви по кредитите, постоянно увеличаващото се население на София, по-високите заплати и по-малкият брой нови сгради по време на така наречената криза, дадоха своето отражение на пазара на имоти и повишиха както продажните цени, така и наемните нива. Покупко-продажбата на имот е едно от най-важните събития в живота на българина. Всеки се стреми да вземе възможно най-правилното решение за това дали сега е най-удачният момент да продаде или купи имот. Ако разгледаме по-детайлно пазара на недвижими имоти в София и процесите през последните 10 години, ще получим отговори на много въпроси. През последните 3-4 години основен двигател на пазара са банките. Според БНБ 2008 г. стартира със среден годишен лихвен процент по ипотеките в размер на 9,68%, през 2015 г. той е 6,75%, за да стигне до средни годишни нива от 3,81% през 2018 г. Оказва се, че средният лихвен процент в България е намалял с 60,6% за разглеждания период. Посоката на движение на лихвите по депозитите в началото е противоположна – средният годишен лихвен процент през 2008 г. е 5,44%. През следващата 2009 г. наблюдаваме покачване до 6,2%, но през последните години средната лихва върви надолу като през 2018 г. е едва 0,18%. Това е значително по-малко от инфлацията и затова спестяванията на хората и бизнеса в банките реално се топят. Улесненото кредитиране, падащите лихви и високите наеми в София накараха много хора да се насочат към покупка на собствено жилище. Ниските лихви по депозитите, финансовата култура на българина и добрата доходност от недвижим имот (средно около 5% брутна възвръщаемост на годишна база от жилищен имот в София) пренасочиха голяма част от инвестициите именно в този сектор. Броят на сделките в столицата през предкризисната 2008 г. е 40 906. През следващата 2009 г. броят им спадна почти наполовина – до 23 904. Оказва се, че 2012 г. е с най-малък брой реализирани покупко-продажби – 18 166. От тях 7384 са сключени с ипотечен кредит. Следващата 2013 г. бележи началото на промяната – по-голям брой сделки и по-голям брой ипотечни кредити. Прави впечатление, че в периода 2008-2015 г. процентът на купувачи, използвали ипотечен кредит, е под 50%, докато в следващите години, той се увеличава значително. Пикът на реализирани сделки с ипотечен кредит е през 2017 г. – 64,3%.   Собственият дом е по-достъпен Заедно с населението расте и търсенето По-високата покупателна способност на доходите, ръстът на БВП и намалената безработица се отразяват на пазара на имоти. Заплатите в София постоянно се увеличават през последните 10 години, сочат официалните данни. През 2008 г. софиянци са получавали средно по 754 лв. През 2012 г. за пръв път се преминава границата от 1000 лв. – 1005 лв.. През 2017 г. сумата е възлизала средно на 1433 лв., а през 2018 г. е близо 1500 лв. Цифрите сочат, че средната работна заплата за столицата през периода 2008-2018 г., е нараснала с 97,8%. Това е много по-бързо увеличение от ръста на цените на имотите. Отрицателният естествен прираст на населението в България явно не се отразява на София. Според официалната статистика на НСИ населението на столицата през 2008 г. е 1 229 324 души, през 2015 г. жителите с адресна регистрация в града са 1 286 383, достигайки до 1 338 864 души през 2018 г. С други думи, за периода 2008-2018 г. 109 540 души са получили адресна регистрация в столицата. Освен това много хора се местят в града без да сменят личната си карта. По отношение на новите сгради, построени в София през последните 10 години, също има доста интересна информация. По официални данни на НСИ издадените разрешения за строеж през 2008 г. са за 1149 жилищни сгради и 5745 жилища в тях. Броят им стремглаво намалява до 2012 г. – тогава за София разрешение за строеж са получили едва 360 сгради с 1706 жилища. Тенденцията се обръща през следващата година – сградите са с 6 повече, а жилищата наброяват 2566. През 2017 г. 827 нови сгради са получили разрешение за строеж, а в тях се помещават 8716 жилища. Обобщените данни за периода 2008-2018 г. показват, че в София са издадени разрешения за строеж на 7484 сгради, в които има 56 827 жилища.   Насочват се към ново строителство Важни са съседите Много купувачи предпочитат новото строителство заради по-добре поддържаните общи части и възможност за покупка на паркомясто или гараж. Причините голяма част от купувачите да предпочитат новото строителство са няколко. Сред тях са нови и добре поддържани общи части, възможност за покупка на паркомясто или гараж, съседи от идентичен социален кръг – млади хора с подобни интереси, по-висок процент на финансиране от страна на банките при използване на ипотечен кредит и съответно нужда от по-малък процент самоучастие от страна на купувача. Значителният ръст на новопостроени сгради ще увеличи предлагането, но не бива да поставяме цяла София под един общ знаменател, поради мащабите на града. Прави впечатление, че големите проекти са фокусирани в южната и югоизточна част на столицата. Жилищните комплекси, в които строителната активност е най-висока, са “Витоша”, “Малинова долина”, “Манастирски ливади-изток”, “Младост 4” и “Студентски град”. Квартали като “Докторски паметник”, “Яворов”, Идеален център и други обаче се характеризират с липсата на свободни площи, които да бъдат застроени, затова и не можем да очакваме коренна промяна в броя на оферираните за продажба имоти в тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Апартаментите носят доходност от 5%\t"}
{"url": "https://trud.bg/%d0%b3%d1%80%d0%b0%d0%b4%d0%b5%d0%b6%d1%8a%d1%82-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b0-%d0%bf%d0%b5%d0%b4%d0%b8%d0%b0%d1%82%d1%80%d0%b8%d1%8f-%d0%b7%d0%b0%d0%bf/", "text": "Здравният министър внесе документи за обществена поръчка за изпълнител В края на това лято трябва да бъде избран изпълнител за изграждане на национална детска болница. Министърът на здравеопазването Кирил Ананиев изпрати днес, 3 юни, в Агенцията по обществени поръчки документацията, необходима за предварителен контрол на обществената поръчка за изграждане на педиатрия. Превантивен контрол е необходим поради значимостта и мащаба на проекта, чиято прогнозна стойност е до 100 млн. лв. с ДДС, уточниха от здравното ведомство. Процедурата по изграждането на национална детска болница трябва да се задвижи в края на лятото, ако няма обжалвания. Очакванията на Министерството на здравеопазването са Агенцията по обществени поръчки да се произнесе в рамките на настоящия месец. Веднага след това ще бъде обявена и самата процедура за избор на изпълнител на инженеринга. Документацията за изграждането на педиатричната болница е изготвена от назначена със заповед на министър Ананиев работна група, чиято задача беше да подготви стартирането на обществена поръчка с предмет “Избор на изпълнител за извършване на инженеринг (проектиране, строителство и авторски надзор) на Национална многопрофилна детска болница”. В работната група са участвали специалисти от всички области на медицината. В момента има многопрофилна педиатрична болница, но капацитетът є не е в обема, който педиатрите биха искали да има. Идеята е, когато пациентите стъпят в лечебното заведение, да не се налага да ходят на други места за допълнителни консултации и да не се прехвърлят с линейки към други клиники и заведения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.03", "title": " Градежът на национална педиатрия започва от лятото\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b8%d0%bc%d0%be%d0%b2-%d1%82%d1%8a%d1%80%d1%81%d0%b8%d0%bc-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0%d0%bd%d0%b5-%d0%be%d1%82/", "text": "„България, заедно със страните от Централна и Източна Европа, ще търси възможност за финансиране от Европейската комисия (ЕК) на проекти за електромобилност в следващия програмен период“, съобщи министърът на околната среда и водите Нено Димов при откриването на годишното събитие на Националния доверителен екофонд (НДЕФ), което се проведе в МОСВ. „Проектът за електромобилност не трябва да се ограничава само в рамките на градския транспорт. Провеждам разговори с колеги от други страни от Централна и Източна Европа, най-вече със страните от Вишеградската четворка. Ще търсим начин да активизираме по-голям финансов ресурс от ЕК за стимулиране не само на градския транспорт, но и изграждане на инфраструктура – включително т.нар. зелени коридори, които да свързват не само град с град, но и град с държава, така че да може да се стигне с електромобил от Мюнхен до Пловдив или да пътувате от Латвия до Гърция“, обясни министър Димов. По думите му разговорите вървят доста обнадеждаващо. „Ще видим в новия финансов период по какъв начин ще има стимулиране за изграждане на коридори, инфраструктура за зареждане на електромобилите, доразвитие на градския транспорт, а защо не и подпомагане на домакинствата“, допълни министърът. Председателят на УС на НДЕФ Пенка Моллова-Смоленова съобщи, че фондът навършва 24 години от дейността си и има значим принос за по-чиста околна среда. „Бяха утвърдени нови и оригинални идеи за институционални и финансови механизми за реализация на политики в околната среда. От 2015 г. насам НДЕФ е единственият източник на безвъзмездна субсидия за стимулиране използването на електрическите превозни средства. НДЕФ администрира първата национална инициатива за насърчаване използването на електромобили, което допринася за изпълнението на приоритетни политики в околната среда – подобряване качеството на атмосферния въздух, намаляване емисиите от парникови газове и на нивата на шумовото замърсяване“, отбеляза Пенка Моллова. От НДЕФ отчетоха, че през 2018 г. е работено по изпълнението на 58 проекта за енергийна ефективност със 78 обекта. Изплатената субсидия е в размер на над 4,8 млн. лева. По време на събитието беше проведен и семинар на тема „Електромобилност и екоефективност“, на който бе отчетен напредъкът на Схемата за насърчаване на използването на електрически превозни средства на НДЕФ, както и актуална информация за екологичните ползи и ефективността на електромобилите в опазване на околната среда. На форума Веселин Грозданов, член на УС на „Клъстер Зелен транспорт“, определи електромобилността като предизвикателството на 21-ви век. Доц. д-р инж. Дурхан Салиев от Техническия университет в София препоръча държавата да увеличи вложението в инфраструктура за зареждане на електромобили, а председателят на ИКЕМ Илия Левков призова да се инвестира в образование на подготвени кадри. Проф. д-р инж. Иван Миленов от ВТУ „Тодор Каблешков“ изтъкна, че напредъкът е очевиден, като към момента в България има 710 електромобила и 5987 хибридни автомобили, което е двойно увеличение спрямо м.г. На събитието бяха връчени и годишните награди за природозащита на името на Мими Праматарова. Тази година литературният конкурс за ученици, организиран традиционно от НДЕФ, беше на тема „Топлинни острови – градове градини“. Победител стана ученичката от 10 клас на 164 ГПИЕ „Мигел де Сервантес“ Грети Георгиева за съчинението „Острова“. Тя получи статуетка „Рилска иглика“ от зам.-министъра на околната среда и водите Николай Кънчев. Втора и трета награда спечелиха съответно деветокласничката Селма Стойнова от 91 НЕГ „Константин Гълъбов“ и Ивет Йотова, ученичка от 11 клас в ППМГ „Акад. Асен Златарев“ – Ботевград. Бяха връчени и три поощрителни награди на: Стефания Дойнова, 5 клас – СУ „Никола Велчев“, Самоков; Йоана Павлова, 10 клас – СУ „Отец Паисий“, Кърджали; Елеонора Маринкова, 11 клас – 79 СУ „Индира Ганди“, София.", "date": "2019.06.03", "title": " Министър Димов: Търсим финансиране от Брюксел за електротранспорт в новия програмен период"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bc%d0%be%d0%b1%d0%b8%d0%bb%d0%bd%d0%b8-%d0%b5%d0%ba%d0%b8%d0%bf%d0%b8-%d0%b8%d0%bd%d1%81/", "text": "Мобилни групи на Министерството на туризма инспектират всички плажове по Черноморието. Проверяват се както плажовете, отдадени на концесия или под наем, така и неохраняемите ивици и гарантирането на свободния пешеходен достъп до тях. Това заяви министърът на туризма Николина Ангелкова пред медии във Варна, където направи проверка на Френския залив, село Осеново, община Аксаково заедно с представители на общината, съобщиха от пресцентъра на МТ. Поводът за инспекцията са получени в Министерството на туризма сигнали от граждани, че достъпът до плажа е възпрепятстван заради поставени метални ограждения. Бе установено, че част от оградения поземлен имот е частен, но независимо от това пешеходният достъп до морския плаж трябва да бъде осигурен, както изисква законът. Министър Ангелкова съобщи, че Министерството на туризма е сезирало община Аксаково, която да направи нужните инспекции и да установи дали оградата е законна. В противен случай тя ще трябва да бъде премахната. От своя страна зам.-кметът на община Аксаково Красимира Дянкова заяви, че общината ще излезе със становище по случая в рамките на седмица. Екипите на Министерството на туризма днес са инспектирали също плажовете на „Ривиера“ и Златни пясъци“.", "date": "2019.06.03", "title": " Министър Ангелкова: Мобилни екипи инспектират всички плажове\t"}
{"url": "https://trud.bg/%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d1%89%d0%b5-%d1%81%d0%b5-%d0%bf%d1%80%d0%be%d0%b2%d0%b5%d0%b4%d0%b5-%d1%84%d0%be%d1%80%d1%83%d0%bc-%d0%b7%d0%b0-%d0%b2%d0%b7/", "text": "Среща на тема „Възможностите за взаимодействие между бизнеса и образованието“ организира кметът на Община Стара Загора Живко Тодоров. Тя ще се проведе на 4 юни от 9:30 часа в общинската зала „П. Р. Славейков“. В нея ще участва министърът на образованието и науката Красимир Вълчев. Поканени са представители на образователните институции в Община Стара Загора, представители на бизнеса, работещи с професионалните гимназии. Ще бъдат обсъдени проблемите на бизнеса с подготовката на кадри в училищата, както и добри практики за успешно взаимодействие при обучението им. Ще се дискутират и възможностите за подкрепа от местната власт за откриване на нови специалности, необходими на икономиката в региона.", "date": "2019.06.03", "title": " В Стара Загора ще се проведе форум за взаимодействие между бизнеса и образованието"}
