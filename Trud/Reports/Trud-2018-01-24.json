{"url": "https://trud.bg/%d0%bb%d0%b5%d1%82%d0%b8%d1%89%d0%b5%d1%82%d0%be-%d0%b2-%d1%81%d0%ba%d0%be%d0%bf%d0%b8%d0%b5-%d0%b8%d0%bc%d0%b0-%d0%bd%d0%be%d0%b2%d0%be-%d0%b8%d0%bc%d0%b5/", "text": "Македонският премиер Зоран Заев съобщи днес в Давос, след среща с гръцкия си колега Алексис Ципрас, че Македония е приела искането на Гърция да промени името на летището в Скопие, което сега е „Александър Велики“, предаде Франс прес. Това бе първата среща между лидерите на двете балкански страни от повече от 7 години, съобщи  . Гръцкият премиер Ципрас каза, че се надява да вдигне ветото над членството на Македония в НАТО и интеграцията й в ЕС, като се реши отдавнашният спор за името ѝ, предаде Асошиейтед прес. Двамата лидери казаха, че ще започнат да прилагат серия от мерки за изграждане на доверие. „Нашето правителство ще промени имената на летището и на магистралата, и новото име ще е „приятелство“, за да покажем на практика, че сме силно ангажирани да намерим решение“ на спора с Гърция за името на Македония, каза Заев след повече от три часа разговори с Ципрас. „Това показва нашата добра воля и доказва, че нямаме териториални претенции към нашия съсед“, добави той. Още не се знае кога, нито как ще бъде променено името на летището, каза пред АФП говорител на македонското правителство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Летището в Скопие има ново име"}
{"url": "https://trud.bg/%d0%ba%d0%bc%d0%b5%d1%82%d0%b8%d1%86%d0%b0%d1%82%d0%b0-%d0%bd%d0%b0-%d0%bc%d0%bb%d0%b0%d0%b4%d0%be%d1%81%d1%82-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%be%d0%b2%d1%8a%d1%80%d0%b3/", "text": "Кметицата на Младост Десислава Иванчева се оплака във фейсбук, че е била бутната в калта от охранители на строеж. Иванчева разказва, че вчера вечерта отишла на площадката, където инвеститорът „Гаранти коза“ издига нова сграда, тъй като получила сигнал от гражданин от близкия блок 303, че се вдига шум след разрешеното за това време. От видеото, което Иванчева е прикачила към разказа си се вижда, че тя отива при охранителя в будката и му заповядва: „Къде са ви началниците, където ви дават разрешителни за строеж за биене на плочи поосред нощ, да дойдат веднага!“. От кадрите се вижда още, че когато искат да я изгонят от обекта, Иванчева започва да крещи „Аз съм кметът на „Младост“, нямаш право да ме пипаш“ и продължавва „Аз съм кметът на Младост и никой няма право да ме пипа“. Работниците, дошли да видят какво става, й отговарят „Ама сега ни го казваш“, а кметицата заявява – „Казах го на вратата“. След това човек от охраната я пита – „Защо ми посягаш“. Следва разправия, а Десислава Иванчева започва да крещи – „О, сега викам полицията, моето момче!“. Останалото вижте във видеото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Кметицата на „Младост“ Иванчева: Овъргаляха ме в калта (ВИДЕО)\t\t\t"}
{"url": "https://trud.bg/%d0%bd%d0%b0%d0%b4-43-000-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%bd%d0%b0-%d0%bf%d1%8a%d1%82%d1%8f-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "Пътни полицаи са констатирали 43 152 нарушения от шофьори по пътищата в Шуменско за м.г. През предходната броят им е бил значително по-нисък – 32 737. Има бум на водачите, които карат с превишена скорост, констатират униформени по шосетата. От 6 700 засечени автомобила през 2016 г., през миналата година пътният контрол е установил близо 13 200, които са заслужили наказателни постановления или фишове, според превишението. Повечето са карали с до 31 км над допустимото, 400 са вдигнали до 50 км над позволеното, а рекордьорите с трицифрени километражи са 168. С глоби за неправилно спиране и паркиране са се сдобили 6 800 нарушители, а за неползване на колан или каска санкционираните са 2 200. Пътни полицаи са хванали и 350 души да карат колите си пияни. С технически неизправни коли са били близо 1500, а без платена Гражданска отговорност са си позволили да пътуват 882-ма водачи. Почти толкова са и изловените зад волана без шофьорски книжки. В резултат на засилената контролна дейност на шуменските униформени са издадени 7 420 наказателни постановления на стойност над 1,145 млн.лв. Платени са 68,5% от тях или почти 800 000 лв. са влезли в държавната хазна. От платени фишове /близо 13 000 издадени за 1,333 млн.лв./ пък, вече са събрани малко над 1 млн.лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Над 43 000 нарушения на пътя в Шуменско\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d0%b5-%d0%b2%d1%8a%d1%80%d0%bd%d0%b0-%d0%b2-%d1%82%d0%be%d0%bf-50-%d0%bd%d0%b0-%d0%bd%d0%b0%d0%b9-%d0%b8%d0%bd%d0%be%d0%b2%d0%b0%d1%82%d0%b8/", "text": "България се завърна в класацията на „Блумбърг“ за 50-те най-иновативни икономики, след като миналата година изпадна от списъка. През 2018 г. страната ни заема 41-то място – изкачване с една позиция от последния път, в който сме присъствали в индекса (2016 г.). Оценката за всяка държава е изготвена на базата на седем критерия, включително разходи за научноизследователска дейност. Най-добре страната ни се представя в сферата на добавената стойност на производството, където сме 34-ти. Най-ниска позиция имаме при патентната дейност, където сме на 48-мо място. Южна Корея е на първо място в класацията за 5-та поредна година. Второто място отново е за Швеция. Челната тройка допълва Сингапур, който изпреварва Германия, Швейцария и Финландия благодарение на добрите резултати в образованието, което включва дела на нови работещи висшисти с научно и инженерно образование. За първи път САЩ изпадат от челната десетка.", "date": "2018.01.24", "title": " България се върна в топ 50 на най-иновативните икономики\t\t\t"}
{"url": "https://trud.bg/%d0%bd%d0%b0%d0%b4-1-%d0%bc%d0%bb%d1%80%d0%b4-%d1%81%d0%bf%d0%b5%d1%81%d1%82%d0%b8%d1%85%d0%b0-%d0%b3%d1%80%d0%b0%d0%b6%d0%b4%d0%b0%d0%bd%d0%b8%d1%82%d0%b5-%d0%b7%d0%b0-%d0%bc%d0%b5%d1%81%d0%b5%d1%86/", "text": "Гражданите спестиха над 1 млрд. лв. само за месец. Благодарение на коледните бонуси, през последния месец на миналата година депозитите на домакинствата нарастват с 1,095 млрд. лв. и достигат 47,827 млрд. лв., сочат данните на БНБ. В рамките на цялата 2017 г. парите на хората в банките се увеличават с 2,45 млрд. лв., което представлява ръст с 5,4%. Бизнесът също трупа сериозни суми на влогове. През декември депозитите на нефинансовите предприятия нарастват с 407 млн. лв. и вече надминават 22 млрд. лв. В рамките на година депозитите на предприятията се увеличават с 2,669 млрд. лв., или с 13,8%. Оказва се, че гражданите и фирмите трупат много повече пари в банките, спрямо взиманите от тях нови кредити. През 2017 г. общата сума на депозитите нараства с 4,194 млрд. лв., а банковите кредити се увеличават само с 2,388 млрд. лв. В резултат банките са пълни с пари, имат много стабилни финансови показатели, а лихвите по депозитите и кредитите продължават да падат. През декември дори се отчита спад в общия обем на кредитите с 328 млн. лв. и в края на годината той достига 52,9 млрд. лв. Като през последния месец на годината намаляват заемите както за бизнеса, така и за домакинствата. Явно преди коледните и новогодишните празници бизнесът забавя инвестициите си, а хората отлагат ремонтите в дома за по-топлите месеци от годината. През декември само при ипотечните заеми се отчита ръст, макар и минимален. За цялата 2017 г. гражданите са взели повече нови кредити от бизнеса, сочат данните на БНБ. За година заемите за домакинствата са нараснали с 1,115 млрд. лв., или с 6%. А кредитите за предприятията се увеличават с 506 млн. лв., или с 1,7%. Този малък ръст обаче се дължи на факта, че много предприятия взимат финансиране от своите компании майки зад граница. От януари до ноември 2017 г. българските фирми да получили финансиране за над 700 млн. евро от задгранични компании.", "date": "2018.01.24", "title": " Над 1 млрд. спестиха гражданите за месец\t\t\t"}
{"url": "https://trud.bg/%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d1%83%d1%81%d0%b8%d0%bb%d0%b8%d1%8f%d1%82%d0%b0-%d0%b7%d0%b0-%d1%81%d0%b1%d0%bb%d0%b8%d0%b6%d0%b0%d0%b2%d0%b0/", "text": "Усилията за сближаване между европейските региони трябва да продължат и да бъдат надграждани. Нужна е ясна перспектива за бъдеще на Западните Балкани в ЕС. Това заяви заместник министър-председателят Томислав Дончев в Комисията по регионална политика на Европейския парламент, където представи приоритетите на Българското председателство и визията за дебата за бъдещето на Кохезионната политика, съобщи пресслужбата на МС. Дончев анализира предизвикателствата пред Европейския съюз и подчерта, че въпреки че Брекзит ще принуди Европа да постига „повече с по-малко“, разговорът за бюджети, инструменти и програми не бива да се провежда без полагането на дългосрочни цели за Съюза. По думите му основна задача пред България в следващите 6 месеца ще бъде да провокира качествен и пространен дебат за целите и приоритетите на ЕС в усилието да запази своите ключови политики и да реагира на предизвикателствата. „Ако допреди 10 години си поставяхме за цел да изпреварим нашите глобални конкуренти, сега ЕС понякога изглежда повече като щаб, който се бори с всяка нова криза.“, заяви Дончев. „Ясно е, че трябва да заделим средства в отговор на новите предизвикателства, но от друга страна имаме нужда от продължаване на усилията за сближаване между европейските региони, защото ЕС ще бъде силен само, ако имаме еднакъв стандарт на живот за всички граждани – от Хелзинки до Атина и от Лисабон до Варна“.", "date": "2018.01.24", "title": " Томислав Дончев: Усилията за сближаване на европейските региони трябва да продължат"}
{"url": "https://trud.bg/%d1%86%d1%81%d0%ba%d0%b0-%d0%b6%d0%b5%d1%81%d1%82%d0%be%d0%ba-%d0%ba%d1%8a%d0%bc-%d1%84%d0%b0%d0%b1%d0%b8%d0%be-%d0%ba%d0%b0%d0%bf%d0%b5%d0%bb%d0%be-80/", "text": "Може би никога в кариерата си Фабио Капело е гледал такива 90 минути! ЦСКА направи на пух и прах неговия „Дзянсу“ (8:0) в Испания, където двата отбора са на лагер. А Фернандо Каранга показа още веднъж колко безценен е за „червените“. Бразилецът правеше всичко. Първо изработи нарушение, от което Кирил Десподов виртуозно откри резултата. След това Каранга развинти като на „носна кърпичка“ защитата на „Дзянсу“ и си осигури гол на празна врата. В края на първото полувреме централният нападател асистира на новото попълнение Роланд Алберг за третото попадение. За всичките 45 минути само веднъж китайците застрашиха вратаря Георги Китанов. Треньорът на „червените“ Стамен Белчев пусна като титуляри седем българи. Единственото ново попълнение сред първите 11 беше Алберг. След почивката отново ЦСКА бе господар на терена. И отново бяха нужни 15-ина минути за гол. От дузпа за втори път се разписа Десподов. А след още 120 секунди този път с глава националът вкара петия пирон в сърцето на Капело. Черешката на тортата бяха последните пет минути. Тогава още три гола вкараха Радослав Живков, Стойчо Атанасов и Станислав Манолев за – 8:0. До края на лагера в Испания отборът му ще срещне още московските „Спартак“ и „Локомотив“, както и китайския „Тянжин“. В първия си мач на българска земя през годината ЦСКА спечели с 2:0 срещу „Вихрен“.", "date": "2018.01.24", "title": " ЦСКА жесток към Фабио Капело – 8:0"}
{"url": "https://trud.bg/%d1%80%d0%b0%d0%b7%d1%80%d0%b0%d0%b1%d0%be%d1%82%d1%87%d0%b8%d0%ba%d1%8a%d1%82-%d0%bd%d0%b0-%d1%81%d0%be%d1%84%d1%82%d1%83%d0%b5%d1%80%d0%b0-%d1%81%d0%b8%d1%81%d1%82%d0%b5%d0%bc%d0%b0%d1%82%d0%b0/", "text": "Договорът ни за БАЦИС беше свързан с надграждане и интеграция на три вече съществуващи информационни системи в Агенция Митници – СУА – Система за управление на акцизите на национално ниво, EMCS (система за контрол на движението на стоки в режим отложено плащане на акциза в ЕС) и Информационна система „Измервателни устройства“. Към последната са свързани т.нар. ИКУНК-и – контролни индустриални компютри с предназначение да събират и изпращат информацията от измервателните уреди в данъчните складове. С изграждането на БАЦИС и ИСКГ бе реализирано свързване в реално време на данните в Агенция Митници и НАП по отношение на събираемостта на акцизите и ДДС при търговията с горива. Договорите на „Айдом Ай Би Ес“ с Агенция Митници и НАП приключиха през юли 2017 г. с изтичането на предвидената в тях гаранционна поддръжка. Твърденията, че в БАЦИС са създадени условия за манипулиране и/или заличаване на данни с цел набавяне на финансова облага и/или директна измама с акцизни стоки са напълно несъстоятелни. Подобни действия биха изисквали промяна на данните не в една, а в няколко системи в Агенция Митници, както и в системата на НАП. Видно и от доклада на ДАНС, условия за подобна манипулация на данни не са открити. Мит: Изтрити са над 300 хиляди документа от БАЦИС.  Факт: Практически подобно нещо е невъзможно да се осъществи без да спре изцяло да функционира системата. Информацията се разпространява на толкова много места и така е обвързана, че дори изтриване и/или модифициране само на един документ би довело до проблеми, които ще възпрепятстват работата и. Мит: БАЦИС е хакната, пробита или нещо подобно и това е довело до директни загуби за фиска  Факт: БАЦИС никога не е била обект на кибер престъпление било чрез външна или вътрешна намеса. Мит: Всички могат да достъпят БАЦИС и то с проста парола.  Факт: Всички потребители на системата още с пускането й в експлоатация са влизали само чрез Квалифициран електронен подпис (КЕП) и ПИН код. БАЦИС е централизирана web-базирана система, състояща се от над 30 интегрирани модули, като модулите които се виждат в Internet са отделени от вътрешните модули, както логически, така и мрежово. Мит: Поради несъвършенствата на БАЦИС камионите минават свободно през границата и танкери се разтоварват безконтролно, включително и на суша.  Факт: БАЦИС няма функции или контролни точки на гранична система. В нея се декларира освобождаването на стоки за потребление или движението в режим отложено плащане на акциза. Каквито и разкрития в областта на нереглементиран внос през границата на акцизни стоки да се правят, те не могат и е погрешно да се свързват с функционирането на тази система. Мит: В Данъчните складове работят нивомерни системи.  Факт: Нивомерни системи може и да има в данъчните складове, но те не са свързани с ИКУНК и Агенция Митници, а се ползват от икономическите оператори за собствените им дейности по управление на склада. Съгласно изискванията на нормативната уредба и модул ИКУНК на БАЦИС, в данъчните складове за течни горива се използват измервателни устройства, които отчитат преминаващите през тях продукти.  Установени слабости в бацис според доклада на данс ДАНС установява девет слабости. В никакъв случай не може да се твърди, че те застрашават финансовата и икономическа сигурност на държавата. Дори и да допуснем, че данните от ИКУНК могат да бъдат компрометирани, органите на Агенция Митници разполагат с допълнителен източник на данни за проверка, а несъответствията няма как да не бъдат засечени от модул „Идентификация на рискови събития“ в БАЦИС. Нека погледнем в детайли тези девет констатации: . „Всички ИКУНК се достъпват и администрират отдалечено от служител на Агенция Митници с една и съща парола.“  В случая под служител следва да разбираме системен администратор. Отдалеченият достъп се ползва за управление на приложението върху ИКУНК (рестартиране, задаване на параметри) и за обновяване на софтуера. Въпросната констатация се отнася за възможност за достъп само през мрежовата среда на Агенция Митници с потребителско име и парола. Ползването на един и същ администраторски акаунт (привилигирован потребител) за всички ИКУНК-и може и да се класифицира като грешка от страна на колегите от Агенция Митници, но трудно може да се определи като заплаха за националната сигурност. . „Операционната система (ОС) на ИКУНК, не се актуализира за предпазване от установени уязвимости“  ИКУНК е затворена специализирана индустриална система. Очакването тя да бъде обновявана на ниво ОС за уязвимости е погрешно и заблуждаващо. Индустриалните системи се тестват да изпълняват конкретни специализирани задачи и се нуждаят от стабилност в дълъг период на самостоятелна работа. . „Установено е, че достъпът до всички ИКУНК в страната се осъществява през компютър, свързан в Интернет и използващ ОС Windows XP. На компютъра се съхранява детайлна информация за адресния план на ИКУНК, местоположение на собственика и на данъчния склад, както и паролата в явен вид.“ . „Установено е, че през време на достъп до ИКУНК на компютъра, използващ ОС Windows XP, са активни средствата за масова комуникация Skype и ICQ.“  В Констатации 3 и 4 се цитира компютър – работна станция на служител в Агенция Митници. Самата работна станция не е градивна единица от инфраструктурата на БАЦИС и вероятно се използва за обща администрация. Съгласни сме, че в случая служителят на Агенция Митници, ползващ тази работна станция, е нарушил добрите практики в информационната сигурност, но определянето му като заплаха за националната сигурност е твърде пресилено. . „Служителите в Агенция Митници не са предоставили информация за наличието на система за мониторинг в „реално време“, която да дава информация какви събития и какъв е статуса на мрежата на ИКУНК.“  Към момента на одита всички ИКУНК се наблюдават чрез централизиран модул. Неработоспособността на всеки ИКУНК се третира като рисково събитие, за което се вдига сигнал в модул „Идентификация на Рискови Събития“.  „В ОС на ИКУНК не се водят лог файлове за одит на системни процеси, осъществявани комуникации, достъп и други.“  Тази констатация не отговаря на фактите. Лог файлове се подържат във всеки ИКУНК. В противен случай поддръжката на работоспособността на ИКУНК би била невъзможна. . „Според служители на Агенция Митници, ОС на ИКУНК са 4 версии, като няма информация кой конкретен ИКУНК с коя версия се ползва в момента.“  Тази констатация отново се разминава с истината. Модул ИКУНК предоставя в реално време версията на всеки конкретен ИКУНК заедно с текущия му статус. . „На предоставените ИКУНК пред служители на ДАНС е установен автоматично стартиращ се процес (netcat), позволяващ отдалечен достъп, изпълняване на команди, трансфер на файлове и др.“  Инструментът netcat се е използвал целево, като инструмент за мониторинг на версията на ИКУНК в някои от първоначалните версии. В рамките на изпълнение на проекта са въведени други механизми за отдалечена администрация, мониторинг и контрол. . „За периода 24.04.2016 – 27.04.2016 около 33 броя ИКУНК не са функционирали по неизяснени към момента причини в различни данъчни складове. Липсва информация дали преминалите през време на нефункционирането на ИКУНК акцизни стоки са отчетени по установения ред.“  ИКУНК са системи, които събират данни от измервания и докладват на Агенция Митници в реално време, при наличие на мрежова свързаност до съответния склад. При липса на свързаност, измерванията се съхраняват в самия ИКУНК до възстановяване на връзката, а и след и изпращането им за определено време, което гарантира трансфера на данни към Агенция Митници дори и при продължително отпадане на връзката. Станахме свидетели на медийна истерия, която бе подклаждана от спекулативни твърдения на определени лица. Основна причина за това според мен бе класифицирането на доклада на ДАНС като секретен. Докладът вече е публичен и е време спекулациите да бъдат прекратени и обществото да научи истината. Опитите за компрометиране в публичното пространство на една от ключовите информационни системи в държавата могат да изпълняват единствено частни корпоративни интереси. Тези опити видимо се правят и с надеждата за извличане на необосновани политически дивиденти.", "date": "2018.01.24", "title": " Разработчикът на софтуера: Системата на митниците не е удряна от кибер престъпници\t\t\t"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd-%d0%ba%d0%be%d1%81%d1%82%d0%b8%d0%bd-%d0%bb%d0%b5%d0%b6%d0%b8-%d0%bd%d0%b0-%d0%bd%d0%be%d1%81%d0%b8%d0%bb%d0%ba%d0%b0-%d0%b2-%d1%81%d1%8a%d0%b4%d0%b5%d0%b1%d0%bd/", "text": "Руснакът Герман Костин, обвинен за убийството на  намереното в куфар 5-годишно дете, лежа вчера в съдебната зала на носилка. Чужденецът непрекъснато се оплакваше от лошото си здравословно състояние и отказваше да участва в процеса с твърденията, че са нарушени човешките му права. На заседанието експерти разказаха какви ДНК следи са открили и какво е било движението на руснака Герман Костин на 8 и 9 февруари 2015 г. между София, Приморско и до селата Кокаляне и Пасарел. Местоположението на подсъдимия за убийството на малкия Никита Плотников е засичано по клетките, в които е бил мобилния му телефон. Тялото на детето бе открито в куфар на 20 март 2015 г. в язовира край Пасарел, а трупът на майка му край Приморско, но Костин няма обвинение за нейната смърт.", "date": "2018.01.24", "title": " Герман Костин лежи на носилка  в съдебната зала"}
{"url": "https://trud.bg/%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b8%d0%b7%d0%b3%d0%bb%d0%b5%d0%b6%d0%b4%d0%b0-%d0%bf%d1%80%d0%b5%d0%b4/", "text": "С огромно съжаление констатирам, че катастрофичното говорене изглежда е предпочитано от държавния ни глава похват. Това каза в специално изявление председателят на Народното събрание Цвета Караянчева за отчета на президента Румен Радев. „В годишния си отчет той говори за критичен период от развитието на България, за опасност от суспендиране на демокрацията и отменяне на обществения дебат за Председателството като алиби за бездействие по болните теми“, посочи тя. „Естествено мрачната картина веднага беше подсилена от обвинения към Брюксел – в безразличие и липса на разбиране и съдействие“, коментира Цвета Караянчева. „Толкова тънко прикрит израз на раздразнение заради силната европейска подкрепа за правителството – по-добре да го беше казал направо“, заяви председателят на НС. Очаквайте подробности", "date": "2018.01.24", "title": " Караянчева: Румен Радев, изглежда, предпочита катастрофичното говорене"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b5%d0%b9-%d0%bf%d0%b5%d1%82%d1%80%d0%be%d0%b2-%d1%80%d0%b0%d0%b7%d0%ba%d0%b0%d0%b7%d0%b0-%d0%b7%d0%b0-%d0%b0%d1%82%d0%b5%d0%bd%d1%82%d0%b0%d1%82%d0%b0-%d1%81-%d0%b3/", "text": "Бившият съветник в ДАНС Алексей Петров даде показания пред Софийския градски съд по делото срещу украинеца Роман Логвиненко, който е подсъдим за организирането на атентата с гранатомети срещу него. “Усетих два удара”, спомни си Петров за покушението близо до дома му в столичния кв. “Лозенец” на 29 октомври 2015 г. Нападението станало рано сутринта, когато бившият съветник отивал към Съюза за стопанска инициатива. Той обясни, че обикновено сам кара бронирания си мерцедес, но понякога излиза с шофьор заради засиления трафик и задръстванията. В деня на нападението самият той не бил зад волана. Бившият съветник на ДАНС не се е чувствал застрашен и не е получавал заплахи, които да свърже с инцидента. “Аз нямам голям бизнес, заради който да се чувствам застрашен”, заяви пред съда Петров. В дните преди атентата обаче съсед му разказал, че видял двама подозрителни мъже да се навъртат в района на дома му. Това обаче не му направило голямо впечатление. “Не познавам Роман Логвиненко”, заяви пред СГС Петров. Украинецът е подсъдим, че е организирал нападението, за което обещал 200 000 евро на изпълнителите, а освен това осигурил гранатометите РПГ и два автомобила.", "date": "2018.01.24", "title": " Алексей Петров разказа за атентата с гранатомети\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%bd%d0%b0%d1%81%d0%b8%d0%bb%d0%b0-%d0%b8%d1%81%d0%ba%d0%b0%d1%82-%d0%b4%d0%b0-%d0%bf%d1%80%d0%b8%d0%b5%d0%bc/", "text": "„Не приемаме Истанбулската конвенция, както по формата, така и по съдържанието й. Подписана е от външния  министър Екатерина Захариева, без никой да знае. Приета е на МС без доклад, който трябва да каже какви са последствията – законодателни, финансови и т.н. Вкарана е в парламента на абордаж. И депутатите на ГЕРБ са получили СМС – „Няма мърдане, трябва да се ратифицира.” Това заяви пред БТВ лидерът на БСП Корнелия Нинова. Тя попита – кой е поставил българския министър-председател в положение да няма мърдане, и защо? „Да дойде, да го каже в парламента, ние сме парламентарната република, а не с СМС до депутатите”, каза Нинова. Тя открои борбата срещу насилието като безспорна цел. „Няма здравомислещ човек, който да не е против насилието над жени, деца, хора изобщо. В конвенцията се казва – трябва да приемате закони, за да гарантирате, че няма да има насилие. Добре, БСП започна да вкарва такива закони”, посочи Корнелия Нинова. Несъгласието на социалистите е с въвеждането на понятието „социален пол” и вкарването на задължителна програма в училищата за обучение в нестандартните роли на пола. Лидерът на БСП усеща опасност за устоите на обществото: „Това не е партиен въпрос, а цивилизационен избор”. Корнелия Нинова се обърна към зрителите – не като председател на БСП, а като съпруга и като майка: „Скъпи български жени, имам усещането, като майка и съпруга, че някой ни използва, употребяват ни. Слагат ни жените отпред и ни казват – вървете напред, това е за вас. А зад нас, посягат на най-скъпото ни, на децата. Моето лично мнение е, че вече смисълът и изводът е – Пазете децата!” За лидера на БСП най-лошото е, когато един закон е написан неясно и дава възможности за различно тълкуване. „Една от най-големите ни ценности са семейството и децата. Дайте възможност на народа да се произнесе. Не бива да се налагат със сила решения. Най-добре би било да се проведе референдум”, призова Нинова. „Насила искат да приемем конвенция срещу насилието. Виждате ли противоречието?”, попита още тя и призна, че има проблем с ПЕС заради конвенцията. „БСП е взела своето решение на Национален съвет. Това е мнението на партията. Ще ида при лидерите на другите партии и ще им обясня, че българските социалисти смятат така. Аз изразявам тяхното мнение. И ще го отстоявам. ПЕС е демократичен организъм. Не може да няма различни мнения и ако мислиш различно, да те изключат. Това да не е конгрес на ГЕРБ, къде отиде демокрацията?”, попита Нинова. Лидерът на БСП призова ГЕРБ и омбудсмана Мая Манолова: „Не се бъркайте във вътрешнопартийните решения на БСП.“ „Споделям мнението на президента Румен Радев. Откакто управлява ГЕРБ и министър – председателят Бойко Борисов, парламентът наистина е превърнат в изпълнител на едноличните му решения.” Така Корнелия Нинова коментира извънредното изказване на председателя на Народното събрание. „Г-жа Караянчева казва, че не се гласувало по партийна поръка. А вярно ли е, че днес са получили СМС с партийната поръка от премиера – „Няма мърдане, ратифицирате Истанбулската конвенция.“ Така се гласува в парламента, когато управлява ГЕРБ!”, изтъкна Нинова. По думите й не е виновен президентът, че казва истината. Тя добави, че споделя мнението на държавния глава, че републиката атрофира. „В парламентарната република, парламентът е този, който управлява държавата. Откакто Борисов е премиер, Народното събрание не управлява държавата. Управлява я той еднолично”, коментира Нинова. Лидерът на БСП оцени отчета на държавния глава, като респектиращ. Припомни, че Радев е направил над 22 посещения зад граница, където е отстоявал с позиции националния интерес на България. „Във вътрешен план – изключително последователен. Всичко, което каза в предизборната кампания, го следва неотлъчно”, каза Корнелия Нинова. За вота на недоверие Нинова припомни, че решение за него е взето на конгрес на БСП още през ноември м.г. Тя не приема обвиненията на ГЕРБ, че по време на дебатите социалистите са се базирали на изследване на социологическите агенции, защото управляващите се позовават на агенциите, когато се казва, че ГЕРБ е първа политическа сила, а не приемат, че 83% от българите посочват корупцията като проблем №1. Корнелия Нинова изреди скандалите – Суджукгейт, падналата ограда по границата, манипулираната система БАЦИС – като ясни примери за корупция от последните дни и месеци. Тя обяви, че вероятно следващата седмица БСП ще поиска временна анкетна комисия в парламента, за да провери случая със системата БАЦИС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Корнелия Нинова: Насила искат да приемем конвенция срещу насилието\t\t\t"}
{"url": "https://trud.bg/%d1%81%d0%bb%d0%b5%d0%b4-%d0%b5%d0%b4%d0%bd%d0%b0-%d0%b3%d0%be%d0%b4%d0%b8%d0%bd%d0%b0-%d0%bd%d0%b0-%d0%b4%d0%be%d0%bd%d0%b4%d1%83%d0%ba%d0%be%d0%b2-2-%d1%80%d1%83%d0%bc%d0%b5%d0%bd/", "text": "“Парламентарната република атрофира. Парламентът се превръща в нотариат, който официализира решенията на правителството. Доверието към парламента е критично ниско”, заяви президентът Румен Радев на пресконференция с вицепрезидента Илияна Йотова по повод първата година от мандата им. Радев отбеляза, че Истанбулската конвенция взривила обществото, затова парламента трябва да проведе обществена дискусия по темата. “Не е моментът да ратифицираме Истанбулската конвенция” посочи държавният глава и призова правителството и парламентът да си запретнат ръкавите и да си напишат домашното по друга тема, като демографската криза. “Няма война между институциите, но не приемам български премиер и германски канцлер да обявяват, че ще се проведе среща с чужд държавен глава. Това не е обида към мен, а към Конституцията”, категоричен беше той. “Срещнах една разделена България и един обезверен народ”, каза вицепрезидентът Илияна Йотова. “Важно е да има промяна в законодателните уредби на законите за българите в чужбина, за българското гражданство и за пребиваването на чужденците в България”, отбеляза вицепрезидентът и отчете, че от началото на мандата са издадени български документи на 3380 човека. В извънредно изявление в парламента председателят на Народното събрание Цвета Караянчева посочи, че и грубите нападки на президента Румен Радев са виновни за ниския рейтинг на парламента. Повод за думите й е констатацията на президента Румен Радев, че “парламентът се превръща в нотариат, който официализира решенията на правителството”. “Прав сте, г-н Радев, че доверието в Народното събрание е критично ниско, но това в голяма степен се дължи и на грубите нападки на държавния глава, който трябва да обединява нацията, а не да раздава обидни квалификации”, категорична бе Караянчева и констатира, че “катастрофичното говорене било предпочитано от държания ни глава похват”. В писмо до президента, изчетено пред медиите Караянчева обясни, че всяка парламентарна група гласува спрямо своята предизборна програма. “Това не се нарича нотариат, официализиращ решения, а отговорност към избирателите, защото те са ни избрали да гласуваме именно така”, заяви председателят на НС.  “По-добре да го беше казал направо, че причината е силната подкрепа от Брюксел за правителството”, коментира Караянчева.", "date": "2018.01.24", "title": " След една година на „Дондуков” 2 Румен Радев отчете: Парламентарната република атрофира\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bf%d1%80%d0%be%d0%b2%d0%b5%d0%b4%d0%b5-%d1%80%d0%b0%d0%b1%d0%be%d1%82%d0%bd%d0%b0-%d1%81%d1%80%d0%b5%d1%89-2/", "text": "В рамките на работното си посещение в Брюксел, председателят на Комисията по вътрешна сигурност и обществен ред и председател на ПГ на ГЕРБ Цветан Цветанов се срещна с комисаря по въпросите на Съюза за сигурност Джулиан Кинг. По време на разговорите беше уточнена темата за участието на комисар Кинг на интерпарламентарната среща на 18 и 19 март в София, на която ще бъдат приети процедурните правила за парламентарен контрол над дейността на Европол. Комисар Кинг и българският еврокомисар Мария Габриел ще участват и в разисквания по темата за киберсигурност и борбата с незаконно онлайн съдържание в Европа. Сред обсъжданите теми беше и обменът на информация в сектор сигурност след Брекзит. “След Брекзит трябва да се постараем да намерим начини да не третираме Великобритания като трета страна, а да продължим споделянето на информация, тъй като тероризмът и киберзаплахите са най-големите предизвикателства пред ЕС към настоящия момент“, каза Цветанов. Председателят на ПГ на ГЕРБ запозна комисаря и с впечатленията си от посещението си в Лондон преди седмица. Цветанов коментира, че всички експерти в сектор сигурност признават, че в момента Великобритания е един от най-големите доставчици на оперативна информация за базите данни на Европол и системите за обмен на данни на ЕС. Все още не е ясно какви ще бъдат отношенията между Лондон и ЕС след излизането на Великобритания от Съюза. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Цветан Цветанов проведе работна среща с европейския комисар по сигурността на Съюза Джулиан Кинг"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d0%b5%d0%b2%d1%80%d0%be%d0%ba%d0%be%d0%bc%d0%b8/", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов се срещна в Брюксел с еврокомисаря по цифрова икономика и цифрово общество Мария Габриел. Двамата обсъдиха предстоящата през март в София интерпарламентарна среща на Съвместната група за парламентарен контрол над Европол. На форума се очаква да бъдат приети процедурните правила за парламентарен контрол над дейността на Европол, но също така ще бъдат обсъдени конкретни стъпки за повишаване на киберсигурността и ефективна борба с киберпрестъпленията. В рамките на събитието ще бъдат обсъждани и свързаността на Западните Балкани, както и киберсигурността в региона. По време на срещата също така стана ясно, че Европейската комисия ще обяви конкурс за финансиране на експериментални центрове по киберсигурност в Европа. Очаква се следващата седмица Комисията да обяви пилотен проект на стойност 50 милиона евро за финансиране на Центрове за високи постижения и компетенции в сферата на киберсигурността. Цветан Цветанов изрази увереност, че българските институции в сектор сигурност ще имат капацитета да предложат добри проекти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Цветан Цветанов разговаря с еврокомисаря по цифрова икономика и цифрово общество Мария Габриел"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%87%d0%b5%d1%82%d0%b2-7/", "text": "ГЕРБ бързат за 2 февруари с Истан­булската конвенция. Очаква се следващата седмица документът да бъде внесен за гласуване в зала. БСП обаче вкара в опасен капан партията на Бойко Борисов с вчерашното си искане за референдум. Това означава, че НС първо трябва да се произнесе по него. В противен случай, ако се избърза с гласуването на конвенцията, ГЕРБ ще демонстрират, че пренебрегват пряката демокрация.   “Парламентарната република атрофира. Парламентът се превръща в нотариат, който официализира решенията на правителството. Доверието към парламента е критично ниско”, заяви президентът Румен Радев на пресконференция с вицепрезидента Илияна Йотова по повод първата година от мандата им. Радев отбеляза, че Истанбулската конвенция взривила обществото, затова парламента трябва да проведе обществена дискусия по темата. Министерският съвет не е приемал след 29 декември 2017 г. решение, касаещо Плана за управление на НП „Пирин” – това отговарят официално от пресслужбата на кабинета на въпрос на „Труд”. Повод за запитването на вестника е фактът, че от два дни сайтовете „Дневник” и „Медиапул” разпространяват твърдението, че правителството е предложило да допълни решението си за частично изменение на действащия План за управление на Национален парк „Пирин”, като се впише „строеж на втора туристическа кабинкова линия”. Комисията за енергийно и водно регулиране ще може да изисква записи на телефонни разговори и мейли на лица и фирми, които нарушават конкуренцията на енергийния пазар. Това предвиждат промени в Закона за енергетиката, качени за обществено обсъждане. Те целят да разширят правомощията на комисията заради изискване на европейски регламент от 2011 г., който обаче не беше транспониран в нашето законодателство, защото у нас нямаше енергийна борса. Днес почва общонационално обсъждане на законодателния пакет. Целта е да бъдат спрени неправителствени организации да използват предоставени на страната средства от ЕС за подкрепа на незаконната миграция анализ на д-р Радко Ханджиев, Bulgarian Press Pool-Budapest, специално за „Труд”     Втора част на интервюто с румънския топрарузнавач полк. Даниел Драгомир      ", "date": "2018.01.24", "title": " Вижте акцентите от броя на „Труд“ в четвъртък, 25 януари 2018"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81-%d0%bf%d0%be%d0%bb%d0%be%d0%b6%d0%b8%d1%82%d0%b5%d0%bb%d0%b5%d0%bd-%d0%b1%d0%b0%d0%bb%d0%b0%d0%bd%d1%81-%d0%bd%d0%b0%d0%b4-%d1%81%d1%8a%d0%bf/", "text": "Жребият е теглен. Дебютното издание на Лигата на нациите предвещава да бъде повече от интригуващо и оспорвано. Фортуна прати България в една група с Норвегия, Кипър и Словения. На пръв поглед съперниците са тежки, а крайният победител – непредвидим. Историята обаче е на страната на „лъвовете“. Тимът на селекционера Петър Хубчев има положителен баланс срещу всеки един от предстоящите противници.  През годините сме играли по 13 пъти със скандинавците и тима от Острова на Афродита. Срещу словенците имаме скромен опит – едва 2 срещи. Най-осезаемо е надмощието ни над Кипър – 11 победи, равенство и загуба. Единственото поражение дойде в квалификациите за световното в ЮАР. Двубоят се игра в Ларнака през 2009 година, а воденият по това време от Станимир Стоилов отбор бе разгромен с 1:4. Хиксът пък е в приятелски мач от 2011 година – 0:0 като гост. Във всички останали случаи сме били краен победител. Така бе и при последния двубой между двата тима – 1:0 в София през 2012 година в контрола. Голът тогава бе дело на Илиян Мицански.  Срещу Норвегия имаме 6 победи, 4 равенства и 3 загуби. Всички поражения обаче инкасирахме през новия век. Първото бе в контрола в Осло през 2001 година – 1:2. А другите по времето, когато селекционер бе Любослав Пенев. Именно загубата в София с 0:1 през 2015 година от квалификационния цикъл за Евро 2016 е последната среща на „лъвовете“ със скандинавците. През годините обаче България постигна победи с резултати като 7:0, 4:1, 4:2. Последният успех обаче е от далечната 1983 година, когато в квалификационен мач за Евро ’84 спечелихме с 2:1 като гост в Осло.  Срещу Словения имаме две победи от два мача. Не сме допускали дори попадение. В първия случай бихме с 3:0 в София. Треньор тогава бе Христо Стоичков, а головете вкараха Валери Божинов, Мартин Петров и Димитър Телкийски. Година по-късно, вече в Целе, взехме нова победа – 2:0. По това време на мястото на Камата временно бе застанал Димитър Пенев, а мачът бе без значение. Попаденията реализираха Благой Георгиев и Димитър Бербатов. Така балансът ни срещу предстоящите противници е 19 успеха, 5 равенства и 4 загуби при голова разлика 60:21.  Срещите ще се играят през септември, октомври и ноември тази година на разменено гостуване при регламент всеки срещу всеки.  Но Словения е отборът, играл за последно на голям форум – на Мондиал 2010. Втори по този показател сме ние с класирането ни за Евро 2004, а Норвегия участва 4 години по-рано на европейското в Холандия и Белгия. Кипър все още чака своето дебютно представяне на голям форум.  Регламентът предвижда победителят в нашата група да играе на полуфинал срещу един от първенците в другите три групи от Дивизия C. Спечелилите тази фаза ще се срещнат на финал, който ще определи един от финалистите за Евро 2020 чрез Лигата на нациите. Същото важи и за останалите дивизии. Отборите, заели последно място в своята група, изпадат в по-долната. Идеята на УЕФА е турнирът да замести контролните срещи, с което да се повиши интереса към националните тимове.", "date": "2018.01.24", "title": " България с положителен баланс над съперниците за Лигата на нациите"}
{"url": "https://trud.bg/%d1%80%d1%83%d0%bc%d1%8a%d0%bd%d1%81%d0%ba%d0%b8%d1%8f%d1%82-%d1%82%d0%be%d0%bf%d1%80%d0%b0%d0%b7%d1%83%d0%b7%d0%bd%d0%b0%d0%b2%d0%b0%d1%87-%d0%bf%d0%be%d0%bb%d0%ba-%d0%b4%d0%b0%d0%bd%d0%b8%d0%b5/", "text": " – Политическите сътресения през последната година в Румъния, свалените правителства, са резултат от престъпната намеса на „паралелната държава” в политическия живот. Паралелната държава е една незаконна групировка, формирана от високопоставени елементи от силовите институции, бивши и настоящи офицери, прокурори, държавни служители, които на всяка цена искат да контролират политиката и икономиката на Румъния, използвайки властта си чрез престъпни методи. Във всички политически партии в Румъния има внедрени лица, контролирани от паралелната държава. През последната година партиите започнаха да се събуждат и да се вслушват в гласа на народа, на който му писна от злоупотреби, подслушвания, арести и т.н.  – Има една организация – името й е „Ще устоя”, която излиза седмици наред да протестира. В нея са НПО-та, онлайн платформи, те разполагат със стотици хиляди данни – имейли и лични данни на много физически лица. Те са изключително добре организирани и всяка вечер са на улицата в подкрепа на г-жа Лаура Кьовеши, шефката на Националната дирекция „Антикорупция“ (ДНА). Има два важни момента – през декември Доналд Тръмп говори за тази организация – всъщност става дума за същото движение „Ще устоя” в САЩ, което протестира срещу американския президент. Те дори издигат същите плакати, лозунги, цветове. Тези организации в Румъния са финансирани от НПО-тата на Джордж Сорос. И всички те – заедно с масмедиите, които се финансират от тях, поддържат г-жа Кьовеши.  – Трудно може да се каже, защото тяхната дейност е предимно в социалните мрежи, по-малко във вестници и телевизии. Но хората, които те изкарват на улицата, в по-голямата си част са младежи, които не четат вестници и не гледат телевизия – те почти денонощно са онлайн. Когато протестират всяка вечер, ги интервюират и ги питат защо са излезли на улицата, какво ги притеснява в законите. Нито един от тях не може да даде никакъв пример. И единственото тяхно искане е да бъдат арестувани корумпираните лица. Мотото им е „ДНА да дойде да те арестува”. Това искат те. Ако си политик, си корумпиран, ако имаш пари и фирма – си корумпиран. Г-жа Кьовеши се базира на много емоционален пиар.  – Всички данни, предоставени в Румъния – а те са много, включително и от хора участвали в тези организации, публично са дали доказателства за това как са организирани и как получават пари отвън от фондациите на Сорос. Вече предложих: нека да приемем американския модел. Тогава на всеки три месеца ще са задължени да публикуват откъде точно са взели пари и какво са направили с тях. Законът казва, че на политическите партии е забранено да получават пари отвън. Аз обаче казвам: да не им забраняваме, но трябва да знаем откъде идват парите им, защото те имат политически цели. Вместо да са НПО-та, да си направят партии, защото партиите трябва да обявят какъв е произхода на парите им. И организациите, които не са обявили това, трябва незабавно да бъдат закрити. В Румъния влизат милиони долари – и то без никакъв контрол, като ги използват за политически цели.  – Борбата срещу корупцията е нещо много важно за една страна, за развитието й, както и за да се изпълнят демократичните ценности в тази държава. Второ, по отношение на Румъния трябва да имате превид, че борбата с корупцията представлява много добра пиар кампания за създаване на имидж. Като се започне от 2015 г. всеки ден в медиите – вестници и тв канали, се появяват документи, различни сигнали за злоупотреби, които нарушават правата на румънските граждани. Става дума за злоупотреба с разследвания, хора, които са арестувани и вкарани в предварителния арест, а накрая са оправдани от съда. И на трето място – да погледнем цифрите: те не лъжат, не са кампанийни и не създават имидж.  – Да, между 2015 и 2017 г. проучване на „Евробарометър” показва спад на доверието в правосъдието в Румъния – от 60 на 25%. Доверието на румънците в Националната дирекция за борба с корупцията (ДНА) последва същия курс. През 2017 г. се появи много информация за намесата на Румънската разузнавателна служба (СРИ) в борбата с корупцията. Конституционния съд (КС) на Румъния, който е най-високата инстанция, обяви тази намеса за неконституционна. И днес тя се преценява като незаконна.  – Не мога да ви дам съвети, но мога да ви кажа какво се случва в Румъния. Изключително важно е да се поддържа равновесие. Т.е. да има наистина ефективна борба с корупцията. Но при спазване правата на хората. В Румъния стана тотално нарушаване на това равновесие. Ще ви дам пример. В периода 2013-2017 г. работеше следният модел: за едно лице, независимо какво е – политик, бизнесмен, журналист или обикновено физическо лице, се издаваше разрешение за подслушване от специалните служби. Този човек можеше да бъде подслушван в продължение на година-две-три или пет, след което се прави преписка в Националната дирекция за борба с корупцията (ДНА). Човекът може да го арестуват още на улицата.  – Спецслужбите си имат свои хора от медиите, те им предаваха информация от образуваната преписка и човекът с белезници на ръце стигаше до ДНА, която е вид прокуратура. Изведнъж се оказва, че цялата преса разпространява информация именно от тази преписка – подслушвания, лични данни… И всичко това се появяваше по телевизията. А хората си казват: този е престъпник, той е корумпиран човек. Без значение е, че това се прави незаконно. Съществува и европейска директива, че всеки има право да се смята за невинен до доказване на противното. Човека го арестуват, задържат го за 24 часа, след което на втория ден се изправя пред съда. Съдиите имат много тесни връзки със спецслужбите. Всички телевизии говорят само за човека, който ще го съдят, и автоматично го арестуват. Задържат го в предварителния арест в продължение на 5-6 или повече месеци, след което го изпращат на съд.  – Да, смущаваше ни. И през последната година ние открихме следното: че високопоставени лица от разузнавателната служба имат връзки с определени журналисти и аз лично съм разговарял с т.нар. офицери под прикритие, а това са именно журналисти. Второ, открих, че тези дела съдържат секретна информация, която е дадена от СРИ. Обвиняемият обаче изобщо няма право да се запознае с тях и няма как да се защити. Разкрихме също, че записите от тези подслушвания са представени пред съда на хартия, но те се различават от истинските.  – Точно така – манипулирани са. Записите към делото са променяни, обработвани са. Разкри се, че за тези хора са били издадени разрешителни за СРС-та. Например, във връзка с тероризма са били подслушвани в продължение на 5 години 24 часа в денонощието, след което тези записи са били дадени в ДНА. Разкри се също, че офицерите от Румънската разузнавателна служба са писали документите, които са предавани на прокурор, а той само ги е подписвал и предавал в съда. Има признание дори от служители на службите. Беше открито също така, че по време на ареста и докато се води делото, високопоставени офицери от СРИ са минавали скришом от заден вход, срещали са се както с прокурори, така и със съдии, и са им давали „правни мнения” как да постъпят. Това не само е незаконно, но и противоконституционно.  – Документите всъщност са били писани от специалните служби. Изпращат ги на прокурора и се е работило в т.нар. смесени екипи. От октомври 2017 г. до сега аз три пъти бях в парламента в Комисията за упражняване на контрол върху Румънската разузнавателна служба. Тя сега разследва тези случаи на корупция. Съветът за Национална сигурност при президента се ръководи от него и там се събират абсолютно всички участници, които отговарят за националната сигурност, отбрана, вътрешен ред. Този съвет казва, че борбата с корупцията е национален приоритет. Решенията му представляват класифицирана информация и следствие на тях спецслужбите заедно с прокуратурата подписват секретни протоколи. На базата им се формират смесени екипи. Когато отидох в парламента, заявих, че имаме проблем с демокрацията, че Съветът за национална сигурност не е парламентът. Този съвет е взел секретно решение, което никой не знае какво представлява. Подписаните протоколи също са секретни и аз поисках от парламента те да бъдат разсекретени. За да ги видят всички – и медиите, и да си дадат сметка какво представлява борбата с корупцията в Румъния. Ако нещата наистина бяха ясни и прозрачни, защо тогава са засекретени?  – Мога да ви кажа само това: спазвайте демократичните принципи и парламентаризма, защото можете да стигнете до ситуацията в Румъния, където една група от хора са окупирали властта. Става дума за началници в спецслужбите, в прокуратурата и други възлови институции – сред тях и медиите, които народът никога не ги е избирал. Те са на тези постове повече от 10-12 години и са се възползвали от тази секретна информация, за да образуват дела едва ли не срещу всички.  – Може би ви звучи невероятно, но в Румъния в момента със сигурност има не повече от двама-трима политици, срещу които няма образувани дела. У нас всеки бизнесмен, който има оборот над 10 млн. евро, е арестуван, срещу него е образувано дело и е вкаран в затвора. Вземете ТОП 100 на най-известните ни бизнесмени и ще си направите сметката колко от тях са били арестувани и колко са в затвора.  – Между 95-97 души от 100. Страната ни е разделена на 40 окръга и от предишните местни избори срещу 38 от председателите на общинските съвети са образувани дела.  – Защото тези хора, които завзеха властта, искат да ликвидират всяка власт в държавата и за тази цел те използват борбата с корупцията. Те разполагат с информацията, СРС-тата и белезниците са в тях и така завземат цялата власт.  – Няма.  – През декември дадох пресконференция и казах, че румънската държава е арестувана, няма демокрация, институциите ръководят хората, а не хората ръководят институциите и че това ни е наложено отвън. Вижте резултата от всички арестувани: стотици хиляди хора са уволнени от работа, хиляди са затворените и блокирани фирми, стотици хиляди са безработни, може би и милиони хора са подслушвани през този период от време, един милиард евро са инвестирани от румънската държава за СРС-та!  – Една по-бедна и разделена държава, западните многонационални компании влязоха и завзеха целия пазар. И още по-конкретно ще ви отговоря: американският посланик в Букурещ беше назначен по време на управлението на демократите в САЩ и той бе поддръжник на борбата срещу корупцията. Той си затваря очите и не вижда злоупотребите, а всъщност продължава да иска да вървим по тази линия. Среща се с политици и депутати, за да им казва да не се докосват до борбата с корупцията. Въпросът, който аз поставих, беше следният: кой ръководи американската политика в Румъния? Администрацията на Тръмп или хората, които бяха доведени, за да въведат някои неща по време на управлението на демократите на Обама. Това е период, който ние познаваме много добре, американският департамент беше една от ръцете на Сорос, той го командваше. След като дойде Тръмп, нито един посланик в Източна Европа не бе заменен. И тук вече Румъния се сблъсква с проблем, свързан със суверенитета си. Парламентът промени правосъдното законодателство, защото Конституционният съд (КС) декларира, че има 80 члена от закона, които са неконституционни.  – Да, КС все още може да се каже, че е независим. Има друг много интересен детайл. Когато започна изменението на тези закони, румънският парламент получава едно съобщение от Държавния департамент на САЩ, с което той иска да не се променят законите, защото с това се нарушава независимостта на правосъдната система и се пречи на борбата с корупцията. За щастие, парламентът взе много ясна позиция и направи запитване какви точно промени в законодателството ги смущават. Дори и до днес отговор на този официален въпрос не е получен.  – Позицията на Брюксел за борбата с корупцията не се различава от тази на Вашингтон.", "date": "2018.01.24", "title": " Румънският топразузнавач полк. Даниел Драгомир пред „Труд”: Борба с корупцията в Румъния? Всичко е шантаж и лъжа!"}
{"url": "https://trud.bg/%d0%b0%d0%ba%d0%be-%d0%ba%d0%b0%d0%b6%d0%b5-%d0%b3%d0%be%d1%80%d0%b0%d0%bd%d0%be%d0%b2-%d1%89%d0%b5-%d0%b8%d0%bc%d0%b0-%d0%ba%d0%b0%d0%b7%d0%b0%d1%80%d0%bc%d0%b0/", "text": "Оптимистична новина долетя наскоро от  Смолян. Там МО-шефът Красимир Каракачанов обяви, че кабинетът ще въвежда доброволна наборна служба. Платена, разбира се! Това било прелюдия към връщането на редовната казарма. За мен новината звучи бодро. Но тя едва ли ще се случи, но гали ухото. Мисля си, че това е една сладка химера. Не крия че съм привърженик на идеята на патриотите. На 1 януари 2008г. България осъмна без редовна войска. Без традиция на 1300 г., която крепеше духа ни, за да ни има на картата на света.  Ако тогавашният премиер Сергей Санишев бе служил войник, щеше да е наясно, какво е възмъжаване. Какво е да правиш 10 км марш на скок в пълно бойно снаряжения. Когато сърцето ти бие до пръсване, а душата ти слиза в петите. Или на учение, когато при атака пехотата тича след танковете. Когато на почивката спреш и танкистът, опушен и целият в черно, ти подаде манерка с вода с онази неглижирана реплика: „Дръж, наборе!“. А сърбал ли е някой войнишка боб чорба от алуминиево канче върху бронята на танка.  Дори главният мастър шеф не може да я забърка така вкусно. А давал ли е някой караул при минус петнайсе и метър сняг, загърнат в габина от вълча кожа. Когато си сам  с калашника и звездите над теб. А целували ли сте момиче при първа отпуска след клетвата. След 45 дни на пост и молитва. Знаете ли, че това докосване  изпива мозъка. Ето такива мигове раждат мъжете на България, готови да умрат за нея. В тях със сърцето си разбираш какво е бащин дом, майчина милувка и приятелство до гроб. Сега  са минало, зачеркнати с лека ръка. Тогавашният началник на Генщаба написа доклад, че не сме готови да премахнем наборната служба от раз, но политиците не го послушаха. А той предложи плавен преход  към смесен принцип на окомлектоване на войската – наборна и професионална. Както е в немалко натовски държави. Но у нас военните никой не ги бръсне за слива. И шоково отрязоха клона. Преди Станишев пък Иван Костов затри Строителни и Транспортни войски. Тези, които ограмотяваха циганите и турчетата, даваха им хляб в ръцете. Командванията им всяка година наемаха на граждански  договор начални учители, за да учат остриганите  роми на четмо и писмо. Сред тях имаше момчета, които за първи път спяха  на бял чаршаф, хранеха се на бяла  покривка с вилица и лъжица. И им даваха граждански професии – зидари, кофражисти, монтажисти, багеристи и т.н. А тези войски имаха и мобилизационно назначение-  в случай на война да възстановяват инфраструктурата.  Защото при военен конфликт първите удари са върху пътища, мостове, виадукти, гари, жп линии и язовири. Но и тези войски ги пратиха в небитието, без да помислят как да ги адаптират към новите условия. Наскоро бивш командир от Строителни войски, мой приятел,  ми разказа, как български турчин, служил при него, след 20 г. го намерил, за да му благодари. В армията получил строителна професия, после заминал за Турция и започнал да развива успешно бизнес. Та издирил командира си, спрял пред дома му със суперлуксозен „Мерцедес“, прегърнал го с думите: „Няма да забравя какво направихте за мен“. Сега третият кабинет  на ГЕРБ,  както и първите два,  държи войската в будна кома. Стиска я за гушата и отпуска помалко, колкото да си поеме въздух. В момента войската ни е зле. Материята е специфична и няма да навлизам в детайли. Но истината е, че заради сегашното си състояние – недостиг на модерна техника и личен състав, оперативни способности и боеготовност- армията ни няма как да се впише в реална ситуация на съвременна война. Сравнете горните параметри с тези на армиите на нашите съседи и кажете от „прусаци на Балканите“ кое определение  най  ни подхожда. Вече нямаме въоръжена сила, от която трепереха (специално в авиационо и ракетно отношение) враговете ни. Факт е , че армията ни сега може да се справя с природни бедствия и аварии и да помага на хората, но не е конкурентна за сериозен военен сблъсък. Зад днешното й лице стоят имената на трима премиери – Костов, Станишев и Борисов. Истинските мъже, когато се съберат на ракия обикновено си говорят за казарма и жени. За какво си говорят днешните тинейджъри не ми е ясно? Нямат такива сурови спомени и не мога да гадая. Но се наситих на новини, в които  се боцкат, шмъркат и друсат. И поставят Азис в класацията на 100-те най-велики българи. Затова не им е до жени. Веднъж ме изненада откровението на млада дама, че не разчита на връстниците си да погледнат на нея като на жена. И разчитат на мъже с армейска закалка. Както се шегуваше един познат, че жените се вайкали какво ще правят, когато си отиде неговият набор.  В този смисъл  е големият плюс на идеята за връщане на  редовната казарма, на първо време като доброволна.  Поне ще позволи на днешните момчета да се самоопределят като мъже. Иначе идват джендърите. А те, драги мои, не се знае какви са. Предполагам, че джендър сутрин е мъж, по обед жена, следобед  педераст, а вечер ще да е някаква четвърта  роля. Та ето как задължитената казарма може да опази генофонда на нацията ни. Съвсем сериозно. Миналата година у нас са  проплакали едва 57 175 бебета.  Подобно нещо в България се е случило само веднъж – във военната 1945 г. , когато не са достигали мъже. А за да въведем задължителна наборна служба трябва да имаме достатъчно годни мъже. Сега пълнолетните юноши в държавата, навършили 18 г. средно на година  наброяват малко над 30 000 души.От тях над половината отпадат като негодни по здравословен статус. Остават 10-15 хил. здрави младежи, способни да носят пушка. Това е контингентът, който сега можем да призовем, а той не стига за наборна войска. Което е трагедия. Демографска драма, която ще ни заличи от картата на света. Не го твърдя аз, а е прогноза на БАН. Преди всяка есен под знамената в казармата влизаха  над 70 000 здрави и прави млади българи. Извода оставям на вас. Другият плюс на задължителната казарма е, че на нея се разчита да подсили професионалната войска и   да тушира драстичния недостиг на наемници. Но добрите намерения вероятно няма  да се случат.  Причината е финансова. Ако политика може да се прави „без паре и со дупе“, при строителството на Въоръжените сили е невъзможно. Да вземем най-минимално необходимия разчет от 5000 наборници –  колкото сега са нужни, за да се попълни недостигът от редници. В казармата тези момчета трябва да получават войнишка заплата. Намеренията са да е минималната, което прави над 2,5 млн. лв. на месец. За година- 30 млн. лв. само за заплати. Но това са чистите пари, които трябва да получат войниците. Отделно са социалните  осигуровки и застраховките, които се поемат от държавата. Храната за войник на ден е 10 лв. Значи един задължителен новобранец, или доброволен, на първо време, ще струва на държавата по 810 лв. месечно – малко повече от наемника. Та за този минимум от 5000 новобранци за година ще са нужни 48,6 млн. лв. за заплати и храна. Към тази сума прибавяме по 130 лв. за дрехи на човек. Това прави 650 000 лв. за униформи за една смяна. Ако службата е 6 месеца -ето ви още толкова пари за следващия набор. Като теглим чертатата, ще видим, че на година за издръжката на този петхиляден контингент новобранци ще са необходими 50 млн. лв. В сметката не влизат разходите за ремонт на сградите и помещенията, които са рухнали, защото пустеят от 10 г. Наясно ли е някой как се реновира казарма, като от декор по филм на Хичкок. Трябва да се набавят и кревати, одеяла и спално бельо. Не са включени и режийните харчове за ток, вода, гориво за техниката и за боеприпаси, които ще глътнат  ученията и тренировките с новобранците. Тогава общата сума ще скочи още. За обучението на войниците ще трябва да се назначат допълнително и командири, защото и сега недостигат.  А офицерът не може да  го държиш на минимална работна заплата. Най-скромните, подчертавам – най-скромните, изчисления подсказват, че за този минимален контингент наборна армия от 5000 щика ще са необходими към 60 млн. лв. годишно.  Сега ясно ли е,  защо ще е чудо, ако тази хубава патриотична идея се сбъдне. „Дали ще може да го направим, зависи от финансовия министър“, застрахова се през уикенда Каракачанов. А Владислав Горанов е като старшината на ротата, който винаги вдига рамене: „Няма, и в склада няма.“ Това е положението, уважаеми! По-важното е, че пари за саниране винаги има.", "date": "2018.01.24", "title": " Ако каже Горанов,  ще има казарма\t\t\t"}
{"url": "https://trud.bg/%d1%80%d0%b5%d1%84%d0%be%d1%80%d0%bc%d0%b0%d1%82%d0%b0-%d0%bd%d0%b0-%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b8%d1%8f-%d0%bc%d0%be%d0%b4%d0%b5%d0%bb-%d0%b2%d0%b5%d1%87%d0%b5-%d0%b4%d0%b0/", "text": "Сегашното състояние на висшето образование е резултат от три основни причини. На първо място масовизирането му в началото на демократичните промени повлия негативно на качеството. Увеличаването на броя на студентите и съответно на завършилите висше образование е световна тенденция, но при нас това увеличаване не стана естествено и постепенно, ние увеличихме броя на студентите 4-5 пъти само за няколко години. Когато приемаме не 20% от завършващите средно образование, а 80 на сто, неминуемо във висшето образование влизат и хора, които нямат същите способности и мотивация като тези, които приемахме преди. Това, че висше образование ще получат и хора с по-малки способности от най-добрите, само по себе си не е проблем. Все по-голяма част от професиите изискват висше образование и има изследвания, които показват, че дори да не си намери работа по специалността, завършилият висше образование се реализира по-добре и рядко остава безработен. Проблемът е друг. Всеки преподавател се стреми всички негови студенти да разберат това, което преподава, да получат знания и да придобият умения. Когато наред с най-добрите, които приемахме преди, преподаваме и на студенти с по-малки възможности, ние ощетяваме добрите, защото неминуемо адаптираме трудността на материала и скоростта, с която го поднасяме, към възможностите на по-слабите. Така заради масовизацията качеството на образованието се понижава още на входа на висшето образование. През последните години масовизацията на висшето образование беше оправдавана и защитавана и с един недомислен индикатор, приет със Стратегия „Европа 2020”, който изисква до 2020 г. делът на населението с висше образование да достигне 40 %. Първият въпрос, който възниква, е защо европейските чиновници са решили вместо да измерват процента на студентите между 18 и 25 години, да изискват да отчитаме дела на висшистите точно в тази възрастова група. С какво тя е по-важна от населението между 25 и 29 години или на хората между 40 и 44 години? Освен това само след няколко години ще достигнем този индикатор дори да не правим нищо. Причината е в постоянното нарастване на броя на българските студенти меджу 19 и 23 години, което по данни на Националния статистически институт за периода 2000/2001-2013/2014 г. е следното: Ако се абстрахираме от броя на отпадналите студенти, който не е голям, очевидно делът на хората с висше образование между 30 и 34 години през 2020 г. ще съответства на дела на студентите между 19 и 23 годишна възраст през периода 2006-2009 г., който е бил около 37-38 %, а пет години по-късно достига дори 43 %. Притеснението на българските чиновници, запознали се със Стратегия „Европа 2020” преди няколко години, идва първо от факта, че по това време делът на висшистите в посочената възрастова група е бил под 25 на сто, което се дължи на това, че завършилите в началото на века са били толкова, и второ – на неразбирането, че това през следващите години се е променило. На второ място много от университетите в България не развиват реална научна дейност. Софийският университет и Медицинският университет – София създават близо 80 % от научната продукция на университетите. Научните резултати на първите шест университета достигат 90 % от общата научна продукция, което означава, че всички останали 45 висши училища дават не повече от 10 на сто от научната дейност. Това е лошо за качеството на висшето образование, защото, за разлика от средното училище, един от основните начини да се повиши качеството е, когато преподавателят не препредава знания, прочетени някъде или получени от някой друг, а получени лично от него. Наред с това дори и в най-добрите български университети научните публикации в реферирани и индексирани списания в областта на обществените и на хуманитарните науки са много по-малко от тези в природните науки. По идеологически причини до 1990 г. в хуманитарните и обществените науки се поощряваше публикуване в български, а не в чуждестранни научни списания, а допреди десет години почти изцяло липсваше достъп до самите списания, т. е. не само нямаше изискване да се публикува в тях, а и беше невъзможно да се прочетат научните публикации. Така системата за научно израстване в тези дисциплини у нас доведе до изкривеното разбиране, че за получаване на научни степени и звания в обществените и хуманитарните науки монографиите на български са по-важни от статиите в сериозни списания, тъй като само със статии не може да се получи аспирираната степен или длъжност. Затова е крайно необходимо стимулирането на публикуването в научни списания с импакт фактор/импакт ранг и включени в световната система за рефериране, индексиране и оценяване в областта на обществените и хуманитарните науки.  Третият проблем е ключов. Става дума за финансовия модел. В края на 20 век „историческият” принцип беше заменен с формула за справедливо разпределение на субсидията. Този модел почиваше на броя на студентите в отделните висши училища и наистина беше справедлив, но не отчиташе качеството. Този недостатък доведе до най-големия проблем за българското висше образование. Първо, той наказваше университетите с най-високо качество, защото това качество им струваше скъпо, а получаваха субсидия като всички други. Това ги демотивираше.  Второ, понеже финансовият модел стимулираше не повишаването на качеството, а единствено нарастването на броя на студентите, висшите училища започнаха да увеличават броя на специалностите, включително в професионални направления, в които нямат опит и капацитет. Така се стигна не само до създаването на близо 15 юридически факултета в страната, а и до това технически университет да започне обучение в над 20 професионални направления. Така финансовият модел доведе до спад на качеството като едновременно демотивираше висшите училища да го повишават и ги стимулираше да се разрастват в направления, в които няма как да осигурят качествено образование. Затова не броят на висшите училища трябва да ни тревожи (преди 25 години броят на държавните висши училища беше почти същият, а и по-широката мрежа гарантира по-широк достъп), трябва да ни тревожи спадът на качеството, особено спадът, предизвикан от разкриването на нови специалности с ниско качество. Неслучайно между тези три проблема не посочих демографското развитие. Намаляването на завършващите средно образование над два пъти само привидно влияе негативно на системата за висше образование. Въпреки намалелия брой кандидат-студенти държавата не е намалила субсидията. Следователно би трябвало с по-малко студенти и със същата субсидия висшето образование да е дори в по-добро състояние. Демографското развитие изглежда негативно за системата на висшето образование единствено защото тя 15 години се е развивала екстензивно и сега намалелият брой студенти не отговаря на разрасналата се система. Нещо повече, демографският развой дори помогна на висшето образование, защото показа и на най-големите скептици, че така повече не може. През последните години няколко правителства и народни събрания подкрепиха реформа, която за първи път променя финансовия модел. Стратегията за развитието на висшето образование и измененията на Закона за висшето образование имат за цел да стимулират повишаването на качеството като в модела за финансиране бяха включени няколко компонента, които го отчитат. Само за няколко години това промени сериозно системата на висшето образование. Осигуряването на по-голяма субсидия за първите в дадено професионално направление и намаляването на приема за последните доведе до няколко положителни ефекта – конкуренцията стимулира всички висши училища да повишават качеството, а новият модел ги демотивира да търсят студенти на всяка цена, защото ако качеството е ниско, държавата ограничава приема. Специалностите, разкрити без достатъчен капацитет и с ниско качество, започват да се закриват по финансови причини. Тази промяна срещна голяма съпротива, тъй като доведе до затруднения за някои висши училища, защото старият финансов модел ги беше стимулирал да се разраснат прекомерно. Промяната на този модел, съчетан с демографския проблем, ги доведе до сериозни трудности. Не би било справедливо да ги упрекваме, защото държавата ги е стимулирала в продължение на 15 години да правят именно това, а не да повишават качеството. Тези университети нямат вина, че са се нагодили спрямо държавната политика и сега не можем да им кажем: „Затваряйте цели факултети”. Тези университети трябва да бъдат подкрепени – нормативно и финансово, да се реформират и да се адаптират към новата държавна политика.  Реформата включва и други стимули като подкрепата за приритетни професионални направления и защитени специалности, както и за някои направления, свързани с българския език, история, литература и култура.  Това не означава, че реформата е съвършена. В Народното събрание на два пъти бе отхвърлено предложението за нуждите на акредитацията всеки преподавател да се отчита на едно работно място, а не на две. Отказът да се приеме това предложение бе съчетан с приемането на предложението броят на хабилитираните преподаватели, които водят лекции, да се намали от 70% на 50%, ако Академичният съвет реши. В комбинация тези две неща означават, че има силно лоби на университетите, които нямат достатъчен академичен състав. Не е решен и проблемът с коефициентите по професионални направления. Разликата между най-ниските и най-високите е близо 10 пъти. Наскоро МОН показа данни, от които се вижда, че в цяла Европа нормалната разлика е 5, т. е. у нас съотношението между най-добре финансираните професионални направления и тези с най-ниско финансиране е изкривено. Въпреки тези и някои други нерешени проблеми реформата във висшето образование ни води в правилната посока. Макар и да минава незабелязано, това е значима реформа. Тя не само е ключова за студентите, работодателите, пазара на труда, икономиката и цялото общество, тя е и реформа в труден сектор, много по- успешна от реформите в останалите важни за обществото сектори – здравеопазване, социална политика, съдебна система. Ако реформата бъде спряна от криворазбран местен патриотизъм и лобистки интереси, ще пострада не само висшето образование, а и цялото общество. Ако подкрепата за нея продължи, скоро положителният ефект във висшето образование и много обществени сфери ще стане видим.", "date": "2018.01.24", "title": " Реформата на финансовия модел  вече дава сериозни резултати\t\t\t"}
{"url": "https://trud.bg/%d0%bc%d1%8a%d0%b6-%d0%b1%d0%bb%d1%83%d0%b4%d1%81%d1%82%d0%b2%d0%b0%d0%bb-%d1%81-14-%d0%b3%d0%be%d0%b4%d0%b8%d1%88%d0%bd%d0%b0%d1%82%d0%b0-%d1%81%d0%b8-%d0%b4%d1%8a%d1%89%d0%b5%d1%80%d1%8f-%d0%bf/", "text": "Софийска районна прокуратура внесе обвинителен акт за блудство спрямо 14-годишно дете – дъщеря на извършителя, съобщиха от държавното обвинение. Пострадалата С. – на 14 години, живеела в София, в къща, заедно с майка си А., биологичния си баща – Радослав В. и брат си. Същите обитавали първия етаж на къщата, състоящ се от кухня, баня и две стаи, обособени като спални. На 3 април 2017 г., около 22.00 часа, А. легнала да спи заедно със сина си в една от спалните. Около 23.00 часа пострадалата също легнала при тях – на дивана в същото помещение. След около 15 минути В. влязъл в стаята, и докато пострадалата С. била заспала, започнал да извършва блудствени действия спрямо нея. С. се събудила, извикала на висока глас към майка си, след което обвиняемият напуснал спалнята. Около 23.30 часа, В. отново влязъл при дъщеря си, продължавайки да извършва действия на удовлетворяване половото си желание спрямо С. След последвали от страна на С. викове, между майка й и В. възникнал скандал, в хода на който обвиняемият ударил А., а С. напуснала жилището, отправяйки се към сградата на 02 РУ СДВР. Там тя разказала за случилото се и още същата нощ двете с майка й били настанени в кризисен център в гр. София. В. бил задържан, а по случая било образувано досъдебно производство. Разследването е приключено под ръководството и надзора на Софийска районна прокуратура, като на 24 януари 2018 г. е внесен обвинителен акт срещу А. за извършено от него престъпление по чл. 150, ал. 1 НК (блудство). Предвид високата обществена опасност на деянието и дееца, на В. е определена мярка за неотклонение „задържане под стража“. Предстои делото да бъде насрочено за разглеждане в Софийски районен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Мъж блудствал с 14-годишната си дъщеря, посяга на жена си"}
{"url": "https://trud.bg/9-%d0%b3%d0%be%d0%b4%d0%b8%d1%88%d0%bd%d0%be-%d0%b1%d1%8a%d0%bb%d0%b3%d0%b0%d1%80%d1%87%d0%b5-%d0%be%d1%82%d0%ba%d1%80%d0%b8-%d0%bc%d0%b0%d1%87-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0/", "text": "9-годишният Иван Хараланов бе избран за „Бъдещата звезда на мача“ на срещата между Chicago Blackhawks и New York Islanders, който се игра на 20 януари 2018 г. в зала “United Center” в гр. Чикаго. Официалната част по откриването на мача, започна с личното посрещане на играчите от Chicago Blackhawks от Иван Хараланов (№ 66 в „Chicago Bruins“). Ванката поздрави персонално всички, които излязоха на леда, след което отбора приветства публиката и играчите се построиха на синята линия за официалния химн на САЩ. В тържествения момент – 9- годишният Иван Хараланов бе начело на редицата.   Голямата чест да открие мача, е оказана лично от отбора на Ястребите от Чикаго (Chicago Blackhawks), а номинацията на Иван е от настоящия му отбор – Chicago Bruins-Squrt. Ванката е на 8 години, когато се премества със семейството си в САЩ заради хокея. Веднага се класира и бива приет в настоящия си отбор- Chicago Bruins. Играе, както в нападение – така и в защита, когато се налага. Бързо става любимец на съотборниците и треньорите си. Пътува с отбора във всички щати и участва активно във всички мачове. За година и няколко месеца извървява пътя от „Зимния дворец“ в гр. София до “United Arena” в САЩ – официалната зала на Chicago Blackhawks. Иван, заедно с брат си Милчо и двете си сестри: Петя и Мария са активни участници в културния и спортен живот на българската общност в Чикаго. Иван свири на класическа китара, брат му-Милчо на ксилофон и барабани, а кака Петя е пианистка и поетеса. Отличници в местните американски училища, децата не забравят родината и майчиния си език. Въпреки натоварения график – винаги, когато могат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " 9-годишно българче откри мач на Националната хокейна лига на САЩ"}
{"url": "https://trud.bg/%d0%ba%d0%b7%d0%ba-%d0%b7%d0%b0%d0%bf%d0%be%d1%87%d0%b2%d0%b0-%d0%bf%d1%80%d0%be%d1%83%d1%87%d0%b2%d0%b0%d0%bd%d0%b5-%d0%bd%d0%b0-%d0%b5%d0%bb%d0%b5%d0%ba%d1%82%d1%80%d0%be%d0%b5%d0%bd%d0%b5%d1%80/", "text": "Във връзка с появилите се съобщения и изказвания през последните дни относно наличието на спекулативни цени на електроенергията на свободния пазар по отношение на стопанските потребители и изразените съмнения за синхронизираното им  увеличение  от лицензираните търговци на електроенергия, Комисията за защита на конкуренцията (КЗК) съобщава, че внимателно наблюдава конкурентната среда на електроенергийния пазар. С оглед социално – икономическата значимост на енергетиката, обществения и институционален интерес, свързани със свободната търговия на ел. енергия, Комисията извършва постоянен мониторинг на публично достъпни факти и обстоятелства имащи отношение към правоприлагането на ЗЗК. КЗК има опит в проучването и анализа на електроенергийния пазар и в дългогодишната си практика е разглеждала множество аспекти от производството и търговия с ел. енергия вкл. достъпа до преносните мрежи, доставката и снабдяването с електроенергия по регулирани и свободно договорени цени, балансирането на ел. енергия, процеса на преминаване към  свободно договорени цени и др.  През юли 2013 г. Комисията е извършила секторен анализ на пазара на производство, търговия, пренос и снабдяване с електрическа енергия в страната за периода за периода 2006 – 2012 г., приет с Решение № 800 от 03.07.2013 г. В резултат на заключенията в секторният анализ, Комисията е образувала производство за установяване на нарушение по чл. 15 и чл. 21 от ЗЗК, и е информирала компетентните държавни органи за необходимостта от предприемане на мерки за подобряване на конкурентната среда в сектора. В тази връзка Комисията установи и наличие на злоупотреба с господстващо положение от страна на снабдителни и разпределителни предприятия на българския енергиен пазар и. наложи санкции в размер на приблизително 6 млн. лв. за извършени нарушения изразяващи се в дискриминиране на лицензираните търговци на ток и ограничаване на търговията с електрическа енергия по свободно договорени цени.  Обществената значимост на този сектор изисква извършването на ново широкоспектърно проучване на ситуацията на пазара на електроенергия, което да даде на КЗК детайлна представа за настоящите пазарни процеси и за нуждата от  идентифицира евентуални допълнителни мерки, които да допринесат за правилното и ефективно функциониране на конкурентната пазарна среда.  С цел да повиши ефективността на извършваните действия и в рамките на дадените й от Закона правомощия КЗК следва да събере и анализира необходимата за проучването актуална информация, като за целта използва всички нужни способи, включително и да установи контакт с компетентните държавни органи, съответните браншови организации, както и със сдружения на търговци и потребители.  Комисията призовава обществеността за активно съдействие за предоставяне на всякаква информация и данни във връзка със състоянието на конкурентната среда в сектора.", "date": "2018.01.24", "title": " КЗК започва проучване на електроенергийния пазар"}
{"url": "https://trud.bg/%d0%bf%d1%8a%d1%80%d0%b2%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%b2-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%b8/", "text": "Комисията по младежта и спорта в Народното събрание отхвърли ратификацията на Истанбулската конвенция. Драматичното гласуване на днешното заседание завърши с 10 гласа „против“ и 9 „за“. Решаващото „против“ осигури Георги Марков, който единствен от представителите на ГЕРБ се обяви против приемане на документа. По информация на „Труд“ подобен резултат 10:9 срещу ратификация на конвенцията се очаква и на заседанието на парламентарната комисия по вероизповеданията. Истанбулската конвенция трябва да бъде разгледана от още четири комисии.", "date": "2018.01.24", "title": " Първа комисия в парламента отхвърли Истанбулската конвенция, очакват се и други"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b2%d0%be%d0%b5%d0%bd%d0%bd%d0%b8%d1%8f-%d0%ba%d0%be%d0%bc%d0%b8%d1%82%d0%b5%d1%82-%d0%bd%d0%b0-%d0%b5/", "text": "По покана на началника на отбраната генерал-лейтенант Андрей Боцев днес на официално посещение у нас пристига председателят на Военния комитет на Европейския съюз генерал Михаил Костаракос, съобщиха от МО. Утре председателят на най-висшия военен орган на Европейския съюз първо ще се срещне с началника на отбраната генерал-лейтенант Андрей Боцев и с министъра на отбраната Красимир Каракачанов, който на официална церемония ще го награди с почетен знак „Св. Георги“ – I степен за офицери. Програмата на визитата на генерал Михаил Костаракос включва среща с президента и върховен главнокомандващ на Въоръжените сили Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Председателят на Военния комитет на ЕС пристига на официално посещение у нас"}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-5-%d0%ba%d0%bd%d0%b8%d0%b6%d0%ba%d0%b8-%d1%81%d0%b0%d0%bc%d0%be-%d0%b7%d0%b0-%d1%87%d0%b5%d1%82%d0%b8%d1%80%d0%b8-%d1%87%d0%b0%d1%81%d0%b0-%d0%b2-%d1%81%d0%bb/", "text": "Пет шофьорски книжки са били отнети от пътна полиция само за четири часа в Сливен, извършени при проверки на 23 януари по метода на широкообхватния контрол – съобщиха от ОД на МВР. И в петте случая до отнемането се стигнало заради неплатени глоби. От 11 до 13 ч., в района на кръстовището до Дамарския мост в центъра на града са констатирани 52 нарушения, съставени са 20 електронни фиша за превишена скорост, 9 акта и 23 фиша. От 15 до 17 ч. проверките са били извършвани в района на КАТ. Заловени са един пиян и един неправоспособен шофьор, констатирани са 27 нарушения. До края на януари предстоят още три операции по метода на широкообхватния контрол. Ще се проверява редовността на документите, застраховка „Гражданска отговорност“, годишен преглед, употреба на алкохол и наркотици, изправност на автомобила и оборудване за зимния сезон, използване на предпазни колани и обезопасителни системи за децата, спазване на ограниченията за скорост и др. – уточниха от ОД на МВР в Сливен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Иззеха 5 книжки само за четири часа в Сливен"}
{"url": "https://trud.bg/%d0%bf%d1%80%d0%b8%d1%81%d1%8a%d0%b6%d0%b4%d0%b0%d1%82-%d0%bd%d0%b0%d0%b3%d1%80%d0%b0%d0%b4%d0%b0%d1%82%d0%b0-%d1%85%d1%80%d0%b8%d1%81%d1%82%d0%be-%d1%84%d0%be%d1%82%d0%b5%d0%b2/", "text": "Навръх Благовещение- 25- ти март, когато е рождения ден на любимия на поколения бургазлии поет Христо Фотев, ще бъде присъдена престижната награда за поезия в националния конкурс, носещ неговото име. Той се провежда на две години в родния му Бургас и през 2018- та предстои шестото му издание. Организатори на поетичния конкурс „Христо Фотев” са Община Бургас, Министерство на културата, Съюз на българските писатели, Сдружение на българските писатели и Сдружение Бургаска писателска общност. „Наградата ще бъде присъдена на стиховете, които отговарят на духа на неговата поезия, а тя е истинска“, каза пред „Труд“ Ваньо Вълчев, който е председател на петчленното жури, натоварено със задачата да избере победителя.  Поетът Ваньо Вълчев лично се е познавал с Христо Фотев, бил е член на журито и в предишния конкурс. В националния конкурс за поезия са взели участие общо 70 стихосбирки на автори от цялата страна. От тях вече са пресяти девет. Номинирани са заглавията „АДDikted“ на Петър Чухов, „Балът на тираните“ на Пламен Дойнов, „Градина под прозореца“ на Лилия Христова, „Гетсимания“ на Маргарит Жеков, „Захранване на нощта“ на Иглика Дионисиева, „Море на живите“ на Александър Секулов, „Пропуснатият момент“ на Йорданка Белева, „Стъклария“ на Лъчезар Лозанов и „Следверие“ на Васил Славов, съобщиха от общината в морския град. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Присъждат наградата „Христо Фотев“"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d1%83%d1%87%d0%b0%d1%81%d1%82%d0%b2%d0%b0-%d0%b2-%d1%81%d0%b2%d0%b5%d1%82%d0%be%d0%b2%d0%bd%d0%b8%d1%8f-%d0%b8/", "text": "Министър-председателят Бойко Борисов заминава утре, 25 януари, за Кралство Лихтенщайн. Той ще проведе срещи с принца-престолонаследник Алоис фон унд цу Лихтенщайн, с премиера Адриан Хаслер и с министъра на външните работи, правосъдието и културата Аурелиа Фрик, съобщи пресслужбата на МС. По време на разговорите ще бъдат обсъдени възможностите за активизиране на двустранните търговско-икономически отношения, задълбочаване на сътрудничеството по финансови и данъчни въпроси, както и приоритетите на Българското председателство на Съвета на Европейския съюз. Визитата на българския премиер в Лихтенщайн и срещата му с принца-престолонаследник са първите на такова ниво между двете държави. На 26 януари министър-председателят Борисов ще участва в Годишната среща на Световния икономически форум в Давос, Швейцария, който се провежда под мотото „Да създадем общо бъдеще в един разединен свят“. Бойко Борисов ще участва в дискусия на тема: „Ускоряване на дългосрочното развитие на Западните Балкани“. В програмата му са предвидени и двустранни срещи със световни политически и икономически лидери, участващи във форума.  В делегацията на премиера Борисов са включени министрите на Българското председателство на Съвета на ЕС 2018 Лиляна Павлова и на туризма Николина Ангелкова.", "date": "2018.01.24", "title": " Бойко Борисов ще участва  в Световния икономически форум в Давос\t\t\t"}
{"url": "https://trud.bg/%d0%b3%d0%b0%d1%80%d0%b8-%d0%be%d0%bb%d0%b4%d0%bc%d0%b0%d0%bd-%d0%b5-%d1%84%d0%b0%d0%b2%d0%be%d1%80%d0%b8%d1%82-%d0%bd%d0%b0-%d0%b1%d1%83%d0%ba%d0%bc%d0%b5%d0%b9%d0%ba%d1%8a%d1%80%d0%b8%d1%82%d0%b5/", "text": "В наградния сезон, чиято кулминация са „Оскар“-ите, младият актьор Тимъти Шаламе масово беше сочен за основен претендент в актьорската категория с изпълнението си в гей драмата „Призови с твоето име“. След триумфа му на наградите „Златен глобус“, поне за букмейкърите, фаворитът за „Оскар“ за най-добър актьор е британецът Гари Олдман с превъплъщението си в образа на Уинстън Чърчил в „Най-мрачният час“, пише в. „Дейли експрес“. Съдейки по приеманите от букмейкърска къща „Ладброукс“ залози, с най-големи шансове да спечели приза е Олдман, следван от Шаламе. За букмейкърите обаче надпреварата във водещата категория за най-добър филм остава отворена. След триумфа на наградите „Златен глобус“ техен фаворит е „Три билборда извън града“, въпреки че номинациите за „Оскар“ коренно промениха ситуацията. В текущия награден сезон „Три билборда извън града“ на Мартин Макдона се представяше отлично и беше спряган за основен претендент за водещия приз. След обявяването на номинациите за „Оскар“ обаче по пътя му към оскаров триумф изникна сериозна пречка – Макдона остана извън режисьорската надпревара. Наградите „Оскар“ ще бъдат раздадени на 4 март за 90-и път. В досегашната им история само четири филма са печелили водещото отличие, без режисьорът им да е бил номиниран – „Арго“ (2013), „Да возиш мис Дейзи (1990), „Гранд Хотел“ (1932) и „Криле“ (1929). В полза на „Формата на водата“ може да „проработи“ и фактът, че създателят на филма Гийермо дел Торо е смятан за фаворит за режисьорския приз. След него букмейкърите поставят Кристофър Нолан за „Дюнкерк“ и Грета Гъруиг за „Лейди Бърд“.", "date": "2018.01.24", "title": " Гари Олдман е фаворит на букмейкърите за спечелването на „Оскар“ за най-добър актьор"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%82%d1%83%d1%80%d1%86%d0%b8%d1%8f-%d0%b8%d1%81%d0%ba%d0%b0-%d0%b4%d0%b0-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b8-%d1%81%d0%bf%d1%80/", "text": "Чрез своята операция в Северозападна Сирия, Турция иска да възстанови справедливостта, а не да заграби територия, заяви президентът на страната Редцеп Таийп Ердоган, цитиран от Anadolu Agency. В изказването си пред местни чиновници в президентския комплекс, Ердоган заяви, че операцията в сирийския район Африн, край турските граници, цели турските Въоръжени сили, подкрепяни от бойците от Свободната сирийска армия (ССА), да поеме контрол над района. „Нашата цел е възстановяването на справедливостта, а не заграбването на територия“, подчерта Ердоган. Турция, първо ще унищожи терористите, а след края на операция „Маслинова клонка“, ще може да върне 3,5 милиона сирийски бежанци обратно в техните домове, добави той. Ердоган предупреди, че операция „Маслинова клонка“ ще продължи до смъртта и на последния терорист. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Ердоган: Турция иска да възстанови справедливостта, не да заграби територия в Сирия"}
{"url": "https://trud.bg/%d0%b4%d0%be%d0%b6%d0%b8%d0%b2%d0%be%d1%82%d0%bd%d0%be-%d0%be%d1%81%d1%8a%d0%b4%d0%b5%d0%bd-%d0%ba%d0%b8%d0%bb%d1%8a%d1%80-%d1%81%d1%8a%d0%b1%d0%b8%d1%80%d0%b0%d0%bb-%d0%bf%d0%b0/", "text": "Член на бандата на „Килърите” прави опити да събере крупна сума, за да отмъсти на замесени в разследването срещу извършителите на поръчкови убийства. Това заяви зам.-главният прокурор Ася Петрова, която беше и обвинител по делото, съобщи  . От думите й стана ясно, че един от тримата, осъдени на доживотен затвор без право на замяна (Петър Стоянов – Сумиста, Георги Вълев и Васил Костов – Кеца) е търсел спешно 70 000 евро. „Говоря за информация, която е буквално отпреди месец. По мой източник тази сума се търси с цел отмъщение, спрямо лица, свързани с делото”, заяви Петрова, която допълни, че знае всичко това от човек, който е говорил с осъдения. Разстреляният в София търновски бизнесмен Петър Христов имаше роля в операциите „Килърите” и „Наглите” и имаше твърдения, че покушението е отмъщение, поръчано от затвора и което може да застигне още хора. „Вярвам, че службите работят (по този сигнал – б.р.). Би трябвало да работят”, каза днес Петрова. Тя днес посочи, че знае за две по-стари заплахи срещу бившия шеф на „Антитерор” в ГДБОП Валентин Цоновски, а в медиите като потенциални мишени се сочат и тя, както и свидетеля Боян Джамалов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Доживотно осъден „Килър” събирал пари за отмъщение"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d1%82%d1%80%d0%b8-%d1%81%d0%b5%d0%bb%d0%b0-%d0%b2-%d0%bf%d0%b0%d0%b2%d0%bb%d0%b8%d0%ba%d0%b5%d0%bd%d1%81%d0%ba%d0%be-%d1%81-%d0%bf%d0%be/", "text": "Жителите на селата Лесичери, Дъскот и Стамболово внесоха подписка в Община Павликени с искане да се постави бариера на жп прелеза до Лесичери. Във връзка с това със свое писмо до генералния директор на ДП Национална компания „Железопътна инфраструктура“ се обръща кметът на Община Павликени инж.Емануил Манолов. Настоява се и за монтиране на електически бариери на жп прелез на км 270+370 по втора главна жп линия София – Варна и общински път VTR1204 – Мусина – Лесичери – Дъскот № IV-34247 Лесичери – Русаля. Прелезът е опасен за преминаване, за което свидетелстват многократно постъпвалите устни оплаквания от граждани и кметове на свързаните населени места. За тях има и обаждания на тел.112. Необезопасеният жп прелез доведе до катастрофа с човешка жертва навръх Богоявление тази година. „Належащо е да се вземат спешни мерки, за да не се случи поредно произшествие“, категорични са павликенчани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Жителите на три села в Павликенско с подписка за бариера на жп прелез"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d0%ba%d0%b8%d0%bf%d1%8a%d1%80-%d0%bf%d1%80%d0%be%d0%b1%d0%bb%d0%b5%d0%bc%d1%8a%d1%82-%d0%b7%d0%b0-%d0%b8%d0%bc%d0%b5/", "text": "Президентът на Кипър Никос Анастасиадис заяви, че не е важно как ще се казва Бившата югославска република Македония (БЮРМ), а в същината на въпроса е да се подсигури, че в конституцията на тази страна не се поставят иредентистки цели, пише електронното издание на гръцкия вестник Kathimerini. „Ако имаше начин да се преодолеят текстове в македонската конституция, поставящи иредентистки цели, то името не би имало значение“, заяви Анастасиадис в интервю пред Радио Proto, коментирайки разговорите между Атина и Скопие за името на бившата югорепублика под егидата на ООН. „Не бих имал нищо напротив да се наричат и Северна Гърция, ако искат“. „Ако Гърция може, чрез инвестиции, да упражнява влияние и да контролира съседна страна-лилипут, тогава се чудя какъв е този спор за името. Какво значение има името?“, заяви президентът на Кипър. Анастасидис препоръча по време на преговорите с БЮРМ, Гърция да се фокусира върху отстраняването на членовете в конституцията на страната, които могат да бъдат възприемани дори като „потенциална далечна заплаха за Гърция“. „Защо“, попита той, „Гърция да не се възползва от своята ситуация и не си осигури близък партньор? Защото тя може и да се нарече Северна Македония? Наистина ли се притесняваме дали Александър Велики е грък или не? Позволяваме си да влизаме в дебат относно безспорен факт“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Президентът на Кипър: Проблемът за името на Македония не е в същината на въпроса"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%be%d0%b1%d1%81%d1%8a%d0%b4%d0%b8-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b0%d1%82/", "text": "Председателят на ПГ на ГЕРБ и заместник-председател на партията Цветан Цветанов проведе работна среща с председателя на Европейската народна партия (ЕНП) Жозеф Дол. В Брюксел двамата разговаряха по въпроси, свързани с актуалната политическа обстановка в България и Европейския съюз. Цветан Цветанов запозна Жозеф Дол с проведените дебати по вота на недоверие и предстоящото му гласуване в четвъртък в Народното събрание. За пореден път този вот доказа несъстоятелните тези на БСП, които на практика показват как може да се губи парламентарно време, подчерта Цветанов. Председателят на ЕНП изрази убеденост, че вотът ще бъде неуспешен. Жозеф Дол изрази пълна подкрепа за Българското председателство и за пълния четиригодишен мандат на българското правителство с министър-председател Бойко Борисов. Председателят на ЕНП поздрави българския парламент и правителство за ратификацията на Договора за добросъседство между България и Македония, който е важен за стабилността в региона. Двамата коментираха също острите изказвания на депутати от БСП по време на дебатите за ратификация на договора. По отношение на Истанбулската конвенция, чието ратифициране БСП категорично отхвърля, Жозеф Дол изрази недоумение от двойния стандарт, прилаган от БСП, която в България всява паника заради конвенцията, а нейните представители в Европейския парламент подкрепиха документа. Цветан Цветанов запозна председателя на ЕНП с подготовката на две важни събития в България на ЕНП, които ГЕРБ ще домакинства. През март София ще бъде домакин на събитие на Групата на ЕНП в Комитета на регионите, на което се очакват 150 гости от ЕНП, както и 250 представители на местната власт от ГЕРБ. На срещата се очаква да присъства и Жозеф Дол. По време на срещата стана ясно, че в момента в България е на посещение делегация на ЕНП, а утре Цветан Цветанов ще проведе работна среща с нейни представители, за да обсъдят подготовката на среща на върха на лидерите от ЕНП, която ще предшества заседанието на лидерите от Европейския съвет в България през месец май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Цветан Цветанов обсъди политическата обстановка в България и ЕС с председателя на ЕНП"}
{"url": "https://trud.bg/%d0%bd%d0%b0%d0%b1%d0%b8%d1%80%d0%b0%d1%82-%d0%be%d1%89%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8-%d0%b7%d0%b0-%d0%b0%d0%ba%d0%b0%d0%b4%d0%b5%d0%bc%d0%b8%d1%8f-%d0%b8%d0%bd%d0%be/", "text": "Академия „Иновации в действие“ набира още кандидати, които желаят да развият идеите си в направленията „Ефикасно използване на ресурсите“, „Дигитална трансформация на българската култура и традиции“ и „Образование на бъдещето“. Това съобщиха организаторите от „Солвей Соди“ АД и „Аурубис България“ АД след семинар за приложни иновации във Варна, на който бяха представени добри примери за български проекти, спечелили световно признание. Над 100 млади хора изслушаха вдъхновяващата история на певицата DIA, чиито хитове „Егея“, „Вено Невено“ и „Огън“ върнаха народната музика в клубовете. „Преди всяко участие решавам, че ще се хвърля напред смело, без да мисля и без предразсъдъци. Така винаги съм доволна от резултата. Същото е и с иновациите – щом човек има добра идея, трябва да действа веднага, за да не изтърве момента. „Иновация в действие“ ще ви научи и как уловите този момент и да осъществите мечтите си“, каза DIA и призова присъстващите да се включат в Академията. До момента за участие в тазгодишните обучения са кандидатствали 30 младежи, а молби ще се приемат до 29 януари. „Ресурсите, дигитализацията и образованието са предизвикателства, с които новото поколение млади и амбициозни българи ще трябва да се справят. Целта на „Иновация в действие“ е да ги подготви за тази действителност, като инвестира в тяхното бъдеще, но и в бъдещето на цялото общество“, заяви Спирос Номикос, изпълнителен директор на „Солвей Соди“ АД. „Днес виждам много млади хора, които искат да говорят за иновации. Пожелавам им успех! Най-важното нещо, което бих им препоръчал, е да се научат как да направят иновациите ключов процес – как да го планират и как да създадат подходяща бизнес среда за развитието на идеите им“, допълни Тим Курт, изпълнителен директор на „Аурубис България“ АД. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Набират още кандидати за Академия „Иновации в действие“"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d1%87%d1%83%d1%88%d0%ba%d0%b0%d1%82%d0%b0-%d1%81-%d0%bc%d0%b0%d1%80%d0%b8%d1%85%d1%83%d0%b0%d0%bd%d0%b0/", "text": "Криминалисти от Бургас и полицаи от Малко Търново заловиха Ангел М., по прякор Чушката с марихуана. В обитаваното от него жилище, разположено в бл. 3 в ж.к. «Майор Вишняев» в Малко Търново, са намерени и иззети три плика със суха зелена тревна маса /марихуана/ с общо тегло около 300 грама. Събраните материали по образувао досъдебно производство материали са докладвани в Бургаска окръжна прокуратура. Работата по случая продължава от служители на отдел «Криминална полиция» при ОДМВР – Бургас и Районно управление – Малко Търново. Извършена е проверка и на още един малкотърновец, за когото имало сигнали, че се занимава с дрога. Това е 38-годишният Й.Ш. В дома му униформените намерили и иззели плик с около 10 грама суха зелена тревна маса / канабис/. Й.Ш. е задържан за срок от 24 часа. По случая е образувано бързо полицейско производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Заловиха Чушката с марихуана"}
{"url": "https://trud.bg/%d0%ba%d0%b8%d1%82%d0%b0%d0%b9-%d0%bf%d0%be%d1%82%d0%b2%d1%8a%d1%80%d0%b4%d0%b8-%d0%b0%d0%bd%d0%b3%d0%b0%d0%b6%d0%b8%d0%bc%d0%b5%d0%bd%d1%82%d0%b0-%d1%81%d0%b8-%d0%ba%d1%8a%d0%bc-%d0%b3%d0%bb%d0%be/", "text": "Два дни преди американският президент Доналд Тръмп да вземе думата на Световния икономически форум (СИФ) в Давос, за да защити протекционистичната си политика, Китай потвърди подкрепата си за глобализацията и обеща да отвори още пазарите си, предаде ДПА. Пекин се готви да въведе тази година няколко мерки, целящи отваряне на пазарите си, заяви днес Лю Хъ, влиятелният икономически съветник на китайския президент Си Цзинпин. Някои мерки ще надхвърлят очакванията на международната общност, каза той на годината среща на СИФ, на която се събира политическият и бизнес елит от цял свят. Лю Хъ, който е член на влиятелното политбюро на Китайската комунистическа партия, е най-високопоставеният китайски представител, участващ в тазгодишния форум, след като миналата година Си Цзинпин произнесе впечатляваща реч в защита на глобализацията. Основната ни мярка е да премахнем ограниченията върху чуждестранните инвестиции, заяви Лю Хъ. Китай отдавна е критикуван, че използва глобализацията в своя полза, докато поддържа строг контрол върху пазарите си. Комунистическото ръководство на страната обеща да премахне някои ограничения, но според чуждестранните правителства и бизнес асоциации напредъкът е прекалено бавен. Лю Хъ също така обеща Китай да засили защитата на интелектуалната собственост, което е още една болна тема за международната общност. Администрацията на Тръмп например започна разследване за предполагаема китайска кражба на интелектуална собственост. Китай обещава да намали митата върху вносни стоки като автомобили, каза Лю Хъ, докато САЩ обявиха тази седмица, че въведат значителни мита върху вносните перални машини и слънчеви панели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Китай потвърди ангажимента си към глобализацията и отворените пазари"}
{"url": "https://trud.bg/%d1%80%d1%83%d1%81%d0%b5%d0%b2-%d0%b8%d0%b4%d0%b2%d0%b0%d1%85%d0%b0-%d0%bf%d1%80%d0%b8-%d0%bc%d0%b5%d0%bd-%d1%81-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d1%8f/", "text": "Спас Русев, собственикът на „Левски“, намекна за задкулисни игри в Първа професионална лига. Бизнесменът дори призна, че е получавал любопитни предложения, които обаче е отклонявал дискретно.  На въпроси дали българското първенство е частно, Русев обясни: „Чувам най-различни неща – обясни той в интервю за „Блиц“. Да, идвали са и при мен с най-различни предложения. Аз обаче в такъв тип игри не участвам. За мен това, което искам да направя е „Левски“ да е силен отбор и да спечели мачовете си с игра, а не със задкулисни действия!“  В същото време предприемачът обясни причината ръководството на клуба да застане зад настоящото ръководство на БФС.  „Феновете имат право да изразят своето становище. Ние обаче не можем да не застанем зад нашите легенди. Боби Михайлов и неговото семейство са дали много на клуба и не можем да не застанем зад него.“", "date": "2018.01.24", "title": " Русев: Идваха при мен с предложения"}
{"url": "https://trud.bg/%d0%bc%d0%be-%d0%be%d0%b1%d1%8f%d0%b2%d0%b8-%d0%bf%d1%80%d0%b8%d0%b5%d0%bc-%d0%bd%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8-%d0%b7%d0%b0-%d0%be%d0%b1%d1%83%d1%87%d0%b5%d0%bd%d0%b8/", "text": "Министерството на отбраната организира четири курса за начално военно обучение на български граждани, които ще се проведат в Единния център за начална военна подготовка в гр. Плевен, в Националния военен университет „Васил Левски“ във Велико Търново и във Висшето военноморско училище „Н. Й. Вапцаров“ в гр. Варна. Предвижда се до 360 български граждани да получат начална военна подготовка, която включва повишаване на основните физически качества – издръжливост, сила, бързина, ловкост; придобиване на умения за действие с въоръжение и стрелба с леко стрелково оръжие; изпълнение на строеви хватки със и без оръжие; изучаване на задълженията на войника; оказване на първа медицинска помощ и др. Кандидатите, които желаят да придобият знания и умения по начална военна подготовка трябва да са пълнолетни български граждани, да са годни и психологически пригодни за военна служба; да не са осъждани за умишлено престъпление от общ характер; срещу тях да няма образувано наказателно производство за умишлено престъпление от общ характер. За времето на обучението на кандидатите се осигурява настаняване, хранене и униформа, безплатно медицинско обслужване и задължително застраховане. Предвижда се първият курс по начално военно обучение да се проведе в Единния център за начална подготовка в гр. Плевен в периода 12 март – 5 април 2018 г. Кандидатите могат да подадат документи до 16 февруари 2018 г. във военните окръжия в областните градове, отдел „Столичен“ за гр. София, отдел „София-област“ за Софийска област или в офисите за водене на военен отчет в общините/районите. Следващият курс по начална военна подготовка ще се проведе в Националния военен университет в гр. Велико Търново в периода 10 април – 4 май 2018 г., а документи на желаещите кандидати се приемат до 26 февруари 2018 г. Предвижда се курс по начална военна подготовка да се проведе във Висшето военноморско училище „Н. Й. Вапцаров“ в гр. Варна в периода 23 юли – 17 август 2018 г., като срокът за подаване на документи е до 8 юни 2018 г.. Последният за тази година курс ще се проведе в периода 1 – 26 октомври 2018 г. в Единния център за начална подготовка в гр. Плевен, за който кандидатите могат да подадат документи до 17 август 2018 г.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " МО обяви прием на кандидати за обучение по начална военна подготовка"}
{"url": "https://trud.bg/9-%d0%b3%d0%be%d0%b4%d0%b8%d1%88%d0%bd%d0%b0%d1%82%d0%b0-%d0%bd%d0%b0%d1%82%d0%b0%d0%bb%d0%b8-%d1%87%d0%b0%d0%ba%d0%b0-%d1%81%d0%bf%d0%b0%d1%81%d0%b5%d0%bd%d0%b8%d0%b5/", "text": "Момиченце от Бургас се нуждае от 39 000 евро, за да живее. От немска клиника-университетската болница „Шарите“ в Берлин, са гарантирали, че детето ще оздравее, но трябват пари за животоспасяваща операция. 9 годишната Натали е с детска церебрална парализа и аутизъм. Преди няколко месеца то е диагностицирано с токсичен мегаколон на дебелото черво и разновидност на синдрома на Хишпрунг. Това означава, че перисталтиката е блокирана и Натали повръща всичко, което хапне или изпие, не може да поема дори вода. Фондът за лечение на деца в чужбина е отказал да отпусне необходимите средства. Затова майката Калояна Канариева се надява на добри хора, които да помогнат да спаси живота на дъщеря си. Банкова сметка:  Investbank  BG86IORT80485024770700  BIC IORTBGSF  Титуляр: Калояна Канариева DMS NATALI – 17777 АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " 9-годишната Натали чака спасение"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d0%be%d1%82%d0%b1%d1%80%d0%b0%d0%bd%d0%b0%d1%82%d0%b0-%d0%be%d0%b1%d1%8f%d0%b2%d1%8f%d0%b2%d0%b0/", "text": "Министерството на отбраната организира четири курса за начално военно обучение на български граждани, които ще се проведат в Единния център за начална военна подготовка в Плевен, в Националния военен университет „Васил Левски“ във Велико Търново и във Висшето военноморско училище „Н. Й. Вапцаров“ във Варна, съобщи пресцентърът на МО. Предвижда се до 360 български граждани да получат начална военна подготовка, която включва повишаване на основните физически качества – издръжливост, сила, бързина, ловкост; придобиване на умения за действие с въоръжение и стрелба с леко стрелково оръжие; изпълнение на строеви хватки със и без оръжие; изучаване на задълженията на войника; оказване на първа медицинска помощ и др. Кандидатите, които желаят да придобият знания и умения по начална военна подготовка, трябва да са пълнолетни български граждани, да са годни и психологически пригодни за военна служба; да не са осъждани за умишлено престъпление от общ характер; срещу тях да няма образувано наказателно производство за умишлено престъпление от общ характер. За времето на обучението на кандидатите се осигурява настаняване, хранене и униформа, безплатно медицинско обслужване и задължително застраховане. Предвижда се първият курс по начално военно обучение да се проведе в Единния център за начална подготовка в Плевен в периода 12 март – 5 април 2018 г. Кандидатите могат да подадат документи до 16 февруари 2018 г. във военните окръжия в областните градове, отдел „Столичен“ за гр. София, отдел „София-област“ за Софийска област или в офисите за водене на военен отчет в общините/районите. Следващият курс по начална военна подготовка ще се проведе в Националния военен университет във Велико Търново в периода 10 април – 4 май 2018 г., а документи на желаещите кандидати се приемат до 26 февруари 2018 г. Предвижда се курс по начална военна подготовка да се проведе във Висшето военноморско училище „Н. Й. Вапцаров“ във Варна в периода 23 юли – 17 август 2018 г., като срокът за подаване на документи е до 8 юни 2018 г.. Последният за тази година курс ще се проведе в периода 1 – 26 октомври 2018 г. в Единния център за начална подготовка в гр. Плевен, за който кандидатите могат да подадат документи до 17 август 2018 г.", "date": "2018.01.24", "title": " Министерството на отбраната обявява прием на кандидати за обучение по начална военна подготовка\t\t\t"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80-%d1%81-%d0%b4%d0%b2%d0%b0-%d0%be%d0%bf%d0%b8%d1%82%d0%b0-%d0%b7%d0%b0-%d1%81%d0%b0%d0%bc%d0%be%d1%83%d0%b1%d0%b8%d0%b9%d1%81%d1%82%d0%b2%d0%be/", "text": "Възрастен мъж от град Плиска, Шуменско, опита да сложи край на живота си с рязане на вени и прострелване. За щастие и двата опита за ден не били успешни. Ц.С./69г./ е настанен за лечение в шуменската болница, научи „Труд“. Мъжът взел фаталното решение рано сутринта във вторник. Най-вероятно разбрал, че с рязането на вените няма да успее и решил да произведе изстрел с газовия си пистолет в главата. След самонараняванията се обадил на съседа си и потърсил помощ от него. Светкавично била извикана спешна помощ и пенсионерът сам се качил в линейката, разказват негови комшии. Те са изненадани от фаталния избор на бившия жепеец. Мъжът бил много учтив, възпитан, голям дарител за населеното място. Не споделял за проблеми. Нямал свое семейство и най-вероятно самотата го е тласнала към крайното решение, коментират плисковчани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Пенсионер с два опита за самоубийство за ден"}
{"url": "https://trud.bg/%d0%b0%d0%bd%d0%b5%d0%b2-%d0%b2%d0%bb%d0%b5%d0%b7%d0%b5-%d0%b2-%d1%82%d0%be%d0%bf-4-%d0%bd%d0%b0-%d0%b5%d0%b2%d1%80%d0%be%d0%bf%d0%b0-%d0%b2-%d0%b1%d0%b8%d0%b0%d1%82%d0%bb%d0%be%d0%bd%d0%b0/", "text": "Красимир Анев демонстрира завидна форма, 15 дни преди старта на олимпиадата в Пьонгчан. Един от най-добрите ни биатлонисти завърши 4-ти на 20 км от европейското в Риднау (Италия), като остана само на четири стотни от бронза. Българинът сбърка само два пъти и излезе трети след последната стрелба. Но бе по-бавен във финалната обиколка и не успя да запази позицията си. Шампион е австриецът Феликс Лайтнер, който допусна една грешка и завърши с аванс от 0,43 сек пред втория Томаш Крупчик (Чехия). Още двама българи намериха място в топ 12. Антон Синапов е 10-и, следван от Димитър Гержиков. Елитът в биатлона пропусна първенството, за да акцентира върху подготовката си за игрите. Олимпийският шампион от Сочи 2014 Антон Шипулин обаче няма да се състезава в Пьонгчан, след като не попадна в одобрителния списък на МОК. Обяснения пред руската страна не бяха дадени. До олимпиадата не са допуснати и други звезди на сборная, а окончателните преговори между Руския олимпийски комитет и работната група към МОК трябва да приключат днес. Все пак от МОК уточниха, че „невключването на спортистите в одобрителния списък не означава непременно, че са вземали допинг“. Освен това на феновете в Пьонгчан бе забранено да развяват руски знамена по трибуните, тъй като по регламент са забранени флаговете на неучастващите страни. А състезателите на сборная ще стартират, като неутрални с надписа „Олимпийски атлет от Русия“.", "date": "2018.01.24", "title": " Анев влезе в топ 4 на Европа в биатлона"}
{"url": "https://trud.bg/%d0%bb%d1%8c%d0%be%d0%b2-%d0%b4%d0%be%d0%b2%d0%be%d0%bb%d0%b5%d0%bd-%d1%87%d0%b5-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bd%d1%8f%d0%bc%d0%b0-%d0%ba%d1%8a%d1%81%d0%bc%d0%b5%d1%82/", "text": "Йоаким Льов, селекционерът на Германия, остана доволен от тегления жребий от турнира за Лигата на нациите. Световният шампион ще се изправи срещу Холандия и Франция в срещи от Дивизия А.  „Най-накрая! Нямаме късмет – възкликна Льов. – Благодаря на Бога, ще бъде интересно. Холандия и Франция са съседни държави с футболна култура и велика история. Всички срещи ще бъдат интересни за феновете, което ме прави щастлив.“  В Англия приеха спокойно съперниците Испания и Хърватия.  А Италия, която все още е без селекционер, е в една група с Полша и Португалия.  Долната дивизия противопостави един срещу друг легендите на „Манчестър Юнайтед“ Райън Гигс и Рой Кийн. Свирепият бивш полузащитник е помощник на Мартин О’Нийл в Ейре, а рекордьорът по мачове за „червените дяволи“ наскоро пое представителния отбор на своята родина Уелс. Освен дербитата на Великобритания двата отбора ще се изправят и срещу Дания.", "date": "2018.01.24", "title": " Льов доволен, че Германия няма късмет"}
{"url": "https://trud.bg/%d0%b7%d0%b0%d0%bc%d0%b5%d1%80%d1%8f%d1%82-%d0%ba%d0%be%d0%bd%d0%ba%d1%83%d1%80%d0%b5%d0%bd%d1%82-%d0%bd%d0%b0-%d1%85%d0%b8%d1%80%d1%88%d0%b5%d1%80-%d1%81%d1%8a%d1%81-%d1%81%d0%bd%d0%b5%d0%b6%d0%bd/", "text": "Австриецът Марсел Хиршер са изравни с легендарния си сънародник Херман Майер, като постигна 54-а победа за световната купа в алпийските ски и вече е втори във вечната ранглиста. Лидер с 86 успеха е шведът Ингемар Стенмарк. Световният шампион спечели слалома на родна земя в Шладминг, като на 39 секунди след себе си остави Хенрик Кристоферсен. Така Хиршер взе реванш от норвежеца, който в неделя в Кицбюел прекъсна серията му от 5 поредни победи в слалома.  Австрийската пубика обаче не бе особено толерантна към Кристоферсен. Скандинавецът бе замерян със снежни топки в разгара на втория манш, когато се бореше за успеха с местния любимец. „Наистина е липса на уважение, стартът в Шладминг е като състезание у дома за мен“, изрази обидата си алпиецът. Поведението на публиката в социалните мрежи осъди и американската звезда Микаела Шифрин. „По-добре да вярвате, че Марсел може да се справи сам, без някой да хвърля снежни топки по съперниците му“, написа тя. Шампионът остава лидер в генералното класиране за световната купа, водач е и за малкия кристален глобус в слалома.", "date": "2018.01.24", "title": " Замерят конкурент на Хиршер със снежни топки"}
{"url": "https://trud.bg/%d1%80%d0%be%d0%b4%d0%b8%d1%82%d0%b5%d0%bb%d0%b8-%d0%b8-%d1%83%d1%87%d0%b8%d1%82%d0%b5%d0%bb%d0%b8-%d0%b7%d0%b0-%d0%b8%d0%bd%d1%86%d0%b8%d0%b4%d0%b5%d0%bd%d1%82%d0%b0-%d1%81-%d0%b0%d0%b2%d1%82%d0%be/", "text": "„Няма да се примирим с внушението, че нашите деца са престъпници!“ – това казват в изявление до обществеността родителите на четиримата ученици от Сливен, които бяха свързани с   от общинската фирма „Пътнически превози“. Три от момчетата са в 10-ти, а едно – в 8-ми клас в Гимназията по строителство в града. Родителите опровергаха изнесената от „Пътнически превози“ информация за инцидента на 17 януари, според която в кв.“Кольо Фичето“ момчетата са замервали със снежни топки и камъни градския автобус. А след като 65-годишният шофьор слязъл и им направил забележка, те го съборили на земята и го пребили. Родителите съобщиха своята версия за случилото пред медиите, съвместно с директорката на гимназията Живка Димитрова и представителката на обществения съвет в училището Стефка Шевкенова. Това стана пет дни след инцидента. В изявлението до обществеността се съобщава, че на 17 януари през голямото междучасие децата са излезли от училището, за да си купят закуски. Едно от момчетата започнало да мери със снежни топки останалите три на отсрещния тротоар. Така улучило преминаващия автобус. Когато шофьорът излязъл, две от момчетата избягали. Той се запътил към другите две, останали на място. „Шофьорът е бил афектиран, използвал е нецензурни думи и жестове. Моят син не е участвал в меренето със снежни топки, останал е на място. И шофьорът го е хванал за якето, посегнал е. Синът ми го е ударил, за да се предпази“ – каза бащата Иван Куцаров. При удара автобусният шофьор е паднал. Дете от гимназията и минувач са му помогнали да се изправи. „Има очевидци, които могат да потвърдят случилото се. Не е имало побой, нито пък удари с ритници, както бе съобщено от една национална телевизия“ – казаха още родителите. Директорката Живка Димитрова съобщи, че е в ход процедура за налагане на санкции на учениците. Предвиждат се дейности за оказване на обща подкрепа, за да се установят причините, довели до инцидента. „Нашето училище никога не е толерирало неприемливо поведение, каквито внушения бяха направени. Децата многократно изразиха съжаление за случая. Те са добри ученици и не са безотговорни“ – каза директорката Димитрова. Тя нарече „лъжа“ появилите се данни в социалните мрежи, че преди и след инцидента ученици от гимназията са нападнали и други шофьори. Срещу вменяването на вина преди да се е произнесъл съдът се обяви от името на обществения съвет в гимназията Стефка Шевкенова. Същото мнение изрази и адвокат Иван Благоев, който консултира правно родителите на четиримата ученика и ръководството на гимназията. Със случая се занимава Районната прокуратура в Сливен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Родители и учители за инцидента с автобусния шофьор в Сливен: Децата ни съжаляват, не са престъпници!"}
{"url": "https://trud.bg/%d1%82%d0%b5%d0%bc%d0%bf%d0%b5%d1%80%d0%b0%d1%82%d1%83%d1%80%d0%b8%d1%82%d0%b5-%d0%b2-%d1%81%d0%b5%d0%b2%d0%b5%d1%80%d0%b5%d0%bd-%d0%ba%d0%b8%d1%82%d0%b0%d0%b9-%d0%bf%d0%b0%d0%b4%d0%bd%d0%b0%d1%85/", "text": "Рекорден студ от минус 44 градуса скова Северен Китай. По данни на метеоролозите в планинските райони термометърът тази нощ е паднал дори под минус 50 градуса по Целзий. В град Харбин термометрите показаха рекордните за последните 57 години минус 43 градуса. Друг рекорд бе поставен в Суйхуа – там за първи път от 50 години температурата падна до минус 41 градуса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Температурите в Северен Китай паднаха до минус 44 градуса"}
{"url": "https://trud.bg/%d0%be%d0%b1%d0%b5%d0%b7%d0%b3%d0%bb%d0%b0%d0%b2%d1%8f%d0%b2%d0%b0%d0%bd%d0%b5-%d0%bd%d0%b0-%d0%b7%d0%bc%d0%b8%d0%b8-%d1%88%d0%b0%d1%88%d0%bd%d0%b0-%d1%88%d0%b5%d1%84%d0%b0-%d0%bd%d0%b0-%d0%bf%d0%b5/", "text": "Индонезийските домакини изненадали шефа на Пентагона Джим Матис с незабравима демонстрация на уменията на въоръжените си сили, включително разкъсване със зъби на кобри, съобщи АФП. Матис – пенсиониран генерал с четири звезди от Морската пехота, известен с прякора си Бясното куче, останал без коментар след представлението, твърдят от антуража му. Във вторник – последния ден от визитата му в Джакарта, Матис бил поканен в щаб квартирата на въоръжените сили на Индонезия. Там под съпровода на барабанен тътен спецбойци с изрисувани в камуфлажки краски лица показали умения от източни бойни изкуства – трошили бетонни блокове и горящи тухли с голи ръце. Адреналина на гостите сериозно вдигнала сцена, в която войник със завързани очи стрелял по балон, който негов колега държал между коленете си. Най-изненадваща обаче била демонстрацията със змии. Войници донесли торба с кобри и ги пуснали да пълзят, буквално на няколко крачки от Матис. Индонезийските бойци смело се нахвърлили на отровните влечуги, като рязали главите им и давали на колегите си да пият от кръвта им. А един от войниците захапал змия и със зъби я разкъсал на две части.", "date": "2018.01.24", "title": " Обезглавяване на змии шашна шефа на Пентагона\t\t\t"}
{"url": "https://trud.bg/%d0%b0%d1%82%d0%b0%d0%ba%d1%83%d0%b2%d0%b0%d1%85%d0%b0-%d0%be%d1%84%d0%b8%d1%81-%d0%bd%d0%b0-%d1%85%d1%83%d0%bc%d0%b0%d0%bd%d0%b8%d1%82%d0%b0%d1%80%d0%bd%d0%b0-%d0%be%d1%80%d0%b3%d0%b0%d0%bd%d0%b8/", "text": "Най-малко двама души са били убити и 12 ранени, при нападение срещу офиса на международната хуманитарна организация „Спасете децата“ в източния афганистански град Джалалабад. Загинали са един войник и един цивилен. Атаката е започнала със самовзривяването на атентатор самоубиец. Друг нападател е бил ликвидиран от силите за сигурност. Девет от ранените вече са изписани от болница. Атаката в Източен Афганистан бе извършена броени дни след като над 20 човека, сред които 14 чужденци, бяха убити при нападение на талибаните срещу хотел в столицата Кабул. Организацията „Спасете децата“ развива хуманитарна дейност в страната от 1976 г. След нападението ще прекрати временно операциите си и затвори офисите си, съобщава Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Атакуваха офис на хуманитарна организация в Джалалабад\t\t\t"}
{"url": "https://trud.bg/%d0%b0%d0%bb%d0%b1%d0%b0%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b7%d0%b0%d0%bb%d0%be%d0%b2%d0%b8-17-%d1%82%d0%be%d0%bd%d0%b0-%d0%bc%d0%b0%d1%80%d0%b8%d1%85/", "text": "Албанската полиция е заловила 1,7 тона марихуана в изоставена моторна лодка в Адриатическо море, предаде Танюг, позовавайки се на албанските медии. Контрабандистите изоставили гумената лодка с марихуаната недалеч от пристанище Вльора и избягали, съобщи албанската полиция. Лодката е напусната най-вероятно заради повреда в мотора. Албанският бряг е ключов изходен пункт за контрабандистите на марихуана от планинските области на страната към Италия и Западна Европа. През последните 12 месеца албанската и италианската полиция са заловили над 50 тона марихуана, което е една незначителна част от производството, възлизащо на няколко хиляди тона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Албанската полиция залови 1,7 тона марихуана в Адриатическо море"}
{"url": "https://trud.bg/%d0%be%d1%81%d1%82%d0%b0%d0%b2%d0%b0%d1%82-%d0%b2-%d0%b0%d1%80%d0%b5%d1%81%d1%82%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d0%b7%d0%b0-%d0%be%d0%b1%d0%b8%d1%80%d0%b0/", "text": "Задържаните за   остават в ареста, съобщиха от държавното обвинение. Състав на Районен съд – Дупница е уважил искането на прокуратурата за определяне на мярка за неотклонение „Задържане под стража“ спрямо К. Микев и Кр.Йорданов. Двамата са били задържани на 22.01.2018 г. в гр. Перник и заведени от полицейските органи в гр. Дупница за извършване на действията по разследването относно тяхното участие в престъплението. Съдът е приел доводите на прокурора в Районна прокуратура – Дупница, че има обосновано предположение, че обвиняемите могат да се укрият или да извършат друго престъпление. На 09.11.2017 г., около 03:20 ч., в гр. Сапарева баня, от офис на банка ДСК ЕАД на ул. „Княз Борис I“, при предварителен сговор и в съучастие с Т. Богданов, като извършител и Г. Динев, в качеството му на помагач, К. Микев и Кр.Йорданов направили опит противозаконно да отнемат чужда движима вещ – касети, съдържащи парични средства в размер на 34 800 лева, и отнели касета с пари в размер на 8 700 лева. Опитът останал недовършен, поради независещи от дейците причини, а именно появата на полицейски служители от гр. Сапарева баня при РУ Дупница. За извършване на кражбата била разрушена преграда, здраво направена за защита на имот – взривяване на вратата на АТМ – устройство и използване на леки автомобили марки „БМВ Х5“ и „Фолксваген Кадди“. За това престъпление законът предвижда наказание „лишаване от свобода“ от три до петнадесет години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Остават в ареста задържаните за обира на банкомат в Сапарева баня"}
{"url": "https://trud.bg/%d0%bc%d0%b2%d1%80-%d0%b1%d0%bb%d0%b0%d0%b3%d0%be%d0%b4%d0%b0%d1%80%d0%b8-%d0%bd%d0%b0-%d0%bf%d0%b5%d1%82%d0%b8%d0%bc%d0%b0-%d0%bc%d1%8a%d0%b6%d0%b5-%d0%be%d1%82-%d0%bb%d1%83%d0%ba%d0%be%d0%b2%d0%be/", "text": "Поздравителни адреси от главния секретар на МВР главен комисар Младен Маринов получиха Бисер Занков, Цветан Цветков, Валери Димитров, Димитър Цветков и Александър Кръстев, съобщават от вътрешното министерство. Обръщението гласи: „Ръководството на МВР ви изказва своята искрена благодарност за оказаното от вас съдействие и конкретна помощ към органите на МВР при изпълнение на техните служебни задължения за разкриване на тежко криминално престъпление на територията на град Нови Искър.“ На официална церемония днес в Дирекция „Жандармерия“ петимата мъже получиха поздравителните адреси лично от заместник-директора на дирекцията комисар Михаил Златанов, който бе и ръководител на щаба, координирал  действията по разследване на престъплението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " МВР благодари на петима мъже от Луково, помогнали за разкриване на убийствата в Нови Искър"}
{"url": "https://trud.bg/%d1%81-62-%d0%bf%d0%b0%d0%b4%d0%bd%d0%b0%d1%85%d0%b0-%d1%81%d0%b4%d0%b5%d0%bb%d0%ba%d0%b8%d1%82%d0%b5-%d1%81-%d0%b8%d0%bc%d0%be%d1%82%d0%b8/", "text": "Сделките с имоти намаляват. През четвъртото тримесечие на миналата година в цялата страна са сключени 66 418 сделки с имоти. Това е увеличение с 18% спрямо предходното тримесечие. Но спрямо същия период на предходната година, когато са продадени 70 282 жилища, се отчита спад с 5,5%, сочат данните на Агенцията по вписванията. За цялата 2017 г. в страната са сключени 214 385 сделки с имоти, при 228 586 за предходната година, което е спад от 6,2%. Явно пазарът на имоти като цяло се успокоява, но изключение е София, където покупките на жилища продължават да нарастват. Падането на лихвите обаче води до рефинансиране на стари жилищни кредити, а и все повече хора могат да си позволят да вземат заем за нов дом. Затова при ипотеките има сериозно нарастване, което дори се ускорява спрямо 2017 г. През последните три месеца на 2017 г. са отпуснати 18841 ипотечни кредита, което е ръст със 17,7% спрямо предходното тримесечие и с 22,1% на годишна база. За цялата 2017 г. отпуснатите ипотеки нарастват с 26,17% до 63 696 броя. За сравнение, през 2016 г. имаше ръст на ипотеките с 24%. София е лидер на пазара на имоти със сериозен ръст на сделките и на ипотеките. За периода октомври–декември броят на сделките с имоти в столицата е 9411, което е ръст с 49% спрямо предходното тримесечие и с 11,6% на годишна база. За цялата 2017 г. сделките с имоти в София нарастват с 6,4% до 28 175 броя. При ипотечното кредитиране в София също има сериозно увеличение, което се дължи на по-високите доходи в столицата спрямо останалата част от страната. През последното тримесечие на 2017 г. в София са отпуснати 5658 ипотеки, или 30% от всички нови жилищни кредити. Това е увеличение с 28% спрямо предходното тримесечие и с 23,6% на годишна база. За цялата година в София са изтеглени 18 134 ипотеки, което е ръст с 27,6%.", "date": "2018.01.24", "title": " С 6,2% паднаха сделките с имоти\t\t\t"}
{"url": "https://trud.bg/%d0%bb%d0%be%d0%bd%d0%b4%d0%be%d0%bd-%d0%bf%d1%80%d0%b0%d0%b2%d0%b8-%d1%81%d0%bf%d0%b5%d1%86%d0%b7%d0%b2%d0%b5%d0%bd%d0%be-%d0%b7%d0%b0-%d0%b1%d0%be%d1%80%d0%b1%d0%b0-%d1%81-%d1%84%d0%b0%d0%bb%d1%88/", "text": "Властите във Вебликобритания ще създадат нова специална структура, чиято задача ще е да се противопоставя на фалшивите новини и да дава отпор на дезинфорамицонни кампании, провеждани от чужди държави. Това съобщи говорител на премиерката Тереза Мей след заседание в Лондон на националния съвет за сигурност, предаде Ройтерс. “Живеем в ера на фалшиви новини и конкурентни версии на събитията”, посочи говорителят. И допълни, че правителството ще отговори на тези предизвикателства, като надгради структурите и възможностите на националната сигурност, с които вече разполага, за да създаде едно солидно спецзвено. Засега говорителят отказа да даде информация как ще функционира новата структура, както и къде ще бъде базирана. Ройтерс припомня, че Мей неведнъж е обвинявала Русия в намеса в изборите в други страни и че нейните държавни медии са “фабрика за фалшиви истории”. Остра критика срещу фалшивите новини отправи вчера и папа Франциск, който ги заклеймикато “зло” и предупреди за последствията от използването им за политически и икономически цели. “Фалшивите новини са знак за нетолерантност и водят само до разпространение на арогантност и омраза. Това е крайният резултат от неистината”, смята папата.", "date": "2018.01.24", "title": " Лондон прави спецзвено за борба с фалшиви новини\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2%d0%bd%d0%b5%d1%81%d0%b5-%d0%be%d0%b1%d0%b2%d0%b8%d0%bd%d0%b8%d1%82%d0%b5%d0%bb%d0%b5%d0%bd-%d0%b0%d0%ba%d1%82-16/", "text": "Районна прокуратура-Смолян внесе в съда обвинителен акт по бързо производство спрямо Иван Ц., на 54 г., за това, че управлявал моторно превозно средство с концентрация на алкохол в кръвта си над 1,2 на хиляда, установено по надлежния ред, съобщиха от държавното обвинение. На 2 януари 2018 г., около 22,30 часа, в гр. Смолян, обвиняемият Иван Ц. управлявал лек автомобил, марка „Мерцедес“, като при движение по улица „Родопи“ загубил контрол и се ударил странично в движещ се срещуположно лек автомобил, марка „Ауди“. Обвиняемият слязъл от автомобила си, отишъл до дома си, който бил наблизо, и след десетина минути се върнал на местопроизшествието. В това време бил пристигнал полицейски автопатрул. В хода на разследването е извършено химическо изследване, според чието заключение съдържанието на алкохол в кръвта на Иван Ц. е било 1,32 на хиляда. Предстои разглеждане на делото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Прокуратурата внесе обвинителен акт срещу 54-годишен шофьор, карал пиян"}
{"url": "https://trud.bg/%d0%ba%d0%b5%d0%b2%d1%80-%d1%81%d0%bb%d0%b5%d0%b4%d0%b8-%d1%80%d0%b0%d0%b7%d0%b3%d0%be%d0%b2%d0%be%d1%80%d0%b8-%d0%b8-%d0%bc%d0%b5%d0%b9%d0%bb%d0%b8-%d0%b7%d0%b0-%d1%86%d0%b5%d0%bd%d0%b0%d1%82%d0%b0/", "text": "Комисията за енергийно и водно регулиране ще може да изисква записи на телефонни разговори и мейли на лица и фирми, които нарушават конкуренцията на енергийния пазар. Това предвиждат промени в Закона за енергетиката, качени за обществено обсъждане. Те целят да разширят правомощията на комисията заради изискване на европейски регламент от 2011 г., който обаче не беше транспониран в нашето  законодателство, защото у нас нямаше енергийна борса. Експертите на регулатора ще извършват проверки и ще съставят актове при установено нарушение, гласят още промените. КЕВР ще има право да поиска от съда да наложи запор на сметките, движимите вещи, както и възбрана върху имоти на нарушителите. При установени злоупотреби на пазара на едро с електроенергия глобата за  физически лица е от 1500 до 15 000 лв., а за фирми и еднолични търговци – от 20 000 до 150 000 лв. Санкцията важи и за участници, които се опитват да манипулират пазара. Глобата скача трикратно при второ нарушение, е разписал законодателят. Комисията може да накаже нарушителите като ги лиши от правото да упражняват определена дейност или професия за срок от шест месеца до една година. Председателят на КЕВР Иван Иванов вече обяви пред журналисти, че заради новите функции на регулатора ще настоява и за увеличаване на финансирането на комисията. Бизнесът отказа среща с министъра на енергетиката Теменужка Петкова по повод поскъпването на тока за фирмите. „Тези проблеми вече могат да се решат само на най-високо ниво в йерархията на изпълнителната власт, във взаимодействие с Комисията по енергетика в Народното събрание и ръководствата на парламентарните групи”, обявиха в писмо от Асоциацията на организациите на българските работодатели.  В срещата трябваше да участват и държавните енергийни дружества – НЕК, АЕЦ „Козлодуй” и ТЕЦ „Марица Изток 2”. Преди дни работодателите обявиха, че двата производителя на ток заедно с шепа търговци манипулират пазара на електроенергия. Затова от бизнеса заявяват, че няма никакъв смисъл да водят разговори с тези, „които спекулират на пазара и създават настоящата опасна ситуация, в това число и с ръководителите на предприятията от държавния енергиен олигопол”. Междувременно от Комисия за защита на конкуренцията обявиха, че са започнали да събират  и анализират информация за състоянието на електроенергийния пазар в страната. Поводът е внесен сигнал от Асоциацията на организациите на българските работодатели за картел с цените на тока на свободния пазар.", "date": "2018.01.24", "title": " КЕВР следи  разговори и мейли за цената на тока\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%be%d0%b1%d1%81%d1%8a%d0%b4%d0%b8-%d0%bf%d1%80%d0%b8%d0%be%d1%80%d0%b8%d1%82%d0%b5%d1%82%d0%b8%d1%82%d0%b5-%d0%bd%d0%b0-%d0%b1%d1%8a%d0%bb%d0%b3/", "text": "Сигурността в Европа, политическата обстановка, Брекзит и предстоящите догодина европейски избори бяха сред основните теми, които обсъдиха в Брюксел председателят на ПГ на ГЕРБ и зам.-председател на партията Цветан Цветанов и председателят на Групата на ЕНП в ЕП Манфред Вебер. Манфред Вебер обяви пълната си подкрепа за правителството на премиера Бойко Борисов и изрази увереност, че Българското председателство на Съвета на ЕС ще бъде успешно. Доказателство за подкрепата на Германия е и посещението в България преди няколко дни на канцлера Ангела Меркел. Вебер и Цветанов разговаряха конкретно и за един от приоритетите на България по време на Председателството – ангажираност за европейското бъдеще на Западните Балкани. Този приоритет се припокрива и с Берлинския процес – дипломатическа инициатива, свързана с бъдещото разширяване на Европейския съюз. Подготовката за предстоящите през май 2019 година европейски избори също беше сред обсъдените теми. Цветан Цветанов и Манфред Вебер се обединиха около идеята партиите от ЕНП ще работят усилено, за да покажат силната страна на Европейския съюз и да противодействат на популизма, който кресливо посочва недостатъците, но без да дава решения на проблемите и без да предлага дългосрочни планове. ЕНП ще работи върху общи послания за всички свои партии-членки и намирането на европейски решения за подобряване на ежедневния живот на европейските граждани. Манфред Вебер и Цветан Цветанов разговаряха и за Брекзит, тъй като това е едно от досиетата, по които на Българското председателство му предстои усилена работа. Потвърдено бе, че няма да се прави компромис с правата на европейските граждани, живеещи във Великобритания, след излизането на страната от ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Цветанов обсъди приоритетите на българското председателство с Манфред Вебер"}
{"url": "https://trud.bg/%d1%81%d0%bb%d0%b0%d0%b2%d0%b8-%d1%82%d1%80%d0%b8%d1%84%d0%be%d0%bd%d0%be%d0%b2-%d0%ba%d1%8a%d0%bc-%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%be%d1%82/", "text": "„Уважаеми съграждани, всеки ден новини, но днес една новина направо ме сащиса. Корнелия Нинова иска референдум! Референдум за Истанбулската конвенция. Откога бе, како? Откога приемаш референдума за някаква форма на демокрация? Ами, нали един референдум с гласували 3 милиона и половина българи за тебе не съществува? Според теб Такъв референдум няма, защото не ти изнася“, това написа шоуменът Слави Трифонов в публикация във фейсбук  „Но понеже искаш да трупаш точки с народна любов, референдум за Истанбулската конвенция може да има. Много избирателно, бе! Уважаеми български политици. Не, това не трябваше да го казвам. Български политици, колкото и емоционално да звучи и колкото и да се напрягате – всъщност вие будите само съжаление и отвращение“, пише още Трифонов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Слави Трифонов към Корнелия Нинова: Откога приемаш референдума за някаква форма на демокрация"}
{"url": "https://trud.bg/%d1%81%d0%bb%d0%b0%d0%b3%d0%b0%d1%82-%d1%81%d1%82%d0%b8%d0%ba%d0%b5%d1%80-%d0%bd%d0%b0-%d0%b1%d1%83%d1%81%d0%be%d0%b2%d0%b5%d1%82%d0%b5-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%89%d0%b8/", "text": "Два режима на контрол ще има при транспорта на храни, предвижда Законът за храните, който беше приет миналата година на първо четене. Преди второто гласуване се очаква да бъдат направени доста поправки, защото са постъпили много предложения от заинтересовани страни, заяви Димитър Димитров, експерт в Министерството на земеделието, храните и горите. Транспортните средства, които превозват храни от животински произход и хляб, ще трябва да имат специален стикер. Досега този документ се изискваше само за превоз на месни и млечни продукти.  За останалите автомобили предприятието ще предоставя на контролните органи списък на транспортните средства, но няма да се прави специална регистрация. Премахва се възможността етикетите на български език да закриват основната информация на опаковката на вносни стоки. Изключение е предвидено за продукти в малки опаковки – например хранителните добавки.  Новият закон забранява участие на деца в реклами на храни, съдържащи съставки с генно модифицирани организми (ГМО).", "date": "2018.01.24", "title": " Слагат стикер на бусовете, превозващи хляб\t\t\t"}
{"url": "https://trud.bg/%d0%b5%d0%bb%d1%82%d1%8a%d0%bd-%d0%b4%d0%b6%d0%be%d0%bd-%d0%bf%d1%80%d0%b5%d0%ba%d1%80%d0%b0%d1%82%d1%8f%d0%b2%d0%b0-%d0%ba%d0%be%d0%bd%d1%86%d0%b5%d1%80%d1%82%d0%bd%d0%b8%d1%82%d0%b5-%d1%81%d0%b8/", "text": "Елтън Джон ще прекрати концертните си турнета след близо 50 години сценична дейност, съобщи „Дейли мирър“. Според изданието, 70-годишният музикант спира да обикаля света, след като направи едно прощално турне. Официалното обявяване на решението се очаква да бъде направено по-късно днес eдновременно в Ню Йорк и Лондон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Елтън Джон прекратява концертните си турнета по света"}
{"url": "https://trud.bg/%d0%bc%d1%80%d1%8a%d1%81%d0%b5%d0%bd-%d0%b2%d1%8a%d0%b7%d0%b4%d1%83%d1%85-%d0%b2-%d1%81%d0%be%d1%84%d0%b8%d1%8f-%d0%b2-%d1%81%d0%bb%d0%b5%d0%b4%d0%b2%d0%b0%d1%89%d0%b8%d1%82%d0%b5-%d0%b4%d0%b2%d0%b0/", "text": "В следващите два дни в София се очакват повишени нива на фини прахови частици във въздуха. Това сочат прогнозните данни от системата за ранно предизвестяване, които са публикувани на сайта на Столична община. От „Московска“ 33 призовават гражданите, които имат възможност, да не използват личните си автомобилите и да се предвижват с градския транспорт. Утре, 25 януари, Столичният общински съвет ще гласува мерките на Столична община за справяне със замърсяване на атмосферния въздух.", "date": "2018.01.24", "title": " Мръсен въздух в София в следващите два дни\t\t\t"}
{"url": "https://trud.bg/%d0%bc%d0%b5%d1%82%d1%80%d0%be%d1%82%d0%be-%d0%bd%d0%b0%d0%b2%d1%8a%d1%80%d1%88%d0%b8-20-%d0%b3%d0%be%d0%b4%d0%b8%d0%bd%d0%b8/", "text": "С концерт беше отбелязана 20 годишнината от пускането в експлоатация на първия участък от метрото в София. По този повод Столична община и „Метрополитен“ организират безплатни музикални и артистични изпълнения, които се провеждат в метрото. Първата от тях беше концерт на „Дикси Бойс Бенд“ в сряда на обяд на станция „Сердика 2“. На 28 януари 2018 г. Софийското метро отбелязва 20 години от пускането в експлоатация на първия си участък между станциите „Сливница” и „Константин Величков”. На този ден през 1998 г. потегля първото влакче на столичната подземна железница по метротрасе с дължина 6,4 км и 5 станции. Строителството на първите 5 станции започва през 1979  г., когато е направена първата копка на станция „Вардар”.  20 години след историческото първо пътуване на подземно влакче по новопостроената отсечка от 6,4 км  от кв. „Люлин” до бул. „Константин Величков” столичната подземна железница има вече изградено трасе от  40 км.  Празничната програма по повод годишнината от пускането в експлоатация на метрото ще продължи още 4 дни. Днес в 11.30 часа ще има концерт „Симфониета София“, метростанция „Сердика 2“. Там в 13.00 ч. театър „Сириус” представя „Народен танц моми и момци“ . В 17.30 часа на метростанцията ще има концерт на „Дикси Бойс Бенд“.  В петък 11.30 часа на метростанция „Летище София“ ще има концерт на „Софийски духов оркестър“. От 16.30 часа на метростанция „Сердика 2“ ще свири джаз формация „София“.  В събота в 19.00 часа на станция „Сердика 2“ ще има представление на танцув ансамбъл “Здравец“.", "date": "2018.01.24", "title": " Метрото навърши 20 години"}
{"url": "https://trud.bg/%d0%b1%d1%8a%d1%80%d0%b7%d0%b0%d1%82-%d0%b7%d0%b0-2-%d1%84%d0%b5%d0%b2%d1%80%d1%83%d0%b0%d1%80%d0%b8-%d1%81-%d0%b8%d1%81%d1%82%d0%b0%d0%bd%d0%b1%d1%83%d0%bb%d1%81%d0%ba%d0%b0%d1%82%d0%b0-%d0%ba%d0%be/", "text": "ГЕРБ бързат за 2 февруари с Истан­булската конвенция. Очаква се следващата седмица документът да бъде внесен за гласуване в зала. БСП обаче вкара в опасен капан партията на Бойко Борисов с искането си за референдум  . Това означава, че НС първо трябва да се произнесе по него. В противен случай, ако се избърза с гласуването на конвенцията, ГЕРБ ще демонстрират, че пренебрегват пряката демокрация. Искането за референдум може да забави гласуването на международния договор. Малко преди БСП да обявят искането си за референдум, в групата на Бойко Борисов трескаво брояха гласове, с които документът би могъл да мине в зала. Сигурно е, че всички 80 депутати от БСП и 27-те от Обединени патриоти ще бъдат против. ДПС взеха решение на Централен съвет да подкрепят договора, което означава 25 гласа „за” ратификацията. Веселин Марешки съобщи, че неговите своите 11 депутати ще гласуват по съвест. Това означава, че няма проблем ГЕРБ (95 депутати), заедно с ДПС и Воля да съберат необходимото мнозинство. Конвенцията тръгна с фалстарт в комисиите. Още първата от петте, в които е разпределена – по въпросите на децата, младежта и спорта – я отхвърли. 10 от депутатите гласуваха „против” (БСП, ОП, „Воля” и един от ГЕРБ), а  9 бяха „за” (от ГЕРБ и ДПС). Решаващ се оказа гласът на бившия конституционен съдия Георги Марков от групата на ГЕРБ който коментирал, че е против това България да попада под мониторинг от някаква група, наречена GREVIO, която в нарушение на суверенитета на страната ще ходи по училища и детски градини да въвежда джендър обучение. „Не съм си  и  представял, че в парламентарната република България ще се наложи православната църква да призовава хората да четат молитви срещу приемането на закон”, заяви Марков. Той подчертал, че нищо не налага по конвенцията да се дава определение за „пол” и да се въвеждат форми на „социален пол“ наред с биологичния. „И дебилите в България знаят, че има само мъж и жена“, казал той. От седмица Марков повтаря, че някой жестоко заблуждава премиера, твърдейки че конвенцията може да се приеме с резерви по спорните текстове. Резервата и декларациите не водят до правни последици. Комисията по правни въпроси, която трябваше да гласува конвенцията на вчерашното си заседание отложи обсъждането й. Предложението за отлагане на дебатите дойде от БСП, а 10 народни представители го подкрепиха. Против гласуваха избраниците от ГЕРБ, а председателят на комисията Данаил Кирилов се въздържа. Депутатът от „Обединени патриоти” Емил Димитров заявил: „На дискусията в Софийски университет 11 митрополити ни призоваха  да оттеглим конвенцията. От днес във храмовете има молитви да се вразумим. Утре ще започнат да бият камбаните като на война. Камбанариите ли ще съборим, църквите ли ще разрушим, свещениците на остров Персин ли ще заточим? Всички вероизповедания са против. Защо не ги послушаме?”  Единствено външна комисия одобри ратификацията с гласовете на 10 депутати, седем бяха „против“ и един се въздържа. Днес предстои гласуване във водещата комисия – по вероизповеданията. Там ГЕРБ имат 8 гласа, срещу 7 на БСП и на патриотите. В последния работен ден от седмицата документът ще бъде гледан в комисията по образование. Парламентарната група на БСП настоява да се проведе референдум „за“ или „против“ Истанбулската конвенция. „Искаме да спре  гледането на Истанбулската конвенция в Народното събрание. Тя създаде огромно напрежение в българското общество- различни мнения на Църквата, тежка дискусия вчера. Това е разделение!”, заяви вчера председателят на БСП Корнелия Нинова. „Няма яснота, затова искаме да се спрат всички процедури по гледането й в парламента. Да се направи истинска обществена дискусия и смятаме, че този, който трябва да се произнесе по спорния въпрос, е българският народ”, посочи Нинова. И обяви, че днес депутатите от левицата ще внесат необходимите подписи от народни представители с искане за решение за провеждане на референдум по Истанбулската конвенция.  Нинова каза, че „само народът може да каже какво е волята му по този въпрос, след създалата се ситуация”.  От БСП изрично отбелязаха, че ще продължат да подкрепят законодателството срещу насилието над жени, деца, домашното насилие. „Смятаме, че това е верният път, за да стане реалност борбата срещу това насилие.  За да има ефективни резултати, трябва да приемем промени в българските закони. Ние сме твърдо против насилието над жени, деца, домашното насилие и продължаваме да внасяме закони”, каза още Корнелия Нинова. И заключи: „Предлагаме и изграждане на центрове за хората, пострадали от насилие. Стъпка по стъпка, по темата за насилието, ще изпълним всичко”. ”Според нашата религия залъгалката „трети пол”, „гей общество”, „гей бракове”, а също ”„Мюнхаузенския синдром” и особено „Джендър” тематиката са опасни бездънни капани, скрити под „Истанбулската конвенция”, пише в позицията си Главното мюфтийство  по повод предложението до Народното събрание за ратифициране на Конвенцията. От мюфтийството обясниха, че това явление предвещава драма за България, която без това преживява тежка демографска криза.  „Моралните норми залегнали в свещената книга забраняват използване на насилие в семейството, срещу  майката, жената и децата от женски и мъжки пол. Тези правни канони и морални норми бяха в сила и се прилагаха официално от Ислямските съдилища на Царство България до 1934 г. През последните 80 години те останаха определящи в мюсюлманските семейства в смесените райони на България. И днес те определят и гарантират физическото и духовното ни възпроизводство”, твърдят от Главното мюфтийство. ”Направените анкети по темата показват, че насилието над жените и въобще върху женския пол в семейството или извън него са дело предимно на онези, които са се отлъчили от ислямската култура, морал и семейни традиции, употребяващи алкохол, наркотици, занимаващи се с проституция, със залагания и т.н. „Изкореняването” на насилието над женския пол, което е в основата на „Истанбулската конвенция” не е наш естествен проблем, отговарящ на злободневните ни нужди”, изтъкна Мюсюлманското вероизповедание.  В становището мюфтийството обръща внимание на това, че приемането на конвенцията ще обезличи половата, моралната, етническата, национална и религиозна идентичност на гражданите. Ако ГЕРБ наложи силово ратификацията на Истанбулската конвенция, всички следващи избори за партията ще бъдат загубени. Само по себе си по заглавието Истанбулската конвенцията звучи добре, но когато прочетете какво пише вътре, става ужасяващо. Мисля, че премиерът е бил подведен. Трите вероизповедания – Българската православна църква, българското мюсюлманство и Българската католическа църква станаха като един и я отхвърлиха. Можем да дадем пример на Европа, ако не приемем Истанбулската конвенция, защото не само българското правителство е било подведено. Трябва да се свика референдум. Светият синод се разграничи вчера от участието на архимандрит Дионисий по Нова телевизия преди два дни, в което той заяви, че политиците, които гласуват ратифицирането на Истанбулската конвенция „би следвало да веднага да бъдат отлъчени от църквата”. „Във връзка с медийните изяви на архимандрит Дионисий, Св. Синод припомня, че същият е завел съдебни дела срещу Българския патриарх Неофит и Ловчанския митрополит Гавриил, поради което срещу него е заведено Църковно-наказателно дело и същият се намира под каноническо запрещение от свещенослужение”,  се казва в съобщение на Светия синод. И още: „Архимандрит Дионисий не може да бъде и не е изразител на позициите на Св. Синод“. Припомняме, че българското православно духовенство излезе с позиция срещу конвенцията.", "date": "2018.01.24", "title": " Бързат за 2 февруари с Истанбулската конвенция\t\t\t"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%b2-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%b8%d0%bc%d0%b0/", "text": "Има пропаст в коалиционното правителство по отношение на кадрите, заяви пред „Фокус” съпредседателят на „Обединени патриоти” и вицепремиер Валери Симеонов. По думите му има цели сектори, в които националистите нямат присъствие и така не могат да контролират вземаните решения. „Лично аз ще кажа, че неблагополучията в определени сектори се дължат само на ГЕРБ. Ще ви дам пример, който поставих вчера на политическия съвет, но за съжаление нямаше време да бъде обсъден. В енергетиката няма почти никакви присъствие на Обединените патриоти. В енергетиката продължават да съществуват корупционни схеми, за които съм подал сигнал”, заяви Симеонов. Той даде пример с пратения на прокурор търг за купуване на варовик за ТЕЦ „Марица-изток 2” и смяната на ръководството на Електроенергийния системен оператор („Най-печелившото предприятие в България”), която ставала без консултации с коалиционния партньор. Симеонов посочи, че е уведомил за случая и премиера Бойко Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Валери Симеонов: В правителството има пропаст"}
{"url": "https://trud.bg/%d1%82%d0%b5%d0%b6%d0%ba%d0%b0-%d0%b8%d0%bd%d1%81%d0%b8%d0%bd%d1%83%d0%b0%d1%86%d0%b8%d1%8f-%d0%bd%d0%b0-%d0%b7%d0%b5%d0%bb%d0%b5%d0%bd%d0%b8%d1%82%d0%b5-%d1%81%d1%80%d0%b5%d1%89%d1%83-%d0%b1%d1%8a/", "text": " Министерският съвет не е приемал след 29 декември 2017 г. решение, касаещо Плана за управление на НП „Пирин“ – това отговарят официално от пресслужбата на кабинета на въпрос на „Труд“. Повод за запитването на вестника е фактът, че от два дни сайтовете „Дневник“ и „Медиапул“ разпространяват твърдението на зелените, че правителството е предложило да допълни решението си за частично изменение на действащия План за управление на Национален парк „Пирин“, като се впише „строеж на втора туристическа кабинкова линия“. Повод за тиражирането на фалшивата новина е писмо, изпратено от електронната поща на МС до членове на „За да остане природа в България“. То съдържа идея за промяна на решението от декември, но нито е подписано, нито има обяснени към него. Очевидно не става дума за официално предложение, камо ли за решение. В отговора си до „Труд“ от правителствената информационна служба уточняват, че след като алпинистът Боян Петров миналата седмица предложи промяна в частичното изменение, е имало разговори по темата. „Обсъждани са няколко варианта за сближаване на позициите между приетото вече решение и постъпилото предложение. Не е постигнат консенсус по нов текст“, категорични са от пресслужбата. Съобщението на МС до „Труд“  показва напълно лъжливата медийна кампания, започната от зелените през последните два дни. Тя се явява продължение на манипукациите им, че след промяната на Плана за управление 48% от Пирин ще бъдат застроени. Сега близките до „еколозите“ медии излязоха със заглавия – „Кабинетът предлага на природозащитници ново решение за Пирин“ („Дневник) и „Кабинетът редактира спешните си мерки за новия лифт в Банско“ („Медиапул). В текстовете под тези заглавия се твърди, че вече всичко е решено и промяна на частичното изменение ще има. Това е тежка инсинуация срещу българското правителство, защото му се вменява, че то вече е взело решение. Всъщност ставало дума само за разговори с цел сближаване на позициите, като този диалог не е довел до нищо.  В същото време лъжите на зелените от началото на годината се разпространяват в европейските институции, което е удар по имиджа на страната ни в момента, в който тя председателства Съвета на ЕС. Преди една седмица премиерът Бойко Борисов трябваше да обяснява на съпредседателката на групата на европейските зелени в ЕП – Ска Келер, че промените в плана за управление са направени, за да може да се построи единствено втори лифт в ски зона „Банско“. Министър-председателят каза, че това ще реши проблема с опашките пред сега действащото съоръжение и ще намали значително автомобилния трафик в планината.  „Мога да ви се подпиша тук, че една керемида няма да бъде поставена, говорим за един лифт“, категоричен бе Борисов. Преди това Келер отправи обвинението, явно заблудена от лъжите на българските зелени, че българската държава е позволила изсичане на вековни гори в Пирин на площ, достигаща 150 (сто и петдесет) квадратни километра. Днес министърът на околната среда и водите Нено Димов бе в Брюксел,  където представи приоритетите на българското европредседателство в сферата на околната среда. Той говори пред членовете на Комисията по околна среда, обществено здраве и безопасност на храните на ЕП.  На Димов също се наложи да обяснява, че решението на кабинета от декември не позволява застрояване. Този път въпросът за Пирин дойде от австрийската евродепутатка Карин Каденбах, която е член на групата на Прогресивния алианс на социалистите и демократите. „Става дума за 2% от територията на Националния парк, които са в така наречената Буферна зона, определена за туризъм и това е признато и от ЮНЕСКО. В останалите 45% се разрешават само водохващания и то за питейни нужди, защото българският закон не позволява друго. Нямаме нарушения на националното ни законодателство. А за европейското – г-н Кармену Вела, еврокомисар по околна среда, вече заяви, че няма нищо нередно“, отговори Нено Димов и добави: „Тези водховащания са необходими. И въздухът, и водата са в общия европейски приоритет за подобряване на здравето на европейските граждани. Така че, когато говорим за достъп до чиста питейна вода, не може да има двоен аршин“.  След като разпространиха информацията за „взетото от МС“ решение за промяна на частичното изменение на действащия План за управление на НП „Пирин“, зелените побързаха да обявят, че не са съгласни с него. Така те показаха на премиера Бойко Борисов, че въпреки желанието на правителството за диалог с „еколозите“, те отказват да седнат на една маса с представителите на официалната власт.  Те не желаят участие в кръгли маси и обсъждания под претекст, че кабинетът ще ги излъже. Вместо да опитат да постигнат съгласие, „еколозите“ и няколкото организации, които те представляват, се занимават с писане на доноси до европейските институции. Тези клевети не отговарят на истината, като тяхната цел е една – спиране на развитието на българската икономика.  От края на миналата година зелените талибани заблуждават обществото с приказки за застрояване на Пирин и организират протести, като блокират възлови кръстовище в София. От доста време „Труд“ пита защо службите за сигурност не се интересуват от финансирането на зелените и каква е точната причина за настървеността, с която атакуват собствената си страна пред Европа и света, но засега отговор няма.", "date": "2018.01.24", "title": " Тежка инсинуация на зелените срещу българското правителство\t\t\t"}
{"url": "https://trud.bg/%d0%ba%d0%b8%d1%82%d0%b0%d0%b9%d1%81%d0%ba%d0%b8-%d1%83%d1%87%d0%b5%d0%bd%d0%b8-%d1%83%d1%81%d0%bf%d1%8f%d1%85%d0%b0-%d0%b4%d0%b0-%d0%ba%d0%bb%d0%be%d0%bd%d0%b8%d1%80%d0%b0%d1%82-%d0%b4%d0%b2%d0%b0/", "text": "Китайски учени са успели да клонират два дългоопашати макака, използвайки същата техника, благодарение на която преди две десетилетия видя бял свят клонираната овца Доли, съобщава агенция Ройтерс. По този начин  специалистите преодоляват техническа бариера, която може да доведе до клонирането на човешки същества. Идентичните близнаци Чжун Чжун и Хуа Хуа  се родиха съответно преди осем и шест седмици. Това са първите примати, клонирани от неембрионална клетка. Клонирането е било получено по метода на соматичния клетъчен ядрен трансфер. Той се състои  в пренасянето на ядрото на клетката, включително и на нейното ДНК, в яйцеклетка, чието ядро е премахнато, предава  . Изследователите от шанхайския  Институт по неврология към Китайската академия на науките изтъкнаха, че тяхното постижение ще помогне да бъдат изучени болестите при генетично еднородните маймуни. Но те са на прага и на клонирането на човешки същества. „Тъй като и хората са примати, вече е преодоляна техническата бариера за клонирането и на човешкия вид!, заяви Мумин По, един от участниците в проекта. Една от причините да преодолеем тази бариера бе желанието ни да произведем животински образци, които да са полезни за медицината и за човешкото здраве. Но ние нямаме никакво намерение да приложим този метод за клонирането на хора!“ Генетично идентичните животни са много полезни за научноизследователската дейност, тъй като факторите, причиняващи генетична вариативност, характерни за неклонираните екземпляри, значително усложняват експериментите. Идентични животни могат да  бъдат използване за тестване на нови лекарства за редица болести преди клиничното им приложение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Китайски учени успяха да клонират два макака"}
{"url": "https://trud.bg/%d1%81%d0%be%d1%84%d0%b8%d1%8f%d0%bd%d1%86%d0%b8-%d0%b8%d1%81%d0%ba%d0%b0%d1%82-%d0%b1%d0%b5%d0%b7%d0%bf%d0%bb%d0%b0%d1%82%d0%b5%d0%bd-%d0%b3%d1%80%d0%b0%d0%b4%d1%81%d0%ba%d0%b8-%d1%82%d1%80%d0%b0/", "text": "Столичани подкрепят въвеждането на безплатен градски транспорт при прогноза за силно замърсен въздух. Това сочи проучване на „Алфа рисърч“, направено между 15-21 януари сред 800 души. То показва, че софиянци са готови да подкрепят мерки за по-чист въздух. 93% искат по-често миене на улиците в дни с по-силно замърсяване. 92% са „за“ безплатен градски транспорт. Идеята за „Зелен билет“ за градския транспорт от 1 лв. на ден среща подкрепа от 89 на сто. 60% са „за“ затварянето на зони. Мерките, които днес Столичният общински съвет ще гласува да бъдат въвеждани в дни със замърсяване на въздуха с фини прахови частици, ще бъдат въвеждани в зависимост от замърсяването. „При над 200 микрограма на кубичен метър ще може да се вземе решение за затваряне и за ограничаване на паркирането по определени улици“, обясни столичният зам.-кмет Евгени Крусев. Пътни знаци ще указват забраната, а от Пътна полиция ще следят за спазването й. Ако някой паркира на забранен за дадения ден участък от синя или зелена зона, ще му бъде съставен акт. Рестрикцията не се отнася за живущите в района, служебните коли от тези със специален режим. При замърсяване се предвижда и паркиране в десните ленти за движения на 10 булеварда. Идеята е хората да оставят колите си и да се придвижат с градски транспорт до центъра. Избрани са булевардите „Ботевградско шосе“, „Владимир Вазов“, „Рожен“, “Царица Йоанна“, „Цветан Лазаров“ и др. До месец общината пуска и мобилно приложение, което ще известява за замърсяване на въздуха. Крусев обясни и разчетите на икономическата рамка, която се очаква да бъде приета заедно с бюджета на София утре. 18 млн. лева повече дава Столична община за градски транспорт през тази година.  Зам.-кметът посочи, че повече средства ще бъдат предназначени за повече превозни средства и въвеждане на изцяло нови линии. Идеята за нощен градски транспорт, също е сред възможните нововъведения. Освен това тази година столичният авто- или електротранспорт ще получават повече пари за превоз. „Икономическата рамка за градския транспорт най-общо може да се обобщи като по-добра от тази, която беше през миналата година. Близо 18 млн. лева са средствата, които са в повече за градския транспорт през 2018 г., като тези 18 млн. лева ще резултират в повече превозни средства по линиите, които сега съществуват и възможности за създаване на нови линии на градския транспорт за разработване на изцяло нови услуги, които транспортът да предложи на хората“, каза Крусев. „1.2 млн. са километрите, които транспортните оператори ще изминат в повече през 2018 г. Ние увеличаваме единичната цена на конкретен оператор за извършваната от него услуга, като срещу това ще изискваме по-високо качество на услугата. За частните оператори цените не се променят, завишава се единствено стойността на Столичния автотранспорт и електротранспорт. На автотранспорта се завишава със 0.7 стотинки, а на електро – с около 0.20 ст.“, допълни Крусев.", "date": "2018.01.24", "title": " Софиянци искат безплатен градски транспорт при мръсен въздух\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b3%d0%b5%d0%bd%d0%b5%d1%80%d0%b0%d0%bb%d0%bd%d0%b8/", "text": "Председателят на ПГ на ГЕРБ и зам.-председател на партията Цветан Цветанов се срещна в Брюксел с генералния секретар на ЕНП Антонио Лопес Истурис. По време на срещата Лопес обяви пълната си подкрепа за правителството на министър-председателя Бойко Борисов преди утрешния вот на недоверие. Цветан Цветанов на свой ред запозна колегата си с обстановката в България и с работата по Председателството на Съвета на ЕС.  Двамата се срещнаха по време на гала вечер по повод отбелязването на 10-тата годишнина на центъра за европейски изследвания „Вилфрид Мартенс“. На дискусионния панел, провел се в рамките на събитието, генералният секретар на Европейския парламент се обяви в подкрепа на заслужено присъединяване на България към Шенген и еврозоната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Цветан Цветанов се срещна с генералния секретар на ЕНП Антонио Лопес Истурис"}
{"url": "https://trud.bg/2-%d0%bf%d0%be%d0%b1%d0%b5%d0%b4%d0%b8-%d0%b4%d0%be-20-%d0%b0%d1%82%d0%b0/", "text": "Фед-експрес в действие! Роджър Федерер мина като малка гара през своя „клиент“ Томас Бердих. 2 мача остават до 20-ата титла в турнир от Големия шлем. Първият сет на успеха 7:6, 6:3, 6:4 уплаши зрителите – можеше ли славния корт „Род Лейвър Арена“ да стане „убиец на гиганти“. Там вече глава преклониха Григор Димитров, Доминик Тийм, Хуан Мартин дел Потро и Ник Кириос. Чехът Бердих поведе с 5:2 на Федерер, но… не случайно прякорът на Федерер е Маестрото. Още няма загубен сет! А и миналата година по пътя към титлата победи Бердих без проблем. Федерер е побеждавал 20 пъти чеха, включително на петте им срещи в Мелбърн. За 14-и път на Аустрелиън Оупън швейцарецът е на полуфинал. А общо в турнирите от Големия шлем – за 43-и. Сега му предстои дуелът на поколенията. Федерер е вторият най-възрастен полуфиналист в Мелбърн след 42-годишния Кен Роузуел (1977-а). И ще се срещне с най-младия Хюн Чун (21 г.). „ Хюн Чун, който трябва да дойде на турнира в София през февруари, направи поредната си гала. Преди началото на Аустрелиън Оупън той беше на 58-о място в световната ранглиста. В Мелбърн вече в пазвата си има скалповете на Александър Зверев и Джокович. А в четвъртфинала срази сензацията Тенис Сандгрен в три сета. Досега американецът нямаше спечелен мач в турнир от Големия шлем, въпреки че е на 26. След края Сангред нападна яростно медиите, които го обвиниха в нацизъм и расизъм заради стари съобщения в туитър, датиращи от 2014 година. „Аз се прекланям само пред Господ, защото съм вярващ християнин“, каза на пресконференцията 96-ият в света. Федерер пък заяви, че последното нещо в нощта преди мача с Бердих е било да изпрати съобщение на Рафаел Надал. Двамата играха в миналогодишния финал и сега можеха да се срещнат пак в дуела за титлата, но испанецът се оттегли в петия сет на дуела с Марин Чилич. „Най-хубавото е, че контузията му не е страшна – каза Федерер за своя приятел. – Дано бързо се оправи. Ако спечелиш в пет сета, аплодисментите са само за теб. Въпреки това Марин направи уникален мач. Мисля, че никога не беше побеждавал Рафа. Всички му желаем да се върне на корта, колкото може по-скоро.“", "date": "2018.01.24", "title": " 2 победи до 20-ата"}
{"url": "https://trud.bg/%d0%be%d1%82%d0%bd%d0%be%d0%b2%d0%be-%d1%85%d0%b2%d0%b0%d0%bd%d0%b0%d1%85%d0%b0-%d0%bd%d0%b0%d0%b4%d1%80%d1%83%d1%81%d0%b0%d0%bd-%d1%88%d0%be%d1%84%d1%8c%d0%be%d1%80-%d0%bb%d0%b8%d1%88%d0%b5%d0%bd/", "text": "22-годишен сливенец е бил заловен от полицията да кара автомобил след употреба на наркотици – съобщиха от МВР. Проверката е извършена в 1,10 ч. на 24 януари на ул.“Орешак“ в областния град. Младежът е седял зад волана на „Хонда“. Показал е положителна проба за дрога. В него е немерен близо 1 грам марихуана. При проверката се е установило още, че надрусаният водач е с отнета книжка заради същото нарушение. Образувано е досъдебно производство. Този път шофьорът подлежи на наказателна отговорност. Около 22,30 ч. на 23 януари при проверка в игрална зала в Сливен е задържано 17-годишно момче. В него са намерени електронна везна, мелница за тютюн и 5 грама марихуана. На същата дата, но в ранния следобяд, в сливенския кв.“Сини камъни“ е извършена проверка на 17-годишно момче от с. Голямо Чочовен. В него са открити 2 гр. марихуана. И по двата случая се водят досъдебни производства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Отново хванаха надрусан шофьор, лишен от книжка заради дрога"}
{"url": "https://trud.bg/%d0%bf%d1%80%d0%b5%d0%b2%d1%80%d1%8a%d1%89%d0%b0%d1%82-%d0%b0%d1%81%d0%bf%d0%b0%d1%80%d1%83%d1%85%d0%be%d0%b2%d0%b8%d1%8f-%d0%bf%d0%b0%d1%80%d0%ba-%d0%b2%d1%8a%d0%b2-%d0%b2%d1%82%d0%be%d1%80%d0%b0/", "text": "На следващата сесия на Общинския съвет във Варна влиза за обсъждане Устройственият план на квартал“Аспарухово“. „Вярвам, че тук ще бъде втората Морска градина на Варна – има уникална природна даденост, широка плажна ивица, граничеща с прекрасна зелена зона“, каза кметът на града Иван Портних. Той даде старт на ремонта на един от основните булеварди в квартала-„Първи май“ заедно с областния управител Стоян Пасев и председателя на ОбС Тодор Балабанов. Проектът е за 3.8 млн. лева и е част от „Интегриран градски транспорт 2″ по ОП“Региони в растеж“. В „Аспарухово“ продължава ремонтът на улица“Мара Тасева“, предстои и реконструкция на другия основен булевард“Народни будители“. До месец се очаква да бъде одобрен проектът за модерно рибарско пристанище „Карантината“ и още тази есен да започне изграждането му. Миналата година кабинетът учреди безвъзмездно право на строеж на община Варна върху имот, част от морското дъно, в границите на вътрешните морски води на България в Черно море за изграждане на порта по програмата за морско дело и рибарство 2014-2020г. Предвид ремонтите във Варна, които се извършват и предизвикват тапи в движението, кметът Иван Портних още веднъж помоли гражданите за търпение и толерантност, защото по думите му това е начинът за създаване на по-добри условия за пътуване в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Превръщат Аспаруховия парк във втора Морска градина"}
{"url": "https://trud.bg/%d0%b4-%d1%80-%d0%b4%d0%b0%d1%80%d0%b8%d1%82%d0%ba%d0%be%d0%b2%d0%b0-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d1%84%d0%b8%d0%bd%d0%b0/", "text": "„Държавата не може да финансира неразплатените задължения на общинските болници“, заяви председателят на парламентарната комисия по здравеопазване д-р Даниела Дариткова по повод исканията на Сдружението на общинските болници за целева помощ: „За нас не е ясно за какво точно ги искат тези средства. Общинските болници са собственост на съответните общини. Не може държавата да финансира капиталови разходи или пък неразплатени задължения. Няма такъв законов механизъм. Аз очаквам утре общинските болници да представят за какво точно са им необходими тези 30 милиона и какво очакват да се случи от тях.“ В четвъртък парламентарната комисия по здравеопазване ще изслуша Сдружението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.24", "title": " Д-р Дариткова: Държавата не може да финансира неразплатените задължения на общинските болници"}
