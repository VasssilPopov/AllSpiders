{"url": "https://trud.bg/%d0%b1%d0%b0%d0%b1%d1%85-%d0%bf%d1%80%d0%be%d1%81%d0%bb%d0%b5%d0%b4%d1%8f%d0%b2%d0%b0-%d1%84%d1%83%d1%80%d0%b0%d0%b6%d0%bd%d0%b0-%d1%81%d1%83%d1%80%d0%be%d0%b2%d0%b8%d0%bd%d0%b0-%d0%be%d1%82-%d0%b1/", "text": "Чрез Системата за бързо предупреждение за храни и фуражи (RASFF) на 26.07.2019 г. Хърватия разпространи информация за установени доставки на територията на Европейския съюз на фуражна суровина – соев шрот със съмнение за наличие на микробиологично замърсяване със салмонела. Засегнатата фуражна суровина е с произход Бразилия, съобщават от Българската агенция по безопасност на храните (БАБХ). На 21.08.2019 г. чрез Системата за бързо предупреждение за храни и фуражи към Европейската комисия Румъния уведоми, че част от този соев шрот е доставена до 7 оператора в България. Българската агенция по безопасност на храните предприе незабавни действия. Към настоящия момент се извършва проследяване на соевия шрот, обект на нотификацията и произведените комбинирани фуражи, в които е вложен същият, с цел установяване дали в доставеното количество има замърсявате със салмонела. Салмонелата е микроорганизъм, който е неравномерно разпределен (гнездово) във фуражите. Всички оператори по веригата, при които се извършва проследяване, са оказали пълно съдействие. Днес, 23.08.2019 г., Системата за бързо предупреждение за храни и фуражи информира, че пробите от останалото налично количество от засегнатия соев шрот в складове в Румъния показват отрицателни лабораторни резултати за микробиологично замърсяване със салмонела.", "date": "2019.08.23", "title": " БАБХ проследява фуражна суровина от Бразилия със съмнение за наличие на салмонела"}
{"url": "https://trud.bg/%d0%bd%d1%8f%d0%bc%d0%b0-%d0%b4%d0%b0-%d1%83%d0%b4%d1%8a%d0%bb%d0%b6%d0%b0%d0%b2%d0%b0%d1%82-%d1%81%d1%80%d0%be%d0%ba%d0%b0-%d0%b7%d0%b0-%d0%ba%d0%b0%d1%81%d0%be%d0%b2%d0%b8%d1%82%d0%b5-%d0%b0%d0%bf/", "text": "НАП ще си плати глобата за теча на данни Ново отлагане на сроковете за привеждане на касовите апарати в съответствие с изискванията с Наредба Н-18 няма да има. Това се разбра на работна среща между експерти на Националната агенция по приходите и производители, внедрители и ползватели на софтуер за продажби. Заместник изпълнителният директор на НАП Пламен Димитров посочи, че в оставащите месеци до края на януари 2020 г., респективно до края на март, трябва да бъде направено необходимото за разработване, деклариране пред НАП и внедряване при търговците на СУПТО, съобразено с новите правила. Междувременно финансовият министър Владислав Горанов коментира, че НАП има достатъчно пари, за да плати глобата, наложена от Комисията за защита на личните данни заради изтеклите данни на клиентите на агенцията. “Глобата няма да се отрази на бюджета”, увери той и подчерта, че гражданите няма да бъдат засегнати по никакъв начин. По думите му, в НАП са направени достатъчно кадрови промени и нови няма да има. “Имаше вече две оставки, на хората, които отговарят за киберсигурността”, припомни Горанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Няма да удължават срока за касовите апарати"}
{"url": "https://trud.bg/%d0%bc%d0%be%d1%85%d0%b0%d0%bc%d0%b0%d0%b4-%d0%b7%d0%b0%d1%80%d0%b8%d1%84-%d0%be%d0%bf%d1%80%d0%b5%d0%b4%d0%b5%d0%bb%d0%b8-%d0%ba%d0%b0%d1%82%d0%be-%d0%bf%d1%80%d0%be%d0%b4%d1%83%d0%ba%d1%82%d0%b8/", "text": "Иранският министър на външните работи Мохамад Джавад Зариф заяви, че разговорите му с френския президент Еманюел Макрон днес за знаковата ядрена сделка от 2015 г. са били продуктивни, предаде Ройтерс, като се позова на иранската агенция ИЛНА. „Франция представи няколко предложения и ние представихме няколко свои за това как да процедираме (с ядрената сделка) и за стъпките, които и двете страни трябва да предприемат“, каза Зариф. „Преговорите протекоха много добре и продуктивно, но разбира се, всичко зависи от това как Европейският съюз може да изпълнява ангажиментите си (по ядрената сделка) и ангажиментите, които пое след това, и от които САЩ се отказаха“, заяви той. Иранският външен министър отхвърли възможността за предоговаряне на споразумението, отбелязва ИЛНА, цитирана от БТА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Мохамад Зариф определи като продуктивни разговорите с Макрон за ядрената сделка"}
{"url": "https://trud.bg/%d0%b0%d0%b4%d0%b0-%d1%82%d0%b5%d0%bf%d0%b5-%d0%b2%d0%b0%d0%b4%d0%b8-%d0%bf%d0%be-85-000-%d1%82%d1%80%d0%be%d0%b9%d1%83%d0%bd%d1%86%d0%b8%d0%b8-%d0%b7%d0%bb%d0%b0%d1%82%d0%be-%d0%b3/", "text": "Правят ежедневен мониторинг на околната среда Премиерът Бойко Борисов: Желая ви още по-големи заплати в рудника Рудникът “Ада Тепе” край Крумовград ще вади между 80 и 85 хиляди тройунции злато годишно. Това се разбра по време на официалното откриване на първия минен комплекс, въведен в експлоатация от 40 години насам в страната. В него инвеститорът ще добива, освен злато, и сребро, споделиха от компанията. Инвестицията на канадската компания “Дънди Прешъс Метълс” в рудника е на стойност 280 млн. лв., а правата на компанията за концесия са за следващите осем години. “Заплатата в рудника е 1600 лв., а средната за компанията достига до 2100 лв. Служителите, които работят на терен, са 279, от тях 90% са местни”, съобщи Илия Гърков, вицепрезидент на “Дънди Прешъс Метълс”. Към рудника е изградено интегрирано съоръжение за съхранение на минни отпадъци, правят и ежедневен мониторинг на околната среда в региона – на реката и на фините прахови частици, увериха от компанията. “Желая ви още по-големи заплати”, обърна се премиерът Бойко Борисов към работниците на “Дънди Прешъс Металс”. И допълни, че в предприятието средната заплата ще стане 2700 лв. през 2020 г. “Тук в Крумовград няколко програми на правителството работят перфектно”, каза още премиерът и ги изреди – саниране на блокове, ремонт и изграждане на стадиона, на автогарата и други. “Независимо, че сме от различни политически партии с кметицата на Крумовград, парите отиват пряко към хората”, допълни още Борисов. Той спомена и за ремонта на пътя от Кърджали до Момчилград и този до Крумовград. “Някои още помнят свлачищата, които бяха там”, напомни министър-председателят. И подчерта, че икономиката ни е високотехнологична, и цитира финансовия министър Владислав Горанов, който отчете 28 милиарда лева износ от страната ни. След концесията има два сценария за рудника – проучване в радиус от 50 километ­ра, ако не открият нищо в периметъра, рудата ще се закрие и районът ще се рекултивира, допълни Илия Гърков от “Дънди Прешъс Метълс”. “България е чудесна страна за инвестиции, заради множество фактори, и доказателство за това е успехът, който бележим с нашата мина в Челопеч и рудника “Ада Тепе”, коментира Рик Хаус, президент на “Дънди Прешъс Метал” по време на откриването. По думите му рудата е успяла да привлече 50 души да се върнат в града. Според него служителите в рудника доста бързо се учат да работят с новите технологии в мината. “Този път беше дълъг и нелек, но местната общност и бизнеса откриха своите допирни точки”, коментира Цвета Караянчева, председател на Народното събрание, която също уважи откриването. След Крумовград, премиерът Бойко Борисов замина за к. к. Албена, където по покана на ръководството на курорта, заедно с вицепремиера Красимир Каракачанов и финансовия министър Владислав Горанов откриха новата конгресна зала там. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " „Ада Тепе” вади по 85 000 тройунции злато годишно\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%be%d1%82%d0%ba%d1%80%d0%b8-%d0%ba%d0%be%d0%bd%d1%84%d0%b5%d1%80%d0%b5%d0%bd%d1%82%d0%bd%d0%b0/", "text": "Премиерът Бойко Борисов откри в курорта „Албена” най-голямата мултифункционална конферентна зала в региона „Перуника хол”. На тържеството присъстват още вицепремиерът Красимир Каракачанов и министърът на финансите Владислав Горанов. „Само можем да им се зарадваме и да разгледаме“, каза премиерът на откриването. 50 години „Албена“ продължава да бъде пример. Няма никакво презастрояване, има целогодишни туристи. Заради това ние правим всичко възможно, за да осигурим инфраструктура. Затова до 2021 г. навсякъде ще се строи „Хемус“, а някои отсечки ще бъдат и пуснати, заяви премиерът. Стимулирането на туризма е важно, защото тази година попаднахме в нелоялна конкуренция с нашите съседи, където браншът се дотира, изтъкна Борисов. Затова общините трябва да седнат и да направят план как бихме могли да правим това и ние. Защото за радост, след огромните плащания, които направихме, има още възможности. Имаме фискален резерв след всичко, което изброих. Днес открихме за милиард инвестиция също и това е за хората, при високи работни заплати. Виждате как се раздвижват и инвестициите, отбеляза премиерът. Церемонията е част от празничната програма по повод 50-годишния юбилей на ваканционното селище. „Перуника Хол“ се намира на мястото на досегашния боулинг център. Мултифункционалната зала е най-голямата в региона, капацитет над 1000 места, съобщиха от комплекса. Тя е предназначена за конгресни събития, концерти, спортни прояви. Проектът е дело на архитект Владимир Попов, а интериорният дизайн – на френската специалистка Кристин Борела. Тържествата продължават утре – 24 август. Това е денят, в който курортът Албена е официално открит и посреща първите си туристи. Вечерта от 20 часа, на откритата сцена до хотел „Добруджа“, гостува  Софийската опера и балет с мюзикъла „Mamma Mia“. Входът е свободен. За юбилея ще има и празнична заря. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Премиерът Борисов откри конферентна зала „Перуника Хол“ в Албена (ВИДЕО)"}
{"url": "https://trud.bg/4-%d0%b8%d1%8f%d1%82-%d0%b2-%d1%81%d0%b2%d0%b5%d1%82%d0%b0-%d0%bd%d0%b0-100-%d0%bc-%d0%b1%d1%8a%d1%82%d0%b5%d1%80%d1%84%d0%bb%d0%b0%d0%b9-%d0%ba%d0%be%d0%b3%d0%b0%d1%82%d0%be-%d0%bd%d1%8f%d0%bc%d0%b0/", "text": "Когато нямам състезания преодолявам към 3500-4500 м дневно – признава новата звезда на българското плуване Йосиф Миладинов. – Отделно имам специална част от 45 минути стартове и обръщания. А моят треньор Жерар Мьорланд следи и коригира. Преди ден 16-годишният пловдивчанин завърши 4-ти в света при юношите на 100 метра бътерфлай на първенството в Будапеща (51,96 сек). В рамките на два дни той отново слезе под 52 сек. А в сериите фиксира 51,91 сек, нов  национален рекорд, който му донесе и покрит норматив „А“ за олимпиадата. Миладинов тренира и живее в Швейцария, преди това 4 години прекарва в Германия.  „Немската система ме научи, че за реализацията на плувеца изключително важна е издръжливостта – признава талантът пред специализирания сайт bgswim.соm – Там наблягат на дългите дистанции и обемите. Докато в Швейцария се работи предимно върху детайлите. Харесва ми тук и смятам да остана.“ Преди месец Миладинов взе сребро на европейското в Казан.  Световната титла в дисциплината заслуши руснакътАндрей Минаков (51,24), който преди месец стана и №1 в Европа.  Миладинов се класира с лекота и за полуфинала на 50 м бътерфлай, като даде второ време в серията си – 23,87 сек. Снимки: Евгени Цеков, sportsgallery.eu", "date": "2019.08.23", "title": " 4-ият в света на 100 м бътерфлай: Когато нямам състезание, плувам по 4500 м дневно"}
{"url": "https://trud.bg/%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%ba%d0%b8%d1%82%d0%b5-%d1%81-%d0%b4%d1%80%d0%b0%d0%bc%d0%b0%d1%82%d0%b8%d1%87%d0%bd%d0%b0-%d0%b7%d0%b0%d0%b3%d1%83%d0%b1%d0%b0/", "text": "Волейболистките допуснаха драматична загуба на европейското, което стартира в Турция, Полша, Унгария и Словакия. Момичетата на Иван Петков отстъпиха на младия състав на Франция с 2:3  (- 20, 13,  – 15,  1 9,  – 13) в първи двубой от група „А“ в Анкара . Това бе и първо поражение на националките от френския тим от 34 години насам и едва второ в цялата история на сблъсъците им помежду. „Лъвиците“ тръгнаха колебливо, играха на приливи и отливи, което повлия и на целия развой на срещата. Стигна се до размяна на геймове и петгеймова битка. А французойките, които се завръщат сред най-добрите на европейска сцена след 6-годишно отсъствие, направиха страхотен мач и изненадаха със силен старт. Още преди началото на първенството селекционерът Иван Петков разкри, че съперничките ни тренират по методиката на мъжете и скоро ще бъдат сред най-добрите. Най-резултатна за България бе Мирослава Паскова с 18 точки, а капитанката Елица Василева приключи с 15 точки. Днес националките почиват, а французойките срещат Гърция. В неделя нашите момичета играят срещу световния и европейски шампион Сърбия. Сблъсъкът е от 17 часа и ще бъде излъчван по БНТ 3. Тимът ни е в група още с Гърция, Финландия и домакините, а последният мач за Елица Василева и компания е на 29 август срещу скандинавките. Снимка CEV", "date": "2019.08.23", "title": " Волейболистките с драматична загуба от Франция – 2:3"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d0%be-%d0%b5%d0%b4%d0%bd%d0%be%d1%82%d0%be-%d0%bf%d0%bb%d0%b0%d1%82%d0%bd%d0%be-%d0%bd/", "text": "В 16.00 бе пуснато движението на леките коли за Кулата в едното платно на магистрала „Струма“ край Дупница, съобщиха от Агенция „Пътна инфраструктура.“. Извършените днес тестове на носимоспособността на съоръжението при 62-ри км потвърдиха първоначалните оценки на експерти, че е възможно пускане на трафика в платното за София, което е по-слабо засегнато от пожара в депото за отпадъци. Днес и утре в участъка от АМ „Струма“ ще преминават леките автомобили, пътуващи към Кулата, а идващите от Кулата към София ще са по Е-79. В неделя и понеделник, когато трафикът от Гърция към столицата е по-интензивен, по автомагистралата ще преминават леките коли за София, а тези за Кулата ще бъдат по Е-79. Целта е максимално улеснение на шофьорите в края на работната седмица и през почивните дни. През следващата седмица в делничните дни за преминаването на леките автомобили в платното за София на АМ „Струма“ край Дупница ще бъде направена допълнителна временна организация на движението в зависимост от интензивността на трафика. На този етап движението на тежкотоварните превозни средства остава изцяло по Е-79. За повишаване на безопасността от 14 ч. днес до 20 ч. в събота – 24 август, превозните средства над 12 тона, пътуващи към Кулата, ще бъдат пренасочвани от АМ „Струма“ към Е-79 при пътен възел „Долна Диканя“. При пътен възел „Бобошево“ тежкотоварните камиони отново ще продължават пътуването си по автомагистралата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Пуснаха движението по едното платно на магистрала „Струма“"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0-20-%d1%80%d0%b0%d0%b1%d0%be%d1%82%d0%bd/", "text": "Община Благоевград в качеството си на бенефициент по проект “Патронажна грижа в Община Благоевград”, финансиран по Оперативна програма Развитие на човешките ресурси 2014-2020 г. осигурява 20 работни места за домашни помощници. В рамките на 12 месеца Община Благоевград ще подкрепи 130 лица с увреждания и възрастни хора чрез предоставяне на интегрирани здравно-социални услуги в домашна среда. Услугите ще се предоставят от специализиран екип от здравни специалисти и домашни помощници. Лицата, които могат да се възползват от предоставяните услуги по проекта са лица на възраст над 65 години, лица с валидно ЕР на ТЕЛК или медицински документ, лица с хронични заболявания, нуждаещи се от продължително наблюдение и здравна грижа, лица след оперативна интервенция и след хоспитализаця, нуждаещи се от краткосрочно наблюдение и здравни грижи и техните семейства. Документите следва да се подават лично или чрез пълномощник, в община Благоевград, стая № 326, в срок до 30.08.2019 г. Допълнителни разяснения могат да бъдат получени на телефони 073/884460. Необходимите формуляри може да намерите на посочените линкове: в сайта на Община Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Община Благоевград осигурява 20 работни места за домашни помощници"}
{"url": "https://trud.bg/%d0%bc%d0%b0%d1%80%d0%b8%d0%b0%d0%bd%d0%b0-%d0%bc%d0%b0%d1%80%d0%b8%d0%bd%d0%be%d0%b2%d0%b0-%d0%b0%d1%82%d0%b0%d0%ba%d1%83%d0%b2%d0%b0-%d1%84%d0%b5%d1%80%d0%bc%d0%b0%d1%82%d0%b0/", "text": "Не се страхува от селската работа Миската Мариана Маринова е вторият известен участник в петия сезон на хитовото риалити предаване “Фермата”, което е под мотото “Нов свят” и стартира на 6 септември. Организаторът на конкурса “Мис Силикон” ще се бори наравно с останалите фермери за голямата награда от 100 000 лв. Мариана признава, че от доста време обмисля участието си във формата и вече се чувства готова. “Искам да изпитам себе си. В последните две години се стремя по всякакъв начин да избягам от зоната си на комфорт и се опитвам да правя различни неща, които да ме предизвикат. Скачах с бънджи, с парашут, летях с планер, гмурках се”, разказа носителката на титлата “Мисис България”, която се определя като градско момиче, което не се страхува от селската работа. “Моето лично постижение ще е да покажа, че съм стойностен човек”, каза моделът и допълни, че е активно спортуващ човек и в битките ще разчита на физическата си подготовка.", "date": "2019.08.23", "title": " Мариана Маринова атакува „Фермата”\t"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d1%89%d0%b5-%d0%b2%d1%80%d1%8a%d1%89%d0%b0%d0%bc%d0%b5-%d0%be%d0%b1%d1%80%d0%b0%d1%82%d0%bd%d0%be-%d0%bc%d0%b8%d0%b3%d1%80/", "text": "Великобритания ще връща обратно мигранти, които прекосяват незаконно Ламанша, заяви премиерът Борис Джонсън, цитиран от Ройтерс. „Ще ви върнем обратно“, каза Джонсън в отговор на журналистически въпрос какво е посланието му към незаконните мигранти, след като британските власти прехванаха плавателен съд с такива хора край южните брегове на Англия. „На Великобритания не трябва да се гледа като на място, където човек автоматично може да дойде и да нарушава закона с опит да влезе незаконно“, заяви премиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Борис Джонсън: Ще връщаме обратно мигранти, които прекосяват Ламанша незаконно"}
{"url": "https://trud.bg/%d0%b7%d0%b0%d0%bc-%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%be%d1%84%d0%b8%d1%8f-%d0%b4%d0%be%d0%bd%d1%87%d0%be-%d0%b1%d0%b0%d1%80%d0%b1%d0%b0%d0%bb%d0%be%d0%b2-%d0%bf%d1%80%d0%b5/", "text": "Обновяват градския транспорт с 217 млн. лв., ремонтират четири трамвайни трасета, бусчета ще возят до метрото на интервал от 5 минути В София в момента се извършват ремонти на 15 големи улици и булеварди, обновява се автопарка на градския транспорт, строят се велоалеи и трамвайни трасета, извършват се рехабилитации на болници и ясли. Как вървят дейностите по всички тези обекти „Труд“ попита столичния зам.-кмет с ресори транспорт, финанси и здравеопазване Дончо Барбалов. – Г-н Барбалов, на какъв етап са големите инфраструктурни ремонти, които се извършват това лято в София? Ще бъдат ли спазени крайните срокове?  – Очакваме да бъдат спазени сроковете за приключване на работата по по-големите обекти през това лято. Желанието на кмета Йорданка Фандъкова е до началото на новата учебна година да са приключили повечето ремонти, които затрудняват движението. Своевременно се обявяват всички промени и стеснявания, които се налагат заради ремонтите, така че хората да могат да търсят алтернативни маршрути. Отдавна е готово разширението на ул. „Ф. Кутев“ в Хладилника. Там беше изградена около половин километър нова улица от трасето, канализация, водопровод и др. Изградено бе кръгово кръстовище и част от ул. „Рачо Петков Казанджията“. Готови са мостът над Околовръстния път на входа на с. Кривина и мостът на ул. „Черковна“ над бул. „Ген. Д. Николаев“. Рехабилитацията на бул. „България“ в отсечката от бул. „Ив. Гешов“ до бул. „Черни връх“ вече приключи – от 19 август движението по булеварда е нормално. Остава да се довърши мостовото съоръжение, което свързва бул. „България“ с бул. „Витоша“. То беше със силно компрометирана хидроизолация, която ще бъде напълно подменена. Освен нова асфалтова настилка, ще бъдат подсилени и парапетите. Изпълнителят обеща работата там да приключи до началото на учебната година. – А какво става с ремонта на тунела на бул. „Ал. Малинов“?  – Ремонтът на булеварда към Околовръстното шосе се извършва от 1 юли до началото на септември. Там се изгражда отводнителна система, дъждоприемни шахти и др. Много важен и тежък обект е и ул. „Каменоделска“. Там, освен подмяна на асфалтовата настилка, тротоари, бордюри и нови стълбове за осветление, се изгражда и ново трамвайно трасе с дължина 2,4 км. Очакваме работата да приключи до края на септември. Друг мащабен обект е рехабилитацията на бул. „Асен Йорданов“ от бул. „Проф. Цв. Лазаров“ до бул. „Хр. Колумб“ и на ул. „Искърско шосе“ от бул. „Хр. Колумб“ до ул. „Дим. Пешев“. Очакваме тя да приключи до края на септември. Освен пълно обновяване на трасето и изграждане на тротоари там, където такива липсват, се предвижда и обособяване на велоалея до ремонтираното трасе. – В график ли върви рехабилитацията на бул. „Президент Линкълн“?  – Да, рехабилитацията там също върви по график. Общата дължина на булеварда е 4,2 км, от които 3,4 км се изпълняват по този проект. Освен подмяна на асфалтовата настилка на пътните платна, се обновяват и изграждат тротоари. Предвиден е ремонт и по част от уличното осветление. Нови светофарни уредби ще се поставят на трите регулирани кръстовища. По бул. „Линкълн“ се подменят и подземните мрежи на „Софийска вода“, „Овергаз“ и „Топлофикация“. Освен това „Метрополитен“ изгражда и нова улица „Централна“ в Овча купел. Тя започва от ул. „Промишлена“ до бул. „Линкълн“. Срокът за строителството u е 6 месеца. Реконструкцията на последния участък от бул. „Монтевидео“ ще започне, след като е готова метростанцията. В началото на есента трябва да е готова и ул. „Житница“ – от ул. „Съвет на Европа“ до бул. „Овча купел“ са приключили работите по канализацията. Тогава се предвижда да бъде пуснато за движение кръстовището на Красно село, като от ул. „Житница“ към бул.“Цар Борис III“ ще е за всички посоки, а от „Цар Борис III“ – по една лента. По обект Витиня се извършва цялостно преасфалтиране, правят се нови тротоари, бордюри, улично осветление и водопровод. На ул. „Хемус“ се прави реконструкция, паркинг и улично осветление. – Колко вътрешноквартални улици се ремонтират в момента?  – Всеки ден се работи по десетки улици във всички райони на града. Бюджетът за ремонт на вътрешнокварталните улици през тази година е 38 млн. лв. – На какъв етап е строителството на третата метролиния, ще бъдат ли пуснати първите 8 станции до края на годината?  – Съгласно графика на „Метрополитен“, се очаква строителството на първия етап от третата линия да приключи през октомври. Първите 8 км – от кв. „Красно село“ през центъра до бул. „Вл. Вазов“ трябва да бъдат готови следващите месеци. Започнаха и единичните изпитания на влаковете по третата линия. 18 от 20-те нови влака за третия лъч вече са доставени. Те са производство на „Сименс“ и с тях се постига до 25% икономия на енергия. Цялата трета линия е с ново поколение системи за управление, автоматизация и безопасност. Като част от мерките за безопасност са изградени и стъклени предпазни стени на пероните. – Колко и какви нови превозни средства са поръчани или планирани за градския транспорт на столицата? И кога ще стартира довеждащият транспорт до метрото?  – В момента се подготвят документите, така че до края на август Столична община ще кандидатства за финансиране по ОП „Околна среда“ на три проекта за общо 217 млн. лв. По първия ще бъдат доставени 52 електробуса – 30 от тях ще са 6-метрови и 22 – с дължина 8 м. По-късите ще са с по 25 места, а по-дългите с по около 60. Вторият проект е за купуването на 30 електробуса. Те ще са 12-метрови – с бързозарядна технология и ще се зареждат в начална и крайна точка на маршрута. По проекта 30 съчленени тролейбуса ще заменят старите коли, които се движат в момента по тролейбусни линии 6,7 и 9. Предвидена е и реконструкция на две токоизправителни станции по тролейбусни маршрути. Третият проект е за купуване на 25 трамвайни мотриси. Те ще са за линии 4, 18 и ще допълнят мотрисите по линия 5. Бусчетата по първия проект, за който ще кандидатстваме пред ОПОС, ще се ползват за довеждащите линии до метрото. Те ще се движат в кварталите „Овча купел“, „Люлин“ и кв. „Витоша – ВЕЦ Симеоново“. Маршрутите на линиите вече са разработени от експертите в Столичния автотранспорт. Заложените интервали на движение са 5 минути в пиковите часове. При успех планираме тази система да бъде въведена и в други райони на града. – Къде в София се обособяват и планират нови велоалеи? В града навлизат все повече електрически тротинетки. Как ще бъде той пригоден за тях?  – Освен новата велоалея по бул. „Асен Йорданов“ и ул. „Искърско шосе“, започва изграждането на велоалея и по бул. „Пушкин“ – от бул. „Цар Борис III“ до резиденция Бояна. Поискал съм от районните кметства да извършат преглед на съществуващите велоалеи и ако има необезопасени шахти, дупки или нужда от ремонт да ни уведомят. Идеята е по тях да може да се движат и тротинетки. – Кои трамвайни трасета ще бъдат изградени в близко бъдеще? Какво е бъдещето на обособените трасета за трамваи и автобуси – планирано ли е изграждането на още такива?  – На трамвайното трасе по ул. „Каменоделска“ в момента се прави основен ремонт, на „Борис III“ предстои рехабилитация. Възложил съм проектиране на основен ремонт и на трасето през тунела за кв. „Люлин“. Работи се и по проект за споделено автобусно-трамвайно трасе по бул. „К. Величков“ и бул. „Възкресение“. Част от него е вече изграденото трасе по „К. Величков“. – Ще продължи ли София да има нощен транспорт? Какъв е дотук ефектът от услугата за пътуващите, както и финансово за ЦГМ?  – С решение на Столичния общински съвет беше удължен срокът на експерименталното въвеждане на нощния транспорт в София. Неговият ефект от финансова гледна точка е отрицателен за общината, броят на пътниците е под очакваното. В края на годината ще видим новите резултати. – Какво е Вашето мнение, трябва ли да се разширява зелената зона повече от границите й в момента?  – Интересен въпрос. Голяма част от хората приемат добре въвеждане на зелена зона в районите, където те живеят, от гледна точка на засилване на контрола върху паркирането и спазването на правилата в тези части на града. Въпрос на анализ и преценка е доколко е удачно ново разширяване на зоната, засега няма внесени такива предложения. Всички можем да работим за подобряване на контрола върху спазване на правилата – за скоростта, паркирането, бус лентите, и всички други правила в своето ежедневие. Много по-лек би бил животът на гражданите, ако правилата се спазват от всички. – В кои общински болници и ДКЦ-та се планират реконструкции и купуване на оборудване?  – Само за последните 4 г. за здравеопазване общината е дала над 55 млн. лв. В това число – 9,1 млн. лв. за ремонти и ново оборудване в болници и диагностично-консултативни центрове. Много от проектите са завършени, други са в процес на изпълнение. Един от най-големите проекти тази година беше санирането на Втора АГ болница „Шейново“, което приключи преди дни. Основен ремонт бе направен и на Банката за майчина кърма. Дълъг е списъкът. През тази година ще започне изграждането на нови корпуси към две ясли – 31-ва и 35-та в районите Триадица и Красно село. 100 нови места за деца до 3-годишна възраст ще бъдат отворени, след като бъдат готови тези сгради. Надявам се това да стане факт през 2020 г. – Очаква ли се повишаване на заплатите на здравните работници в общинските заведения, както бяха увеличени възнагражденията на шофьорите в градския транспорт с 20% и бе приета тригодишна програма за още увеличения?  – Заплатите на медицинските работници в болници и ДКЦ-та зависят от остойностяването на здравните услуги от НЗОК – това е основният източник за финансиране на тяхната дейност. Столична община отделя всяка година между 9 и 10 млн. лв. за дофинансиране на медицински дейности, които не се покриват от НЗОК, но не може да се очаква общинският бюджет да е основен източник за финансиране. Тези медицински работници, които работят в здравните кабинети в училища, градини и в детските ясли, се финансират чрез делегирана държавна дейност с бюджета за съответната финансова година. – Една много добра инициатива са скрининговите програми на общината. Колко са прегледаните тази година по различните програми?  – По всички 4 скринингови програми – за рак на млечната жлеза, на щитовидната, на простатата и на белите дробове през изминалата година са били прегледани 4571 души. При около 20% от тях са открити патологични изменения и са насочени за допълнителни изследвания. От прегледаните от мамолозите 1239 жени, например, над 18% са имали патологични изменения. При 3 пациентки е открит карцином, а при 25 лекарите са имали съмнения за карцином. Такова е съотношението и при останалите скринингови програми. От края на миналата година съвместно със Столичната лекарска колегия към БЛС започна и скринингова програма в самостоятелните ясли. Резултатите са много добри и се надявам съвместната ни дейност да продължи и в останалите детски заведения в София. – Разкажете за стипендиите, с които общината стимулира студенти по медицина да работят в столичните здравни заведения. Освен за медицински сестри, тя беше разширена и за лаборанти. Възможно ли е и включването на още специалности?  – В Столична община миналата година създадохме за първи път програма за стипендии на млади медицински специалисти от дефицитни специалности. Тя се реализира съвместно с Медицинския университет в София. Общината отпуска стипендии на студентите, които учат за медицински сестри срещу ангажимента те да работят поне 3 г. след завършването си в областта на общинското здравеопазване. Решение на Общинския съвет дава възможност да направим подобна програма за клинични лаборанти, рентгенови лаборанти и други дефицитни медицински специалности. – Успешно ли е до тук изпълнението на бюджета на София за 2019 г.?  – Очакваме за поредна година Столична община да изпълни на 100% приходната част на бюджета. От данъчни и неданъчни приходи сме планирали постъпленията да са 735 млн. лв. В момента приходите са 454,4 млн. лв. или 61% – с 5 млн. лв. повече от същия период на миналата година. – Каква е Вашата равносметка за постигнатото през този мандат на управление на София?  – Градът е жив организъм – той се развива и расте, а заедно с това растат и изискванията на гражданите. Имам много приятели, които живеят в чужбина от години и когато си идват, споделят, че намират София по-красива, подредена и модерна. Мисля, че мнението им не е плод само на носталгия и добро възпитание. Когато се отдалечиш за малко, е по-лесно да направиш сравнение и да отчетеш постигнатото. Иначе ние, които постоянно сме в града, бързо свикваме с хубавото и то не ни прави впечатление. Всички, които работим в екипа на кмета Фандъкова, се опитваме да отговорим възможно най-бързо и адекватно на новите изисквания, които се поставят пред нас. Нашият гост  Столичният зам.-кмет Дончо Барбалов е роден през 1966 г. Завършил е Медицински университет – София със специалност обществено здраве и здравен мениджмънт. Магистър е по бизнес администрация в City University in Seattle -Washington и е Магистър инженер от Технически университет София. От 2011 г. е зам.-кмет на София по направление “Финанси”, а сред позициите му от преди това е старши банкер в Общинска инфраструктура и околна среда, Европейска Банка за Възстановяване и Развитие.", "date": "2019.08.23", "title": " Зам.-кметът на София Дончо Барбалов пред „Труд“: Трафикът в столицата се отпушва от есента"}
{"url": "https://trud.bg/%d0%bb%d1%8f%d0%b2%d0%be-%d0%bb%d0%b8%d0%b1%d0%b5%d1%80%d0%b0%d0%bb%d0%bd%d0%b0%d1%82%d0%b0-%d0%b8%d0%bc%d0%bf%d0%b5%d1%80%d0%b8%d1%8f-%d1%81%d0%b5-%d1%80%d0%b0%d0%b7%d0%bf%d0%b0%d0%b4%d0%b0-%d0%bf/", "text": "Хипитата от борци срещу елитите се превърнаха в елити В една гореща августовска нощ през 1969 г. се случва едно от най-разтърсващите престъпления в Холивуд. То шокира не просто елита и обикновените хора отвъд океана, но и целия свят. Хипита на Чарлз Менсън убиват по особено жесток начин филмовата звезда Шарън Тейт и нейни приятели. Тейт е не просто съкровището на американската филмова индустрия, но и съпруга на вече изгрялата мегазвезда Роман Полански. А и най-важното – Шарън Тейт е в напреднала бременност. Тази история и до ден днешен е една от болезнените рани на Холивуд. За нея става дума и в най-новия филм на Куентин Тарантино – „Имало едно време в Холивуд“. Типично в свой стил Тарантино прави алтернативен прочит на събитията. Което щеше да бъде много добре прието от статуквото, ако режисьорът не правеше две неща във филма – тотален игнор на политическата коректност и брутална подигравка с хипи културата. Тези две неща превърнаха Тарантино в обект на атаки от целия либерално-прогресивен елит. Да нямаш нито един главен чернокож или гей герой в днешно време се счита за ерес. А да се подиграваш с бащиците на днешния левичарски мейнстрийм – хипитата – се разглежда като светотатство. В друга, наглед несвързана с първата история, главен герой е оперният великан Пласидо Доминго. „Асошиейтед прес“ оповести свое разследване, в което се твърди, че Доминго е подложил на сексуален тормоз 9 жени преди няколко десетилетия. Какво се разбира под „сексуален тормоз“? Държал ръцете им на обяд. Целунал едната по устните. На друга сложил ръка на коляното. Разбира се, от тези 9 жени само една е споделила името си, другите са анонимни. Още не изсъхнало мастилото под статията и няколко опери побързаха да отменят концерти на тенора. Ловът на вещици е в пълна сила – обичайният оперен певец се превръща в „брутален сексуален хищник“ само с една статия. Без имена, без доказателства, без справедлив процес, без отчитане на това има или няма нарушение, без давност. Осъден без съд и присъда, разжалван от ефрейторите на американската ляво-либерална журналистика. Защото държал ръката на неназована жена преди 30 години по време на работен обяд. Отново различна история, която обаче има досег с втората. В български условия по HBO се върти един сериал на американската компания Showtime. „Решаващият глас“ разказва една (изкривена до неузнаваемост) история – тази на огромната консервативна и медийна фигура на Роджър Ейлс. Той е по същество създателят на Fox News – най-голямата телевизия в американския ефир. В „Решаващият глас“ Ейлс е представен като селянин, насилник, агресор и откровен тъпанар. Нещо повече – той е кулминацията на сексуалните хищници. Дефинитивно зло. Усещането, което сериалът оставя, е, че Fox News е някакъв бъг в системата, грешка в главата на Роджър Ейлс. Телевизия, създадена, за да манипулира и изкривява общественото мнение, а не да „информира“, както, видите ли, правели другите големи телевизии. Истината, разбира се, е съвсем различна. Просто Showtime (собственост, впрочем, на мейнстрийм телевизията CBS) взе на въоръжение фрустрацията на ляво-либералния американски лигльо, който не може и не може да проумее как консервативният Fox News е най-гледаният тв-канал в Америка, докато Clinton News Network, известна и като CNN, е едва 15-та по рейтинг. За да даде на този ляво-либерален лигльо обяснителна матрица, „Решаващият глас“ представя Роджър Ейлс като един отвратителен човек, който е създал Fox News едва ли не случайно. Толкова – лошите хора успяват, а добряците от CNN губят. Горките те. Роджър Ейлс е противоречива фигура, няма спор. Но дали е моралният изрод, както ляво-либералите искат да внушат? Дали наистина е еманация на злото? Или просто е успял там, където те са се провалили? Има ли шанс да е конкурент, който като не може да бъде победен на терена на телевизията, бива победен като се премести бойното поле в личния му живот? Дали не е лесно към днешна дата да се играе ръченица върху гроба на човек, за когото не смееха да шукнат приживе? Нека всеки си преценява сам. Какво е общото между истерията срещу последния филм на Тарантино, който има „наглостта“ да избере белите мъже Леонардо Ди Каприо и Брад Пит за главни роли, а не две чернокожи жени (по примера на избирането на чернокожа да играе Джеймс Бонд), пропагандата срещу Fox News в шумно рекламиран ляво-либерален сериал и превръщането на държалия женска ръка на обяд преди 30 години Пласидо Доминго в „сексуален хищник“? Просто – идеологията на прогресивно-либералните елити. Хипитата от борци срещу елитите се превърнаха в елити. Постепенно и едва забележимо прогресивните либерали първо завзеха културата, после медиите, накрая и партиите. Изолираха се и се превърнаха в каста от самодоволни мрънкачи. Типично като в култ те започнаха да изолират всеки външен на тях, запушваха си ушите за чуждото мнение и обругаваха всеки, който си позволи да мръдне и на милиметър от догматичното им виждане за света. Превърнаха се в инквизиция, която изгаря на обществената клада всеки, който не вярва в мултикултурализма, транснационалния капитал и неолибералния глобализъм. Няма значение, че Тарантино беше обичана от тях фигура – как така ще прави филм без чернокожи главни герои в него? Как така ще има свобода на изразяване? Откъде-накъде Пласидо Доминго ще държи ръката на неназована жена преди 30 години? Как не го е срам? И не – Fox News не е най-големият тв-канал, защото дава глас на безгласните и отритнатите от елитите, а защото основателят му е бял хетеросексуален хищник и мръсник. Всеки, който е на страната на ляво-либералите, е целият в бяло, а всеки, който е консервативен или умерен, е целият в черно. Светът на прогресивните либерали е свят, в който хората се делят на две категории – добрият Люк Скайуокър и лошият Дарт Вейдър. Не може да си нищо по средата, не може да си като в Елинпелинова творба – изтъкан от бели и черни бобчета. Не. Или си добър, т.е. прогресивен либерал, или си лош, т.е. нещо различно от прогресивен либерал. Този политически далтонизъм е брутален сигнал за разпадането на неолибералния глобалистки консенсус. Доминацията на една гледна точка и обругаването на всяко различие е най-явният знак, че този режим си отива. Точно, както партийните секретари вярваха в светлото бъдеще на партията, така и днешните перодръжки из разните прогресивно-либерални американски и български медии вярват, че светът ще продължи да марширува под ритъма на техните барабани. Вярват с ръка на сърцето и буря в погледа, че Доналд Тръмп е грешка на системата, че той ще си иде опозорен и някоя нова клинтовица ще се възкачи на властовата пирамида. Ама така упорито го вярват, че някогашните партийни номенклатурчици биха се изчервили в момински свян, като сравнят своята тогавашна любов към правата партийна линия с днешната ляво-либерална вяра в статуквото. Обречени са. Май още не са го разбрали, милите, но са обречени. Никой, който така брутално отказва да съзре, че се е превърнал в тиранин, докато уж се бори с тираните, не е прокопсал. Високомерието, непокритото самочувствие, назидателният тон и хунвейбинският пламък в очите са края на една епоха. Доминацията на прогресивно-либералните елити е към края си. Не може да си еманация на несправедливостта, отрицание на балансираното и нормално разбиране за света и да искаш всички да те следват. Щом вече и Холивуд започна да прави филми, подигравайки се на мулти-култи истерията, щом все повече и повече умерени и консервативни медии завладяват обществения дебат, щом президент на САЩ е човек като Доналд Тръмп, който е отрицание на ляво-либералния консенсус, значи цялата им властова конструкция е в състояние на неудържим разпад. При втори мандат на Тръмп има реален шанс тази армия от ляво-либерали да изпадне завинаги от голямата игра. Дали ще стане – ще видим. Но едно е сигурно – с тази брутална шайка от соросоидни културни революционери е свършено. Не може да си толкова откровен в пропагандата си, толкова прозрачен в намеренията си, толкова брутален в отрицанието на другия и да продължиш да държиш властта. Просто не става така. Намираме се в последния стадий от живота на една империя – моралното разложение. След него ще дойде време за ново начало. От нас зависи то да е по-добро.", "date": "2019.08.23", "title": " Ляво-либералната империя се разпада пред очите ни\t"}
{"url": "https://trud.bg/%d0%b8%d1%81%d0%b1%d1%83%d0%bb-%d0%b3%d0%be%d0%bb%d0%b5%d0%bc%d0%b8%d1%8f%d1%82-%d0%bf%d0%be%d0%bb%d1%83%d0%b7%d0%b0%d0%b1%d1%80%d0%b0%d0%b2%d0%b5%d0%bd-%d0%b4%d1%8a%d1%80%d0%b6%d0%b0%d0%b2/", "text": "Присъединява Филипопол/Пловдив към България и в границите й е включена Северна Тракия През последните години все повече българи посещават крайбрежието на Бяло море. Едно от най-емблематичните места в района е Филипи близо до Кавала – археологически резерват, събрал богатството на античната история на елини, римляни, траки… Както и памет за ранното християнство, пренесено тук за първи път на европейския континент от апостол Павел. В руините на древния град са открити каменни плочи с надпис, изсечен по заповед на забележителния, но полузабравен наш държавник кавхан Исбул, регент и съуправител на малолетните канове Маламир (831-836) и Пресиан I (836-852). Нека припомним текста на известния надпис от Филипи: „На многото българи от Бога архонтът Персиан изпрати кавхан Исбул, като му даде войски и ичиргу боила и кана боил колобъра. И капханът при смоляните… Който и да търси истината, Бог вижда, който и да лъже, Бог вижда. На християните българите направиха много добрини. И християните ги забравиха, но Бог вижда!“ За събитията, отразени в този важен надпис, ще разкажем малко по-нататък. Нека обаче подчертаем още тук, че Исбул е фактическият ръководител на държавата, на нейната вътрешна и външна политика в продължение на около две десетилетия. Като представител на втория по ранг български род, този на кавханите, Исбул започва кариерата си още при кан Крум (802-814). Вероятно поема функциите на „втори владетел“ след гибелта на кавхан Иратаис през 813 г. Без съмнение Исбул е сред най-приближените личности до кан Омуртаг (814-831) и има изключително влияние в държавата и армията. През 831 г., когато Омуртаг умира сравнително млад, сред аристокрацията в Плиска явно се поражда напрежение. Престолонаследникът Боян Енравота, който още приживе на баща си е приел християнството, е заменен от по-малкия си брат Маламир. От името на малолетния владетел Маламир регентът Исбул потвърждава 30-годишния мир с Византия. Византия решава да се възползва от промяната в България и да провокира по-сериозна криза в северната си съседка. Мирът е едностранно нарушен, а ромейските войски прекосяват границата в Тракия. Каквито и да са били византийските замисли и действия, регентът Исбул им дава енергичен и твърд отговор. Водейки със себе си младия Маламар, кавханът отблъсква противника, превзема крепостите Проват и Бурдизон (дн. Баба Ески) при Одрин и опустошава околните земи. При това развитие във Византия се готвят за отбрана на Одрин и столицата Константинопол, но Исбул прави рязък „завой“ – настъпвайки на запад по течението на Марица, той обсажда Филипопол (Пловдив). След преговори с местната аристокрация градът е присъединен към България. Не ще и дума, че това е изключително важен успех, с който в границите на държавата е включена Северна Тракия. Владеенето на Средец (София), превзет от кан Крум през 809 г., а вече и на Пловдив създава благоприятни възможности за българска активност в Родопите и Беломорието. За войната с Византия имаме данни и от т. нар. Шуменски надпис, наричан в науката и „Маламиров летопис“, където ролята на Исбул е специално подчертана. От сведенията на друг Маламиров надпис, който до скоро беше смятан за изгубен, става ясно, че военните действия продължават по посока на Халкидическия полуостров и Солун. Според проф. Веселин Бешевлиев, работил с препис от надписа, там се чете: „От Бога архонтът… при Маламир от Бога архонт… боила колубърът… Солун… братята ми… Исбул…“ Благодарение на д-р Пантелей Спасов местоположението на въпросния вече е известно, което предполага неговото по-пълно проучване. Така или иначе, скоро след завземането на Филипопол/Пловдив българската армия през Родопите навлиза още по-дълбоко в територията на империята. Най-вероятно настъплението е осъществено през прохода при връх Костадин над Златоград. В създадения от Александър Митушев Археолого-етнографски музей в Златоград се пази старобългарски меч от IX век. Той е открит именно в района на тамошния ГКПП на българо-гръцката граница. Повече подробности за тази война, за съжаление, не са известни, но със сигурност империята е принудена да моли за мир. Император Теофил (829-842), ангажиран с арабите в Мала Азия и на остров Сицилия, не само предлага мир, но поне за момента се примирява с териториалните придобивки на северната си съседка. Правителството на кавхан Исбул не пренебрегва и другите „вектори“ на българската външна политика. През 832 г. е постигнато мирно споразумение и с Франкската империя, границата с която е по река Тиса в днешна Унгария. Едно сведение, открито от украино-американския ориенталист Омелян Прицак, свидетелства, че България установява връзки и с Арабския халифат. Нещо повече, халифът ал-Мамун изпраща обширно послание до българския владетел, в което се стреми да го запознае със своята вяра и нейната свещена книга „Корана“… В тези контакти, естествено, доминира политиката предвид общия съсед и противник Византия. Исбул продължава строителната дейност, започната от Омуртаг. По инициатива на кавхана в Плиска е изграден водопровод (според проф. Бешевлиев водоскок), чието откриване е съпроводено от празненства и угощения за жителите на столицата. Научаваме това от друг надпис на Маламир, където традиционното пожелание „Да живее сто години!“ е адресирано не само към владетеля, но и към неговия „стар боил“ Исбул. Продължава практиката да се поставят паметни надписи в чест на заслужили личности. Около 836 г. Маламир умира. Тъй като владетелят е твърде млад и няма деца, на престола идва Пресиан I, приеман за негов племенник. Както бе показано от полския византолог Тадеуш Вашилевски, най-вероятно Пресиан е най-малкият, трети син на кан Омуртаг. Той също е малолетен, а държавната власт и през следващите години остава в ръцете на Исбул. През 837 г., когато Византия води тежки боеве с арабите на изток, а на Балканите военните u сили са ограничени, избухва въстание на славяните смоляни в Беломорието и Западните Родопи. Срещу тях е изпратена наказателна експедиция начело с кесаря Алексий Мосиле, зет на император Теофил. Дали въстанието е провокирано от Плиска, т.е. от кавхан Исбул, не е известно, въпреки че такава възможност не бива да се изключва. Така или иначе, мощна българска армия, командвана от Исбул, нахлува на ромейска територия. Както виждаме, тези недостатъчно ясни като конкретика военни действия са във връзка с предишния български поход в този район само шест години по-рано. Българската активност към Беломорието, Солун и източната част на днешна Македония очевидно не е плод на случайни обстоятелства, а следва обмислена стратегия. Кесарят Мосиле, който разполага войската си в близост до Хрисопол (при Кавала), е разбит от Исбул. Тази битка е отразена и в поемата „Хилиади“ на Йоан Цец от ХII в.: “… българите разбиха този военачалник Мосиле…“, който намира смъртта си в сражението. Предвид географските маркери на въпросния военен сблъсък, вероятно и през 837 г. Исбул с основните сили отново използва пътя към Бялото море през днешния Златоград. За да парира българския натиск, империята предприема диверсия в „Отвъддунавска България“, по-конкретно в днешна Бесарабия. Както е известно, между Дунавската делта и Днестър кан Крум заселва десетки хиляди византийски пленници като граничарско население. Византия изпраща кораби, с които ромеите да се завърнат в родината си. Опитът на българския комит от Дръстър/Силистра да осуети бягството е неуспешен. Извиканите на помощ маджари също са отблъснати, а ромеите в крайна сметка успяват да напуснат Бесарабия. Тези събития обаче не само не парират българските действия на юг, но водят до активизиране на политиката на Плиска към славяните във Византия и Куберовите българи в днешна Македония. Началото на тази стратегията е поставено от Аспарух и Тервел, но във времето на Пресиан са нейните най-значителни резултати. Както стана дума обаче, стратегът на тази политика е именно кавхан Исбул. За съжаление, повече данни за дейността на Исбул не са известни. Дори и беглите щрихи от неговия портрет ни убеждават в изключителните му заслуги за възхода на средновековна ни държава. Името на Исбул заслужава да се споменава редом с онези на Крум и Омуртаг – той без съмнение е сред държавниците, превърнали България в една от трите „Велики сили“ в Европа през далечния IX век.", "date": "2019.08.23", "title": " Исбул – големият (полу)забравен държавник\t"}
{"url": "https://trud.bg/%d0%b4%d0%b6%d0%b5%d0%b9-%d0%bb%d0%be-%d0%bd%d0%b0-%d1%84%d0%b8%d1%82%d0%bd%d0%b5%d1%81-%d1%81-%d1%87%d0%b0%d0%bd%d1%82%d0%b0-%d0%b7%d0%b0-20-000/", "text": "След края на супер успешното й турне „It’s My Party“, Дженифър Лопес се върна към нормалното си ежедневие. На път за фитнес залата, която посещава няколко пъти седмично, папараци я снимаха да носи чанта Hermes , която според Daily Mail е на стойност 20 000 долара. Облечена в спортен екип, луксозният аксесоар на латино дивата се открояваше още повече. Имайки предвид, че състоянието на 50-годишната певица за 2019-та е 400 милиона долара (без приходите от турнето), скъпата чанта със сигурност не се отразява на бюджета й.", "date": "2019.08.23", "title": " Джей Ло на фитнес с чанта за $20 000"}
{"url": "https://trud.bg/%d0%b3%d0%be%d0%bb%d1%8f%d0%bc-%d0%bf%d0%be%d0%b6%d0%b0%d1%80-%d0%b3%d0%be%d1%80%d0%b8-%d0%b4%d0%be-%d1%81%d0%b5%d0%bb%d0%be-%d0%b1%d0%b5%d0%b3%d0%be%d0%b2%d0%be/", "text": "Голям пожар гори до калояновското село Бегово. Засега няма опасност за населението, информира  Пламъците са обхванали около 15 декара широколистна гора и над 300 декара частни розови насаждения. Огнената стихия се разраства, заради силните пориви на вятъра. Това затруднява гасенето. Първи на място се отзоваха екипи на пожарната в Хисаря, а малко след това на помощ пристигнаха огнеборци от Пловдив. В потушаването на пламъците участват и доброволци от близкото село. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Голям пожар гори до село Бегово\t"}
{"url": "https://trud.bg/%d0%b5%d1%81-%d0%b4%d0%b0%d0%b2%d0%b0-100-%d0%bc%d0%bb%d1%80%d0%b4-%d0%b5%d0%b2%d1%80%d0%be-%d0%b7%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d1%84%d0%be%d0%bd%d0%b4-%d0%b7/", "text": "Европейският съюз създава фонд от 100 милиарда евро за инвестиции в стратегически отрасли, в които общността изостава от глобалните си конкуренти. Това пише вестник „Файненшъл Таймс“ /ФТ/, цититран от БГНЕС. Така нареченият Европейски фонд за бъдещето ще финансира инвестициите на страните-членки във водещите индустриални групи и компании, способни да конкурират, такива корпорации, като „Гугъл“ и „Епъл“, а също така „Алибаба“. Създаването на подобен фонд трябва да бъде отговор на призивите на Франция и Германия „да се създадат такива инструменти за нападателна индустриална политика“, която да защити европейския бизнес от недобросъвестната конкуренция. Авторите на проекта посочват също така, че компаниите извън пределите на ЕС „притежават безпрецедентни финансови средства, което може да нанесе съкрушителен удар по иновационната динамика на ЕС и индустриалното положение на общността в определени сектори“. Става дума за такива отвъдокеански технологични гиганти, като „Гугъл“, „Епъл“, „Фейсбук“ и „Амазон“, а също така китайските „Байду“, „Алибаба“ и Tencent, диктуващи в глобалната цифрова индустрия. „В Европа няма такива компании. Това създава риск за икономическия растеж, работните места и влиянието на Европа в ключови стратегически сектори“, се констатира в документите на ЕС.", "date": "2019.08.23", "title": " ЕС дава 100 млрд. евро за Европейски фонд за бъдещето"}
{"url": "https://trud.bg/%d0%bf%d0%be%d0%b5%d1%82-%d0%be%d1%82-%d0%b1%d0%b0%d0%bd%d1%81%d0%ba%d0%be-%d1%81%d0%b5-%d0%b2%d0%b4%d1%8a%d1%85%d0%bd%d0%be%d0%b2%d0%b8-%d0%be%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd/", "text": "Известният поет и изследовател на банския диалект Александър Думанов се вдъхнови от катеренето на президента Румен Радев в Пирин и за броени минути написа ей така като на игра стихотворение. Той го публикува във фейсбук и веднага събра интересни коментари, повечето от които са в стихотворна форма и на прочутия красив бански диалект. Ето и стихотворението: Баш планинар От на Кончето по склоно,  вървим бодро за заслоно.  Глеаме там пъно туристи,  репортере и журналисти. Уцелили сме баш моменто,  да видим горе президенто.  Долу от Яворов се понесли,  багаж и инвентар донесли. Сус директоро на парко,  напинаа под сънцето жарко.  Новия заслонь прегледуваа,  в готовност го приведуваа. През Кончето тръгнаа,  на хижа Вихрен д’идаа.  Там тронка че отдъънаа  и в Банско че се върнаа. Планинар е държавния глава,  не мога да не река, евала!  Почитаниата ми получава,  баш човеко на таа държава! Александър Думанов АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Поет от Банско се вдъхнови от президента Радев, посвети му стихотворение"}
{"url": "https://trud.bg/%d1%83%d0%bd%d0%b8%d1%89%d0%be%d0%b6%d0%b0%d0%b2%d0%b0%d1%82-20-%d1%85%d0%b8%d0%bb%d1%8f%d0%b4%d0%b8-%d0%bf%d1%80%d0%b0%d1%81%d0%b5%d1%82%d0%b0-%d0%b2-%d1%81%d0%b2%d0%b8%d0%bd%d0%b5%d0%ba%d0%be%d0%bc/", "text": "Около 20 хиляди прасета в свинекомплекса в русенското село Голямо Враново ще бъдат унищожени, предава  Свинефермата в Голямо Враново беше една от първите, в които беше открита чумата още през юли. Част от прасетата тогава бяха унищожени и загробени. Собствениците обаче поискаха останалите животни, които се намират в изолирани помещения и не са били в контакт с болните, да не бъдат убивани. Още повече, че резултатите от пробите им са отрицателни. Днес те чакат отговор от агроведомството. „Написали сме едно писмо преди две седмици до министър Танева, че ситуацията е по-различна, отколкото беше обявена в началото, и предлагаме да се закрие огнището на базата на това, че имаме над 1500 проби, които са отрицателни“, обяснява управителят Вихрен Димитров. Въпреки това обаче свинете трябва да бъдат унищожени. В писмен отговор от Агенцията по храните изяснява, че съгласно европейското законодателство при потвърждаване на огнище последващи проби не се вземат. Свинекомплексът в Голямо Враново ще може да продължи дейността си само след изпълнение на заповедта за ликвидиране на огнището, т.е. загробване на животните, почистване и дезинфекция и вдигане на ограничителните зони. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Унищожават 20 хиляди прасета в свинекомплекса в Голямо Враново"}
{"url": "https://trud.bg/%d0%be%d0%b3%d0%bd%d0%b5%d0%b1%d0%be%d1%80%d1%86%d0%b8-%d0%b3%d0%b0%d1%81%d1%8f%d1%82-%d0%bf%d0%be%d0%b6%d0%b0%d1%80-%d0%bd%d0%b0-%d1%81%d0%bc%d0%b5%d1%82%d0%b8%d1%89%d0%b5%d1%82%d0%be-%d0%bd%d0%b0/", "text": "Пожарникари гасят запалилото се сметище в квартал „Каменица“ на Велинград, съобщи говорителят на ОДМВР-Пазарджик Мирослав Стоянов. Той уточни, че сигналът за запалилото се сметище е получен рано тази сутрин около 05:30 часа. „На мястото са изпратени два противопожарни автомобила от РСПБЗН-Велинград, с дежурната смяна пожарникари, които гасят и към момента. Подпомогнати са от две водоноски на фирмата, която го стопанисва. Няма разрастване на огъня извън очертанията на сметището, но гасенето продължава, защото тлее и пуши“, допълни Стоянов, цитиран от „Фокус“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Огнеборци гасят пожар на сметището на Велинград"}
{"url": "https://trud.bg/%d0%ba%d1%80%d0%b0%d0%b4%d1%86%d0%b8%d1%82%d0%b5-%d0%bd%d0%b0-%d0%b4%d0%b0%d0%bd%d0%bd%d0%b8-%d0%be%d1%82-%d0%bd%d0%b0%d0%bf-%d0%be%d0%bf%d0%b8%d1%82%d0%b2%d0%b0%d0%bb%d0%b8-%d0%b4%d0%b0-%d0%b7%d0%b0/", "text": "Крадците на лични данни от НАП опитвали да заметат следите си – триели файлове и търсели начини да заличат писаното от тях в чатове. Това стана ясно, след като от Специализираната прокуратура разпространиха още доказателства кои са извършителите на атаката, засегнала 5,1 млн. българи. Както писа “Труд”, за посегателството бяха обвинени прекият извършител Кристиян Бойков, служител на фирмата “ТАД Груп” и подбудителите му – търговският директор Георги Янков както и собственикът Иван Тодоров. В момента Бойков и Янков са на свобода срещу гаранции от по 20 000 лв., а Апелативният спецсъд определи постоянен арест за Тодоров. Днес от обвинението публикуваха експертна справка, която сочи пълно сходство между писмото от “руския хакер” до пощата на “Капитал”, изпратено на 16 юли, ден след кражбата на данни от НАП, с възстановен файл, изтрит от служебния компютър на Кристиян Бойков. Заключението на специалистите е, че съдържанието на редакционната поща и на изтрития файл е напълно идентично. Това доказателство подкрепя напълно още едно – запис от камерата в офиса, заснела Бойков на 16 юли да праща писмо от “руския хакер” до редакционната поща на Би Ти Ви. В същия час анонимният имейл стига до телевизията. Самият Бойков лъжеше пред същата телевизия, без да му трепне окото, че е невинен. Преди негов адвокат пак там обяви, че не клиентът му, а някой друг IT специалист е крадецът на данни.   Свидетели разпознават ограбеното от “ТАД Груп”: Предлагаха да ни тестват и защитят “Кристиян Бойков се представи като служител по IT-сигурност, а Георги Янков като търговски директор на “ТАД Груп”. Предоставиха ни презентация на тяхната фирма и ни казаха, че биха могли да тестват нашата система за слабости и след това да ги отстранят, ако сключим договор с тях”. Това са показания на свидетеля Р. И. – ръководител на информационните технологии в застрахователно дружество. Този и още двама свидетели на разпитите разпознават данни, откраднати от техните компании и открити от разследващите в компютрите на Кристиян Бойков и “ТАД Груп”, става ясно от новите доказателства, разпространени от спецпрокуратурата. “Представител на “ТАД Груп” е извършил тест за сигурност на сайта на дружеството ни категорично без наше знание и съгласие, очевидно, с цел да си натрапят услугите и да сключим договор за провеждане на тестове за информационна сигурност”, подчертава в показанията си Р. П. Той подробно разказва как на 25 юли 2018 г. в отдела за поддръжка на клиенти на фирмата му е получена писмо от собственика на “ТАД Груп” Иван Тодоров. В него била посочена уязвимост на сайта, даваща възможност на трети лица да влизат с чужд профил и да придобиват данни, до които достъп трябва да имат само клиенти на фирмата. “До този момент не бях чувал за “ТАД Груп”, но им написах технически обоснован отговор”, пояснява Р. И,, който после получил второ писмо с предложение за цялостен тест на сайта чрез подписване на договор.Третият свидетел Б., който от 2015 г. е директор на отдел “Информационни технологии” във фирма не познава нито Бойков, нито Янков, нито Тодоров, но е категоричен, че данните, открити при разследването са откраднати от неговото дружество и клиентите му.   Ако ни разберат, направо оставаме без работа Изпълнителният директор Георги Янков и служителят З. М. са заснети от камерата на терасата в офиса да си говорят малко, след като е арестуван Кристиян Бойков. Шефът пита З.А. дали има достъп до чата на Бойков в “Телеграм”, където хакерът е общувал с Атанас Чобанов от “Биволъ”, за да изтрият всичко. З. А. отговаря, че няма пин код и парола на Кристиян. В края на разговора служителят казва: …загинали сме… ако ни разберат, направо оставаме без работа”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Крадците на данни от НАП опитвали да заметат следите си\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d0%be%d1%82%d0%ba%d1%80%d0%b8/", "text": "Премиерът Бойко Борисов пристигна за откриването на златната мина „Ада тепе“ край Крумовград. С него са председателят на Народното събрание Цвета Караянчева и министърът на финансите Владислав Горанов. „Ада Тепе“ е първият новооткрит минен комплекс от 40 години насам. Инвестицията на канадската компания „Дънди Прешъс Метълс“ е на стойност 280 млн. лв., а правата на компанията за концесия са за следващите осем години. Очакванията на канадския инвеститор е да вадят по 800 хиляди тона руда, а концентратът от злато годишно да бъде около 80-85 хиляди тройунции. „Заплатата в рудника е 1600 лв., а хората, които работят на терен са 279, от тях 90% са местни“, това съобщи Илия Гърков, вицепрезидент на „Дънди Прешъс Метълс“ по време на брифинг преди официалното откриването на рудника, на което присъства премиерът Бойко Борисов. Снимка: Денислав Стойчев", "date": "2019.08.23", "title": " Премиерът Борисов присъства на откриването на мина „Ада тепе“ (ВИДЕО)\t"}
{"url": "https://trud.bg/%d0%bb%d0%be%d0%ba%d0%be-%d0%bf%d0%b4-%d1%81%d1%82%d0%b0%d1%80%d1%82%d0%b8%d1%80%d0%b0-%d0%b7%d0%b0%d1%89%d0%b8%d1%82%d0%b0%d1%82%d0%b0-%d0%bd%d0%b0-%d0%ba%d1%83%d0%bf%d0%b0%d1%82%d0%b0-%d0%b2/", "text": "Носителят на Купата на България „Локомотив“ (Пд) започва защитата на трофея от 30-хилядния Ботевград. „Смърфовете“ гостуват на 1/16-финал на победителя в надпреварата при аматьорите, класирали се директно за следващата фаза заради успеха на финала през месец май срещу „Суворово 1“. Преди този сблъсък обаче трябва да се изиграе вторият предварителен кръг на турнира. А каквото и да се случи там, родните грандове имат наглед лесни задачи. Финалистът „Ботев“ (Пд) ще срещне победителя от двойката „Миньор“ (Пк) – „Струмска слава“. „Левски“ пък отново може да гостува във Варна, но на „Спартак“, след като преди година бе изхвърлен от „Черно море“. За целта обаче „соколите“ трябва да се справят с екзотиката „Лато“ (Алеково), представител на окръжните групи. През 2014 година „сините“ разбиха „Спартак“ в мач от същата фаза със 7:1. А ЦСКА ще трябва да изчака развръзката от „Марица“ – „Локо“ (ГО), за да разбере следващия си съперник. Шампионът на България „Лудогорец“ ще гостува на „Севлиево“ или „Нефтохимик“ по същото време. Носителят на Купата от 2013 година „Берое“ пътува със сигурност за морето, за мач с някой измежду „Созопол“ и „Поморие“. А „Черно море“ има наглед лесна задача – визита в Ихтиман на местния „Ботев“. Мачовете от втория кръг са на 4 и 5 септември, а 1/16-финалите на 24-ти и 25-ти същия месец. Жребий за втори предварителен кръг: „Миньор“ (Перник) – „Струмска слава“ (Радомир)  „Суворово“ – ЦСКА 1948  „Светкавица“ – „Спартак“ (Плевен)  „Севлиево“ – „Нефтохимик“  „Партизан“ (Червен бряг) – „Хебър“ (Пазарджик)  „Балкан“ (Ботевград) се класира директно  „Хитрино“ – „Кариана“ (Ерден)  „Върбица“ (Бенковски) – „Черноморец“ (Балчик)  „Лато“ – „Спартак“ (Варна)  „Загорец“ (Нова Загора) – „Пирин“ (Благоевград)  „Добруджа“ – „Локомотив“ (София)  „Вихрен“ (Сандански) – „Ботев“ (Гълъбово)  „Марица“ (Пловдив) – „Локомотив“ (Горна Оряховица)  „Созопол“ – Поморие“  „Дреновец“ – „Литекс“ (Ловеч)  „Ботев“ (Ихтиман) се класира директно На 4/5 септември ще се играят срещите от втория предварителен кръг, докато 1/16-финалите ще се проведат на 24/25 същия месец. 1/16-финали „Миньор“ (Перник) / „Струмска слава“ (Радомир) – „Ботев“ (Пловдив)  „Суворово“ / ЦСКА 1948 – „Дунав“  „Светкавица“ – „Спартак“ (Плевен) – „Септември“ (София)  „Севлиево“/“Нефтохимик“ – „Лудогорец“  „Партизан“ (Червен бряг) / „Хебър“ (Пазарджик) – „Арда“  „Балкан“ (Ботевград) – „Локомотив“ (Пловдив)  „Хитрино“ / „Кариана“ (Ерден) – „Царско село“  „Върбица“ (Бенковски) – „Черноморец“ (Балчик) – „Витоша“  „Лато“ (Алеково) / „Спартак“ (Варна) – „Левски“  „Загорец“ (Нова Загора) / „Пирин“ (Благоевград) – „Славия“  „Добруджа“ / „Локомотив“ (София) – „Ботев“ (Враца)  „Вихрен“ (Сандански) / „Ботев“ (Гълъбово) – „Етър“  „Марица“ (Пловдив) / „Локомотив“ (Горна Оряховица) – ЦСКА  „Созопол“ / Поморие“ – „Берое“  „Дреновец“ / „Литекс“ (Ловеч) – „Монтана“  „Ботев“ (Ихтиман) – „Черно море“", "date": "2019.08.23", "title": " „Локо“ (Пд) стартира защитата на Купата в Ботевград"}
{"url": "https://trud.bg/%d0%bc%d1%8a%d0%b6-%d0%bf%d1%80%d0%b5%d0%b1%d0%b8-%d0%bf%d1%80%d0%b8%d1%8f%d1%82%d0%b5%d0%bb%d0%ba%d0%b0%d1%82%d0%b0-%d1%81%d0%b8-%d0%b2%d1%8a%d0%b2-%d0%b2%d0%b0%d1%80%d0%bd%d0%b0/", "text": "36-годишна жена претърпя домашно насилиe от приятеля си. Жестокият побой е станал на 21 август, а на другия ден жената е постъпила в болница със счупена бедрена кост и множество контузни рани по тялото и крайниците, съобщават от ОД на МВР във Варна. По данни на потърпевшата в частен дом приятелят й нанесъл побой, при който тя получава травматичните увреждания. 40-годишният насилник е установен и задържан за 24 часа. По случая е образувано досъдебно производство.", "date": "2019.08.23", "title": " Мъж преби приятелката си във Варна"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d1%80%d1%83%d1%81%d0%b8%d1%8f-%d1%89%d0%b5-%d0%be%d1%82%d0%b2%d1%8a%d1%80%d0%bd%d0%b5-%d0%bf%d0%be%d0%b4%d0%be%d0%b1/", "text": "Президентът на Русия Владимир Путин разпореди да се направи анализ на степента на заплахата във връзка с изпитанията, които САЩ проведоха на модифицирана крилата ракета, и да се предприемат мерки за подготовката на симетричен отговор. По време на съвещание с постоянните членове на Съвета за сигурност на на страната Путин е заявил: „Като се имат предвид новите обстоятелства, възлагам на Министерството на отбраната, Министерството на външните работи и други ведомства да анализират нивото на заплаха, породено от действията на САЩ за нашата страна и да предприемат всеобхватни мерки за подготовка на симетричен отговор“, цитират от ТАСС думите на руския държавен глава. САЩ режисираха кампания, в която обвиняват Руската федерация в нарушаване на Договора за ракети със среден и малък обсег (ДРСМО), опитвайки се да прикрият плановете си за разпадане на договора, допълни Путин. Руският президент обаче не изключва и вариантът за помирение, като казва, че страната му е отворена към конструктивен диалог с Вашингтон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Владимир Путин: Русия ще отвърне подобаващо на ракетните изпитания на САЩ"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%bf%d0%b8%d1%8f%d0%bd%d0%b8-%d1%84%d1%80%d0%b5%d0%bd%d1%81%d0%ba%d0%b8-%d1%82%d0%b8%d1%80%d0%b0%d0%b4%d0%b6%d0%b8%d0%b8-%d0%b2-%d0%b1%d0%b5%d1%80%d0%ba/", "text": "Пътни полицаи от Берковица заловиха двама французи – шофьори на товарни автомобили, които пътували след сериозна употреба на алкохол през България. Единият от чужденците бил седнал зад волана след поне литър концентрат, съобщиха от Областната дирекция на МВР в Монтана. В четвъртък към. в 19,06 часа катаджии от Районното управление в града под връх Ком спрели за проверка на улица „Александровска“ в близост до бензиностанция товарен автомобил „Ивеко 35.10“ с френски регистрационен номер, управляван от 25-годишния Джордж С. – собственик на автомобила. Пробата с дрегер показала 0,94 промила алкохол. На водача бил издаден талон за изследване, но той се съгласил с показанията на дрегера и отказал да даде кръв. Съставен му е акт по Закона за движение по пътищата. Три минути по-късно – в 19,10 часа, униформените спрели на същото място и товарен автомобил „Unic“ с френски номер, управляван от 30-годишния Джо Ф., френски гражданин, собственик на автомобила. Пробата с алкотест отчела 3,00 промила алкохол в издишания въздух. Французинът също като другия си сънародник се съгласил с показанията на техническото средство и отказал да даде кръв за изследване. По случая е образувано досъдебно производство. Час преди двамата французи нашенец от Вълчедръм доказал, че може да пие повече и да кара и катастрофира не само пиян, но и без книжка. 52-годишен мъж , подкарал лек автомобил „Мерцедес” след гуляй, но загубил управление на колата и се ударил в бордюр. Пристигналите катаджии установили, че джигитът бил с 3.36 промила алкохол. По случая е образувано бързо производство. На пияния и неправоспособен нашенец са съставени 5 акта за нарушения на Закона за движение по пътищата и един акт по Закона за личните документи. Пияният е задържан е за 24 часа в полицията в Лом.", "date": "2019.08.23", "title": " Спипаха пияни френски тираджии в Берковица, единият – на  литър концентрат\t"}
{"url": "https://trud.bg/%d0%b2-%d0%b1%d0%b0%d0%bd%d1%81%d0%ba%d0%be-%d0%be%d1%82%d0%ba%d1%80%d0%b8%d1%85%d0%b0-%d0%b4%d0%b5%d1%81%d0%b5%d1%82%d0%b8%d1%8f-%d1%8e%d0%b1%d0%b8%d0%bb%d0%b5%d0%b5%d0%bd-%d1%84%d0%b5%d1%81%d1%82/", "text": "След джаз фестивала в Банско дойде ред и на класическата музика. На площада под открито небе бе открит Десетия юбилеен фестивал на оперното изкуство.  И като подарък за „дете”, израснало под грижите на организаторите от Община Банско, Кемпински Хотел Гранд Арена Банско и Монте Мюзик, първото представление бе насочено към вниманието на малките зрители. Софийска филхармония и детска музикално-образователна програма Фортисимо Фамилия, представиха пред най – взискателната публика, концертът “Вивалди и Малкия Ото”. И за да бъде празникът още по-хубав, на сцената имаше и много специални гости. Малкия Ото бе поверен на обичания актьор Герасим Георгиев-Геро, а знаменитият цигулар, виртуозно изигран от Юлиан Вергов. Кметът Георги Икономов пожела от сцената тази „рожба“ на любовта на Банско към музиката, да продължи стремително да се развива и да следва своя път в града ни още много години напред.", "date": "2019.08.23", "title": " В Банско откриха Десетия юбилеен фестивал на операта"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b8%d0%b7%d0%b3%d1%80%d0%b0%d0%b6%d0%b4/", "text": "За 10 години изградихме над 200 км канализация и водопровод. Това каза кметът на София Йорданка Фандъкова, която инспектира дейностите по асфалтирането на улици в ж.к.“Люлин“ 9, където е изградена нова ВиК мрежа. „Изпълняваме трети етап от изграждането на канализация и водопровод в този район на „Люлин“, каза Фандъкова и добави, че първите два етапа са изградени през 2012 и 2015 г. По думите й това е заключителният етап за тази част на града. „Това са над 1,6 км канализация и вовопровод заедно с цялостно изграждане на улиците“, каза още тя. „Тази година реализираме 4 проекта, като защитихме средства в Министерството на околната среда и водите“, коментира кметът на София. Тя добави, че по линия на „Софийска вода“ продължава изграждането на канализация в „Горубляне“, „Нови хан“ и „Бенковски“. По думите й, до края на годината трябва да бъде завършено регионалното прединвестиционно проучване. „То ще ни даде възможност да подадем документи за защитените от нас 400 млн. лв. средства по ОП „Околна среда“. Правим всичко възможно да включим максимално много части и райони на София, за да може да се възползваме от европейските пари“, заяви Фандъкова.", "date": "2019.08.23", "title": " Кметът Фандъкова: Продължава изграждането на канализация в „Горубляне“, „Нови хан“ и „Бенковски“"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%b5%d0%bd-%d0%b8%d0%b7%d0%bc%d0%b0%d0%bc%d0%bd%d0%b8%d0%ba-%d0%b2%d0%b7%d0%b5%d0%bb-4350-%d0%bb%d0%b2/", "text": "68-годишна жителка на Габрово на 5 август е подала сигнал, че за времето от 15:30 до 16:30 часа на 4 август е станала жертва на телефонна измама. Чрез обаждания на домашния и на мобилния ѝ телефони, неизвестен, представил се за полицейски служител, въвел жената в заблуждение, че се провежда полицейска операция за установяване на телефонни измамници. По време на разговора е инструктирана да пусне през терасата на жилището си пакет със значителна сума пари. В хода на образуваното по случая досъдебно производство, в резултат на проведени оперативно-издирвателни мероприятия и процесуално-следствени действия, криминалисти от областната дирекция и от полицейското управление на Габрово, със съдействието на колегите им от ОДМВР – Разград са установили и задържали мъж на 56 години от София, осъждан за извършени измами, и за когото са на лице данни, че е получил парите, предмет на престъплението – сума в размер на 4350 лева. След приключване на работата по цялостното документиране на случая, материалите ще бъдат предадени на прокуратурата.", "date": "2019.08.23", "title": " Заловиха телефонен измамник, взел 4350 лв. от габровка"}
{"url": "https://trud.bg/%d0%b8%d0%b7%d0%bb%d0%b5%d0%b7%d0%b5-%d0%bd%d0%be%d0%b2%d0%b8%d1%8f%d1%82-%d0%b0%d0%bb%d0%b1%d1%83%d0%bc-%d0%bd%d0%b0-%d1%82%d0%b5%d0%b9%d0%bb%d1%8a%d1%80-%d1%81%d1%83%d0%b8%d1%84%d1%82-%d0%bf%d0%be/", "text": "Днес поп звездата Тейлър Суифт представи седмия си албум “Lover” с 18 парчета, който е първият й студиен проект с Universal Music Group/Republic Records след повече от десетилетие със звукозаписната компания Big Machine. През февруари певицата публикува в профила си в Instagram снимка със седем палмови дръвчета като по-късно стана ясно, че в същия ден тя е приключила работата по албума. В бележките към албума, Тейлър го нарича “любовно писмо за любовта към себе си” – всички завладяващи, заклинателни, безумни, опустошителни, червени, сини, сиви златни аспекти от нея. Още през 2018-та, тя намекна, че работи по нов проект, като промени стайлинга си и премина от предишната по-дръзка и тъмна своя страна, към цветна, пастелна и много момичешка. Първите два сингъла от “Lover” са песните “Me!” с участието на Brendon Urie от Panic! at the Disco и “You Need to Calm Down”, последвани от промоционалното парче “The Archer”. Музикален продуцент на “Lover” е Jack Antonoff. В момента, в   на Тейлър са пуснати всички нови и нечувани парчета, като само към едноименната песен „Lover“ има видео. За 12 часа, видеото бе гледано над 5,5 милиона пъти.", "date": "2019.08.23", "title": " Излезе новият албум на Тейлър Суифт, посветен на любовта\t"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%bd%d0%b0%d1%80%d0%ba%d0%be%d1%82%d0%b8%d1%86%d0%b8-%d0%b7%d0%b0-%d1%81%d1%82%d0%be%d1%82%d0%b8%d1%86%d0%b8-%d1%85%d0%b8%d0%bb%d1%8f%d0%b4%d0%b8/", "text": "Полицаи откриха 4,7 кг кокаин, скрити в пластмасови кофи и заровени в градината на къща в габровското село Гергини. В колата на собственика на имота пък бил намерен пакет с 1 кг хероин. Органите на реда стигнали до него, след като в понеделник в пловдивския квартал „Столипиново“ в момент на сделка с дрога бяха задържани турчин и 2 български гражданки. Турският гражданин се снабдявал с наркотици от габровеца и след ареста му дилърът от Гергини се опитал да скрие дрогата. Това съобщи зам.-окръжният прокурор на Пловдив Галин Гавраилов. Информацията е предадена на полицията в Габрово и петима служители тръгват към Гергини. „На метри от къщата имаше един мерцедес. Спряхме го, шофьорът беше видимо притеснен, беше разбрал, че партньорът му е задържан в Пловдив. В краката му имаше черен пакет, в който беше кокаинът. После открихме и хероина. Беше решил да се чисти от наркотиците. Ако бяхме закъснели, можеше и да не ги намерим“, разказа зам.-шефът на габровската полиция Цветан Петков. Турчинът и габорвецът са лежали заедно в турски затвор и се познават оттам. Турският гражданин е осъден, след през 2014 г. е заловен с 11 кг хероин на ГКПП Капъкуле. Към момента турчинът е в ареста, двете задържани на 19 август с него жени са с парични гаранции от по 3000 лв. Жителят на Гергини е в ареста за 72 часа, в понеделник прокуратура ще поиска и за него мярка „Задъръжане под стража“.", "date": "2019.08.23", "title": " Полицията откри 4,7 кг хероин, закопани в градина в габровското село Гергини\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b6%d0%b5%d0%bb%d0%b0%d1%8f-%d0%b2%d0%b8-%d0%be%d1%89%d0%b5-%d0%bf%d0%be-%d0%b3%d0%be%d0%bb%d0%b5%d0%bc%d0%b8-%d0%b7%d0%b0/", "text": "Желая ви още по-големи заплати, обърна се премиерът Бойко Борисов към работниците в рудата на „Дънди Прешъс Металс“.  2700 лв. ще е средната заплата през 2020 г. на работниците тук, коментира премиерът Бойко Борисов по време на официалното откриване на рудника „Ада Тепе“ край Крумовград. „Тук в Крумовград няколко програми на правителството работят перфектно“, каза още премиерът и ги изреди – саниране на блокове, ремонт и изграждане на стадиона, автогарата и други. „Независимо, че сме от различни политически партии с кметицата на Крумовград, парите отиват пряко към хората“, допълни още премиерът. Той спомена и за ремонта на пътя от Кърджали до Момчилград и този до Крумовград – „Някои още помнят свлачищата, които бяха там“, допълни той. Икономиката ни е високотехнологична, категоричен бе той и отново припомни, че финансовият министър отчете 28 милиарда лева износ на страната ни. Снимки: Денислав Стойчев", "date": "2019.08.23", "title": " Бойко Борисов: Желая ви още по-големи заплати в „Ада Тепе“"}
{"url": "https://trud.bg/%d1%84%d1%83%d1%82%d1%83%d1%80%d0%be-%d1%81%d1%8a%d0%b1%d1%80%d0%b0-%d0%b7%d0%b2%d0%b5%d0%b7%d0%b4%d0%b8-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%be%d1%82%d0%be-%d0%ba%d0%b8%d0%bd/", "text": "Варна е отново домакин на Международния фестивал за дигитално изкуство Футуро.Петото издание събра звезди от цял свят, създали хитове в киното, гейминга и комикса. „Прекрасно е, че Футуро се превръща в една очаквана среща на известните и успелите в света на дигиталното изкуство с младите таланти, търсещи по-широки хоризонти на знание, вдъхновение и реализация! Горди сме, че Община Варна е основен партньор на този по-различен фестивал. Вярвам, че той отваря възможности за позиционирането на Варна в международната културна карта на дигиталните изкуства, каза в приветствието си кметът Иван Портних. Той благодари на основния организатор варненския склуптор Живко Дончев. По-младите могат да почерпят опит от големи звезди, работещи за Холивуд, а и за най-големите филмови компании в света, каза за „Труд“ Дончев. Прожекциите се вдигат и според работата на художниците в тези филми, които правят визуализациите, анимации и комикси. Това е бъдещето на филмовата индустрия, коментира той. Основен лектор на фестивала за трета година е  Жан-Батист Монж – френски илюстратор, автор, дизайнер на персонажи и художник за визуално развитие за анимации и филми. Член на Дружеството на илюстраторите NY.  Част от неговите клиенти са Уолт Дисни Imagingering, Sony Pictures Animation, Scarab Productions, Zanuck Company, Sagatoon, Blue Bug Entertainment, Digital Domain, Digital District Montreal, Quad, Cinesite, Sagatoon Quebec, Blizzard Entertainment, Spiders. Той работи и с големия мексикански режисьор, сценарист и продуцент Гийермо дел Торо. Сред лекторите са още и Спиридон Гянакис, Бастиен Гривет, Джесика Росиер, Денис Зилбер, Воутър Тулп, Живко Дончев, Виктор Чуков, Любомир Сергеев, Кхасис Лиеб, Еди Бенун, Златина Ганева и др. Бастиен Гривет и съпругата му Джесика Росиер са носители на тазгодишен Оскар за анимацията „Спайдърмен, вселената на Спайдърмен“.Основният фокус на фестивала са технологиите в съвременните артистични практики, с възможности за творчески диалог и  експерименти между представителите на различните артистични генерации и сфери. Публиката има възможност да наблюдава работилници за млади артисти, лектории и демонстрации и срещи със световните имена в жанра.", "date": "2019.08.23", "title": " Футуро събра звезди на световното кино, гейминга и комикса"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0-%d0%ba%d0%b0%d0%ba%d0%b2%d0%be-%d0%bd%d0%b8-%d0%b5-%d1%80%d0%b5%d1%81%d0%be%d1%80-%d0%b7/", "text": "Ресорът в ЕК, който България иска са модерните технологии – киберсигурност и т.н. – това сме го заявили в Брюксел преди месец и половина. Това коментира пред медиите премиерът Бойко Борисов във връзка с  , според които страната ни има амбиции към ресор „Земеделие“ и се надява той да бъде даден на българския еврокомисар Мария Габриел, която в момента отговаря за „Цифрова икономика и цифрово общество“. „Някой си измисля глупости и вие ме карате да ги коментирам. Питайте нещо, което е важно, а не измишльотини“, обърна се Борисов към журналистите. „За какво ни е ресор Земеделие? Там парите са разпределени и всичко е ясно. Казвам го ясно и точно – искаме ресора, който е сега, плюс разширение към него“, подчерта той. По думите на премиера, във вторник ще има повече информация по темата, след срещата на новия председател на ЕК Урсула фон дер Лайен с Мария Габриел. Финансовият министър Владислав Горанов пък каза, че НАП има достатъчно пари, за да плати  , наложена от Комисията за защита на личните данни във кражбата на информация. „Това няма да се отрази на бюджета“, увери той и подчерта, че гражданите няма да бъдат засегнати по никакъв начин. По думите му, в НАП са направени достатъчно кадрови промени и нови няма да има. „Имаше вече две оставки, на хората, които отговарят за киберсигурността“, припомни Горанов.", "date": "2019.08.23", "title": " Премиерът Борисов: За какво ни е ресор Земеделие в ЕК? Искаме модерните технологии"}
{"url": "https://trud.bg/69-%d0%b3%d0%be%d0%b4%d0%b8%d1%88%d0%b5%d0%bd-%d1%80%d1%83%d1%81%d0%bd%d0%b0%d0%ba-%d1%81%d0%b5-%d0%b5-%d1%83%d0%b4%d0%b0%d0%b2%d0%b8%d0%bb-%d0%ba%d1%80%d0%b0%d0%b9-%d0%bb%d0%be%d0%b7%d0%b5%d0%bd/", "text": "Руснак се е удавил в бурното море край Лозенец. Дънна яма, издълбана от мъртво вълнение най- вероятно е засмукала къпещия се. В момента духа силен вятър и от няколко дни времето е опасно. На 22 август в Районно управление – Царево е получено съобщение удавен мъж в района на местността „Диньов гьол“ край с. Лозенец, съобщиха от ОД на МВР. Полицаите отишли на място и установили, че тялото е 69 годишен руски гражданин, чиято смърт е констатирана от екип на „Спешна медицинска помощ“ в Созопол.  По случая е образувано досъдебно производство.", "date": "2019.08.23", "title": " 69-годишен руснак се е удавил край Лозенец"}
{"url": "https://trud.bg/%d0%ba%d1%80%d0%b0%d0%bb%d0%b5%d0%b2-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%be%d1%82-%d0%b3%d0%be%d0%b4%d0%b8%d0%bd%d0%b8-%d0%bf%d0%be%d0%bc%d0%b0%d0%b3%d0%b0-%d0%bd%d0%b0-%d0%be/", "text": "„Държавата от години се е ангажирала да подпомага всички отбори, които влизат във висшия ешелон на футбола в България, с изграждане на терени и осветление. Със стадиона в Кърджали ще реализираме нашите обещания по същия начин“, това заяви министърът на младежта и спорта Красен Кралев пред медии по време на посещението си в Кърджали заедно с премиера Бойко Борисов. Те се срещнаха с ръководството на ПФК „Арда“, както и с проектантите, изготвили проекта за допълнително модернизиране на стадиона (осигуряването на осветление, изграждане на козирка, табло и прилежаща инфраструктура).  Модернизирането се налага, за да може футболният клуб да провежда домакинските си мачове на спортното съоръжение в града. В момента те се играят на стадиона на „Локомотив“ в Пловдив.  Кралев посочи, че ММС има готовност да съдейства за реализирането на проекта на „Арда“, като по думите му клубът е кандидатствал с изключително детайлен план за строителни дейности по прилежащата инфраструктура на стадиона.  „След срещата, която проведохме с премиера Борисов и ръководството на клуба, ще довършим разговорите по проекта, за да може по най-бързия начин средствата да се осигурят и да се проведе обществената поръчка. Най-реалистично е „Арда” да провежда домакинските срещи на собствения си стадион напролет, във втория полусезон“, заяви спортният министър.  Той допълни, че в момента осветлението на „Арена Арда“ е приоритетно, тъй като ситуацията е по-сложна отколкото на другите стадиони.  „Първо трябва да се справим с тази задача и след това ще мислим за следващи евентуални инвестиции. Най-важното е да се постави осветлението, за да могат футболистите да играят пред собствена публика. Знаете, че това е дебютен сезон за „Арда“ в елитната група и всички фенове на отбора очакват да видят любимците си на този стадион“, каза още Кралев.", "date": "2019.08.23", "title": " Кралев: Държавата от години помага на отборите, влезли в елита"}
{"url": "https://trud.bg/%d0%bf%d1%80%d0%be%d1%81%d1%80%d0%be%d1%87%d0%b5%d0%bd%d0%b8-%d0%b7%d0%b0%d0%b4%d1%8a%d0%bb%d0%b6%d0%b5%d0%bd%d0%b8%d1%8f-%d0%be%d1%82-142-%d0%bc%d0%b8%d0%bb%d0%b8%d0%be%d0%bd%d0%b0-%d0%b2%d0%bd%d0%b5/", "text": "Бургаският бизнес намали своите просрочени задължения към Националната агенция за приходите със 142 милиона лева. Това е сумата, внесена в териториалната структура на приходното ведомство в морския град за първите 7 месеца на годината. В сравнение със същия период на миналата година сумата на внесените просрочени задължения е нараснала с 6,5 %. Бизнесът в региона не само намалява своите задължения към републиканския бюджет, но и увеличава скоростта на тяхното внасяне, коментират от НАП Бургас. От приходното ведомство уточняват, че процентът на доброволното погасяване на просрочени задължения вече е повече от 85 и това е трайна тенденция. Резултатите са вследствие и на активната политика на приходната администрация към бизнеса и задължените лица, част от която е сключването на споразумения за разсрочено погасяване на задълженията. По този начин на фирмите се дава възможност нормално да продължават дейността си, като не се прекъсва разплащането към служителите и контрагентите, както и покриването на текущите разходи. Същевременно към бюджета регулярно се превеждат предварително договорените с НАП вноски до окончателното изчистване на натрупаното просрочено задължение. Във връзка със засиления контрол по спазване на данъчно-осигурителното законодателство по време на активния летен туристически сезон, от НАП Бургас коментират, че към фирмите с просрочени задължения, които формират приходи и не предприемат каквито и да са стъпки за погасяване на натрупаните задължения, се прилага и крайната мярка на принудителното събиране – изземване на пари от каса, а техните активи се обявяват за продан чрез публични търгове. 87 длъжници на НАП Бургас с обекти по Южното Черноморие се разделиха с оборота от началото на лятната контролна кампания по спазване на данъчното и осигурително законодателство. Мярката оказва дисциплиниращ ефект и в повечето случаи задължените лица търсят контакт с НАП и започват да погасяват просрочените си задължения, уточняват от териториалната структура. От началото на годината са проведени и десетки търгове с имущество на задължени лица. На сайта на НАП приходното ведомство в Бургас е обявило за продажба стотици земеделски имоти, селскостопански сгради, офиси, апартаменти и части от хотелски комплекси по морето, както и моторни превозни средства. Активите са главно на юридически лица, които във времето не са предприели действия за погасяване на своите задължения към бюджета.", "date": "2019.08.23", "title": " Просрочени задължения от 142 милиона внесе Бургаския бизнес"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%be%d0%b1%d0%b5%d1%89%d0%b0-%d0%bf%d0%be%d0%bc%d0%be%d1%89-%d0%bd%d0%b0-%d0%b0%d1%80%d0%b4%d0%b0/", "text": "Министър-председателят Бойко Борисов се срещна с ръководството на елитния „Арда“ и с проектанти, изготвили проект за допълнително модернизиране на стадиона „Арена Арда“ в Кърджали. Реконструкциите се налагат, за да може новакът в елита да провежда домакинските си мачове на собствен терен в Кърджали. По време на разговорите бяха обсъдени възможностите за справедливо решение за финансиране на клуба, каквото получават всички останали отбори от Първа професионална лига, като целта е разходите по реновирането да бъдат оптимизирани максимално. Министър-председателят Бойко Борисов подчерта, че правителството изпълнява последователна политика за изграждане и реновиране на спортната база в цялата страна. Той коментира, че всички останали отбори в „А“ група са получили финансиране от държавата. „Помогнали сме на всички – или с тревно покритие, или с осветление. Надявам се следващата сряда да ми дадат точна сметка, за да помогнем и на „Арда“ да играят домакинските си мачове тук“, заяви Бойко Борисов. Срещата днес е в резултат на разговора на ръководството на „Арда“ с премиера Борисов в началото на месец август, когато те поеха ангажимент да бъдат представени подробно плановете за подобряване на спортното съоръжение в Кърджали. От месец юли тази година ПФК „Aрда“ играе в Първа професионална футболна лига. Едно от изискванията за провеждането на домакински мачове на отборите от Първа лига е да разполагат със специално осветление на стадиона си. Изцяло обновеният през 2018 г. стадион в Кърджали няма такова осветление, поради което ПФК „Aрда“ игрae дoмaкинcкитe cи мaчoвe нa cтaдиoн „Лoкoмoтив“ в Плoвдив. На срещата в Кърджали присъстваха министърът на младежта и спорта Красен Кралев, министърът на финансите Владислав Горанов и представители на местната власт.", "date": "2019.08.23", "title": " Премиерът Борисов обеща помощ на „Арда“ за завръщането на тима в Кърджали"}
{"url": "https://trud.bg/%d0%b2%d0%b8%d0%b6%d1%82%d0%b5-6-%d0%b5-%d0%ba%d0%b8%d0%bb%d0%be%d0%b3%d1%80%d0%b0%d0%bc%d0%b0-%d0%bd%d0%b0%d1%80%d0%ba%d0%be%d1%82%d0%b8%d1%86%d0%b8-%d0%ba%d0%be%d0%b8%d1%82%d0%be-%d0%bf%d0%be%d0%bb/", "text": "Близо 5 килограма хероин и 1 кг кокаин са задържани при съвместна акция на пловдивската и габровската полиция. Криминалистите са действали изключително бързо и ефективно, съобщиха от прокуратурата в Пловдив. Схемата е била разплетена, след като в началото на седмицата в пловдивския квартал „Столипиново” са арестувани две фризьорки, опитали да купят наркотици от турски гражданин. Разследването на сделката отвело криминалистите в габровското село Гергина, където вчера е задържан 63-годишен мъж с близо 6 килограма наркотици. Той е лежал допреди месеци в турски затвор, заради трафик на 11 кг хероин. У нас е арестуван минути, след като е закопал наркотиците в двора на къщата си. В лекия автомобил, в който лицето е задържано непосредствено пред дома си в село Гергини, област Габрово, е открит 1 кг кокаин, в дома му на двора са заровени малко под 5 кг хероин, както и незаконна ловна пушка и боеприпаси за нея. Един килограм кокаин струва от 70 000 до 85 000 лв., а килограм хероин върви по около 35 000 лв. Данните са от Годишния доклад на Националния фокусен център за наркотици и наркомании.", "date": "2019.08.23", "title": " Вижте 6-те килограма наркотици, които полицаи изкопаха в селски двор в Габровско (СНИМКИ)"}
{"url": "https://trud.bg/%d1%81-400-%d1%81%d0%b2%d0%b0%d0%bb%d0%b8-%d1%86%d0%b5%d0%bb%d0%b8-%d0%bb%d0%b5%d1%82%d1%8f%d1%89%d0%b8-%d1%81%d1%8a%d1%81-%d1%81%d0%ba%d0%be%d1%80%d0%be%d1%81%d1%82-%d0%bd%d0%b0%d0%b4-2000-%d0%ba/", "text": "Зенитно-ракетните системи С-400 са свалили осем мишени, имитиращи крилати ракети, летящи със скорост повече от 2000 км/ч на учения на полигона „Ашулук“ (Астраханска област). Това се казва в съобщение на Западния военен окръг, цитирано от ТАСС. „Съединенията на ПВО са отразили ракетен удар на условен въздушен противник, в качеството на който са били свръхзвуковите ракети-мишени „Фаворит“, които имат скоростни и маневрени характеристики на съвременни крилати ракети. В резултат от въздушния бой, всички осем въздушни мишени, летящи със скорост повече от 2000 км/ч, са били унищожени“, се отбелязва в съобщението. С-400 са отработили също отразяване на ракетен авиационен удар, но вече с помощта на електронни изстрелвания. На  последния етап от маневрите зенитните артилеристи ще извършат комбиниран марш на разстояние 2000 км до мястото на постоянна дислокация в Ленинградска област. С-400 „Триумф“ (SA-21 Growler , според кодификацията на НАТО) е руска зенитно-ракетна система с голям и среден обсег. Предназначена е за поразяване на въздушни цели в условията на интензивно огнево и радиоелектронно противодействие. Разработени са в НПО „Алмаз“ в средата на 80-те години, а генералният им конструктор е Александър Лемански.", "date": "2019.08.23", "title": " С-400 свали цели, летящи със скорост над 2000 км/ч. (ВИДЕО)\t"}
{"url": "https://trud.bg/%d0%ba%d0%b7%d0%ba-%d1%81%d0%bb%d0%b5%d0%b4%d0%b8%d0%bc-%d1%81%d1%82%d0%b0%d0%b2%d0%b0%d1%89%d0%be%d1%82%d0%be-%d0%bd%d0%b0-%d0%bf%d0%b0%d0%b7%d0%b0%d1%80%d0%b0-%d0%bd%d0%b0-%d0%b5%d0%bb%d0%b5%d0%ba/", "text": "Във връзка с разпространената в публичното пространство информация за отказ на КЗК да разгледа сигнали, свързани с пазара на електрическа енергия, Комисията информира обществеността, че всички постъпили през последните месеци сигнали за проблеми на пазара на търговия с електрическа енергия по свободно договорени цени са присъединени и се разглеждат в рамките на производството за извършване на секторен анализ на електроенергийния пазар, което КЗК извършва в момента. Всички твърдения в получените сигнали се проучват с цел събиране на достатъчно доказателства за наличието на конкурентни проблеми в сектора, които да дадат основание на Комисията да се самосезира в рамките на своята компетентност и при спазване целите на Закона за защита на конкуренцията (ЗЗК), посочват от КЗК в своя позиция по темата. С оглед неправилното представяне в общественото пространство на законовите ѝ функции, както и необоснованите твърдения относно обхвата на нейната компетентност,  КЗК счита за необходимо да изясни правомощията, които са й възложени по силата на Закона за защита на конкуренцията и правото на Европейския съюз. Комисията е независим специализиран държавен орган, който прилага националното и европейското право на конкуренцията. Правомощията, с които Комисията разполага при изпълнението на своите функции, са изчерпателно предвидени в ЗЗК. КЗК не разполага с правомощия по Закона за мерките срещу изпирането на пари и Закона за икономическите и финансовите отношения с дружествата, регистрирани в юрисдикции с преференциален данъчен режим, контролираните от тях лица и техните действителни собственици. Недопустимо е вменяването на задължения и отговорности на КЗК, които са от компетентността на други държавни органи или органи на съдебната власт. В тази връзка, Комисията информира обществеността, че манипулирането на пазара за търговия на едро с електроенергия представлява нарушение на Регламент (ЕС) № 1227/2011г., който предвижда реда за наблюдение на търговията на едро и за разкриване на такива практики, и тяхното санкциониране. Съгласно Регламента, Агенцията за сътрудничество между регулаторите на енергия наблюдава търговската дейност на едро с енергийни продукти с цел откриване и предотвратяване на търговия, основана на вътрешна информация и манипулиране на пазара. В тази дейност тя си сътрудничи с националните енергийни регулаторни органи, какъвто в България е Комисията за енергийно и водно регулиране (КЕВР), която е натоварена със задължението да разследва и наказва тези нарушения. Според КЗК пазарните манипулации в обхвата на Регламент №1227/2011 биха могли да представляват и нарушение на конкурентните правила, поради което Комисията е предложила осъществяване на взаимодействие между двата регулатора чрез предоставяне на информация от КЕВР за всички случаи на инициирани производства за нарушение на Регламент (ЕС) № 1227/2011 с оглед образуване на производство по реда на ЗЗК. В тази връзка КЗК и КЕВР започнаха съвместна работа по изготвянето на правила за сътрудничество и обмен на информация между тях. За изпълнението на своите функции, Комисията разполага с изчерпателно предвидени в Закона за защита на конкуренцията правомощия за събиране на информация, сред които правото да изисква информация и веществени, писмени, цифрови и електронни доказателства. Комисията напомня, че съгласно ЗЗК всички физически и юридически лица, включително предприятия, сдружения на предприятия, държавни органи, органи на местното самоуправление и неправителствени организации, към които КЗК се обръща, са длъжни да й оказват съдействие и да предоставят пълна, точна и достоверна информация. В тази връзка, в рамките на извършвания секторен анализ, Комисията е изискала информация от подателите на сигнали, чрез изпращане на въпросници, което е един от законовите способи за събиране на информация за състоянието на конкурентната среда. За да бъде извършено обективно и пълно проучване на даден пазар, Комисията следва да събере първична информация за него именно от пазарните участници, въз основа на която да извърши анализ и преценка за наличието на евентуални антиконкурентни практики. Изискването на информация не следва да се интерпретира като прехвърляне на част от функциите на КЗК върху други лица, а като задължение за тяхното съдействие на Комисията при изпълнение на правомощията ѝ по ЗЗК. Освен от подателите на сигнали, за установяване на състоянието на свободния пазар на електроенергия, в производството по извършване на секторен анализ Комисията е изискала информация и данни от над 50 субекта, в това число участници на пазара (производители, търговци, БНЕБ ЕАД, ЕСО ЕАД и др.), компетентни държавни органи и браншови организации. В резултат на мащабното проучване е събрана и се анализира значителен обем информация, което ще позволи на Комисията да идентифицира евентуалните проблеми за конкуренцията в сектора. Предвид изказаните пред обществеността твърдения за наличие на картели и монополно положение, Комисията също разяснява, че картелите са тайни договорки между пазарните участници, чието разкриване е изключително трудно. Именно поради това ЗЗК предвижда правомощието на Комисията да извършва проверки на място, чрез които да бъдат събрани доказателства за наличието на подобни антиконкурентни договорки. За да бъдат такива проверки ефективни и да изпълнят своята цел, те трябва да бъдат внезапни и изненадващи за проверяваните предприятия. В този смисъл разгласяването в публичното пространство на сигналите, с които Комисията е сезирана, възпрепятства ефективното упражняване на правомощията ѝ за разкриване на тайни споразумения, които ограничават конкуренцията.  Съгласно приложимото в страната право на конкуренцията, монополно е положението на предприятие, което по закон има изключителното право да извършва определен вид стопанска дейност. Монополното положение се предоставя само от Народното събрание със закон в случаите по чл. 18, ал. 4 от Конституцията на Република България. Нито ЗЗК, нито правото на ЕС забраняват монополното или господстващото положение на предприятията. Аналогично на Европейската комисия (ЕК), КЗК няма правомощия да прилага правилата на конкуренцията по отношение на самото пазарно положение на фирмите, без да е установена злоупотреба с това положение.  Извършваният секторен анализ е поредното производство в рамките на постоянния мониторинг на електроенергийния пазар, осъществяван от КЗК в производства по секторни анализи, застъпничество за конкуренцията, оценка на концентрации, нелоялна конкуренция и антитръст. Само в сферата на антитръста (забранени споразумения и злоупотреби с господстващо или монополно положение), от началото на 2014 г. до настоящия момент Комисията е постановила над 30 решения в електроенергийния сектор. В близо 1/3 от тях са установени нарушения, а общият размер на наложените санкции от Комисията е над 23 млн. лева.  Изложеното показва, че в рамките на предоставените й от закона правомощия Комисията е активно ангажирана със състоянието на конкурентната среда на електроенергийния пазар и полага всички необходими усилия, за да осигури защита и условия за разширяване на конкуренцията и на свободната инициатива в стопанската дейност. КЗК уверява обществеността, че след цялостна оценка на конкурентните процеси, Комисията ще направи изводи за състоянието на конкурентната среда, ще предложи подходящи мерки за подобряването ѝ и ще упражни предвидените в закона правомощия. При наличие на индикации за нарушения на антитръстовите правила, въз основа на доказателства, събрани по законоустановения ред, Комисията ще се самосезира за установяване на евентуално извършени нарушения по чл. 15 (забранени споразумения) и чл. 21 (злоупотреба с монополно или господстващо положение) на ЗЗК от страна на конкретни предприятия, участници на електроенергийния пазар.", "date": "2019.08.23", "title": " КЗК: Следим ставащото на пазара на електроенергия"}
{"url": "https://trud.bg/%d0%bd%d0%b0%d0%b4-40-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d0%b3%d1%80%d0%b0%d0%b4%d0%b0-%d1%81%d0%b0-%d1%81%d1%82%d0%b0%d0%bd%d0%b0%d0%bb%d0%b8-%d0%b6%d0%b5%d1%80%d1%82/", "text": "Срещу над 40 американски града са извършени кибератаки, при които е била използвана програма за криптиране на данните в компютрите на граждани и компании. След това им е искан откуп за тяхното декриптиране, пише в. „Ню Йорк таймс“, цитиран от БТА. Жертви на атаките са станали Балтимор, Олбани, Ларедо и др. Някои по-малки градове, като Лейк сити във Флорида, са предпочели да платят откупа за разшифроването на данните, защото самостоятелното възстановяване щяло да им излезе още по-скъпо. Така например властите на Лейк сити са платили откуп от 460 000 долара в биткойни. Властите на Балтимор обаче отказали да платят искания откуп от 76 000 долара и накрая похарчили 5,3 милиона, за да възстановят работата на поразената компютърна система. Властите на Атланта не платили откуп от 51 000 долара и после похарчили 17 милиона долара за възстановяване на данните. Значителна част от кибератаките се осъществявала от Източна Европа, от територията на Иран, но и от самите САЩ. Поразени били системи на полицията, градски съвети, съдилища, болници и библиотеки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Над 40 американски града са станали жертва на хакерска атака"}
{"url": "https://trud.bg/%d0%bf%d0%b0%d1%88%d0%be%d0%b2-%d0%b8-%d0%b0%d1%80%d0%b0%d1%80%d0%b0%d1%82-%d0%bd%d0%b0-%d0%ba%d1%80%d0%b0%d1%87%d0%ba%d0%b0-%d0%be%d1%82-%d0%b3%d1%80%d1%83%d0%bf%d0%b8%d1%82%d0%b5/", "text": "Георги Пашов, който само преди четири дни получи първа повиквателна за национални отбор на България, блесна с аситенция при победата с 2:1 на неговия „Арарат“ (Армения) над „Дюделанж“ в първи двубой от плейофния кръг на Лига Европа. Още в 22-ата минута българският бранител, който се бе включил в атаката на домакините, центрира към Маилсон Лима. На два пъти гредите спасяваха отбора от Люксембург, а вторият гол за „Арарат“ падна в добавеното време. 29-годишният Пашов е играл във всичките седем мача на отбора си в европейската кампания. „Зоря“ (Луганск), който изхвърли ЦСКА от Лига Европа, нямаше късмет срещу „Еспаньол“ и загуби с 1:3. Мачът в каталунската столица обаче не се разви никак според очакванията на домакините. Те изоставаха на почивката, но все пак взеха ценен аванс след обрат.  Френският „Страсбург“, който отстрани „Локомотив“ (Пловдив), победи с минимален успех „Айнтрахт“, но реваншът остава отворен.  В мачовете с българско участие, „Слован“ (Братислава) с Васил Божиков се наложи с 1:0 над ПАОК. Новият тим на Божидар Чорбаджийски ФКСБ направи равенство 0:0 у дома с „Виктория“ (Гимараеш), а „Карабах“ загуби с 2:3 като гост на „Линфийлд“, но Симеон Славчев не игра.", "date": "2019.08.23", "title": " Пашов и „Арарат“ на крачка от групите"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d1%81%d0%b5-%d0%b7%d0%b0%d0%bf%d0%b0%d0%bb%d0%b8-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%82%d1%80%d0%b0%d0%ba%d0%b8%d1%8f/", "text": "Камион се запали на магистрала „Тракия“ в отсечката между Стара и Нова Загора, предаде БГНЕС. Инцидентът затвори за няколко часа движението по аутобана и се образува километрично задръстване. Два противопожарни екипа гасиха камиона. Шофьорът не е пострадал. Все още не е ясна причината за пожара. Огнеборците са на място, за да доизгасят товара, ако се наложи. Предстои извършването на оглед, след което изгорелият камион ще бъде изтеглен с тежка техника. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Камион се запали на магистрала „Тракия“, образува километрично задръстване"}
{"url": "https://trud.bg/%d0%be%d0%b2%d1%87%d0%b0%d1%80%d0%bd%d0%b8%d0%ba-%d0%b8-%d1%82%d0%b5%d1%85%d0%bd%d0%b8%d0%ba%d0%b0-%d0%b8%d0%b7%d0%b3%d0%be%d1%80%d1%8f%d1%85%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80/", "text": "Овчарник и техника изгоряха след пожар във великотърновското село Самоводене. В четвъртък в 13:21 часа в Оперативен център Велико Търново е получен сигнал за горящи къща и овчарници в селото. Огънят унищожил 25 кв.м покривна конструкция от къщата, един овчарник, домашно имущество и техника. Огнеборците успели да спасят другия овчарник и животни. Причината за пожара в кооперативните постройки е късо съединение.", "date": "2019.08.23", "title": " Овчарник и техника изгоряха при пожар в Търновско\t"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-%d0%b1%d0%bb%d0%b8%d0%b7%d0%be-16-%d1%85%d0%b8%d0%bb%d1%8f%d0%b4%d0%b8-%d0%bb%d0%b5%d0%b2%d0%b0-%d0%be%d1%82-%d0%bd%d0%b5%d0%b7%d0%b0%d0%ba/", "text": "Неизвестен апаш реализира само за минута супер удар, като открадна мъжка чанта пълна с близо 16 хиляди лева от ТИР. Камионът марка „Мерцедес“ бил паркиран на улица в село Баничан. Шофьорът излязъл за малко, но оставил колата отключена. Водачът липсвал само за 10 минути и през това време някой просто се е пресегнал през вратата, взел чантичката с парите и изчезнал. По случая е образувано дознание.", "date": "2019.08.23", "title": " Откраднаха близо 16 хиляди лева от незаключен ТИР"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-%d0%bf%d0%b5%d1%82%d0%b8%d0%bc%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%ba%d0%be%d0%bd%d1%86%d0%b5%d1%80%d1%82/", "text": "Концерт на алжирски рапър се превърна в трагедия. Най-малко петима души са загинали в блъсканицата преди дългоочакваното шоу на живеещия във Франция изпълнител Сулкинг, информира Нова тв. Хиляди негови почитатели се стекоха на стадион в Алжир, за да видят рапъра. Но на един от входовете се е стигнало до блъсканица. Повече от 20 души са пострадали и са откарани в болница. Според местни медии проблемът бил, че за концерта били продадени повече билети от местата. Концертът все пак се е провел, като публиката дори не е разбрала за трагедията.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Най-малко петима загинали при концерт на рапър в Алжир"}
{"url": "https://trud.bg/%d1%82%d0%b8%d1%85%d0%be%d0%bc%d0%b8%d1%80-%d1%81%d0%b5-%d1%86%d0%b5%d0%bb%d0%b8-%d0%b2%d1%8a%d0%b2-%d1%84%d0%b8%d0%bd%d0%b0%d0%bb-%d0%bd%d0%b0-%d0%b4%d0%b8%d0%b0%d0%bc%d0%b0%d0%bd%d1%82%d0%b5%d0%bd/", "text": "Тихомир Иванов се цели във финал на Диамантената лига в Цюрих на 29 август. Днес българинът ще стартира в скока на височина в последния турнир от веригата в Париж. В генералното подреждане той е 13-и, а първите 12 продължават в решителната фаза. За Тихомир това е втори старт в лигата този сезон. В Лондон през юли той стана трети. Предоля 230 см и си осигури участие на мондиала в Доха през септември. А Ивет Лалова ще бяга в Мадрид в неделя, където през 2005-а стана №1 в Европа. Нейни съпернички на 100 м ще бъдат две световни шампионки – Тори Боуи (САЩ) и Барбара Пиер (САЩ).", "date": "2019.08.23", "title": " Тихомир се цели във финал на Диамантената лига"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d0%b5%d0%bd-%d0%b1%d1%80%d0%be%d0%b9-%d1%81%d1%82%d0%be%d0%bb%d0%b5%d1%82%d0%bd%d0%b8%d1%86%d0%b8-%d0%b2-%d1%80%d1%83%d1%81%d0%b8%d1%8f/", "text": "Броят на руснаците, които към 1 януари 2019 г. са били на възраст над 100 г., е 20 582 души, което представлява рекорд в статистиката за страната, съобщава вестник „Известия“, позовавайки се на данни от Росстат. Спрямо 2017 г., броят на столетниците в Русия се е увеличил с близо 17%. От информацията става ясно още, че броят на хората над 100-годишна възраст се увеличава вече за осма поредна година и през разглеждания период почти се е утроил. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Рекорден брой столетници в Русия"}
{"url": "https://trud.bg/%d0%bd%d0%b0%d1%87%d0%b0%d0%bb%d0%be%d1%82%d0%be-%d0%bd%d0%b0-%d1%81%d0%b5%d0%b7%d0%be%d0%bd%d0%b0-%d0%b2-%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b0%d1%82%d0%b0-%d1%81%d0%b5%d1%80/", "text": "Новият сезон в италианската Серия А започва този уикенд и спортните канали на А1 за втора поредна година ще направят феновете на Калчото съпричастни на всички емоции. Началото на битките за сезон 2019-2020 ще бъде поставено в събота от 19:00 часа с мача между Парма и настоящия шампион Ювентус. След като миналата година Кристиано Роналдо и компания спечелиха осма порeдна титла, и през този сезон бианконерите са големите фаворити за Скудетото. Юве се раздели с треньора Масимилиано Алегри, като на негово място застана Маурицио Сари. Звездното попълнение за клуба от Торино през трансферното лято – холандският защитник Матайс де Лихт, се очаква да направи своя дебют. В късния съботен двубой от 21:45 часа основният съперник на Ювентус за титлата – Наполи, има тежка задача да вземе трите точки в гостуването си във Флоренция на местния Фиорентина. Двата дебютни мача за сезон 2019-2020 в Серия А можете да проследите пряко по MAX Sport 3. В неделния ден спортните канали на А1 ще излъчат пряко още четири мача. От 19:00 часа по MAX Sport 3 Удинезе приема Милан. Цели три двубоя са с начален час 21:45 часа: СПАЛ посреща Аталанта по MAX Sport 1, Рома е домакин на Дженоа по MAX Sport 2, а по MAX Sport 3 ще се излъчи сблъсъкът от Генуа между местния Сампдория и Лацио. През уикенда ще се изиграят и мачовете от втория кръг на испанската Ла Лига. В най-интересните двубои Реал Мадрид посреща Валядолид в събота от 20:00 часа, по MAX Sport 4, а Барселона ще търси първите си точки за сезона срещу Бетис на „Камп Ноу” в неделя от 22:00 часа в ефира на MAX Sport 4.", "date": "2019.08.23", "title": " Началото на сезона в италианската Серия А по MAX Sport през уикенда"}
{"url": "https://trud.bg/%d1%88%d0%b5%d1%81%d1%82%d0%b8%d0%bc%d0%b0-%d0%bd%d0%b0%d1%88%d0%b8-%d0%b4%d0%b6%d1%83%d0%b4%d0%b8%d1%81%d1%82%d0%b8-%d0%bd%d0%b0-%d0%bc%d0%be%d0%bd%d0%b4%d0%b8%d0%b0%d0%bb%d0%b0-%d0%b2-%d1%82%d0%be/", "text": "Шестима наши джудисти ще мерят сили на световното в Токио от неделя. В състава е и най-голямата ни надежда за отличие Ивайло Иванов (81 кг), който на всички големи състезания този сезон е в призовата тройка. Състезателят от Монтана е най-близо до олимпийската квота, но призово класиране ще затвърди още позициите му в категорията. Ивелина Илиева (57) е единствената ни жена в тима, а останалите са Янислав Герчев и Валентин Алипиев (60 кг), Божидар Темелков (66) и Даниел Дичев (100), който живее и тренира в Япония. На татамито ще излязат близо 900 състезатели от 149 държави.", "date": "2019.08.23", "title": " Шестима наши джудисти на мондиала в Токио"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b8%d0%b3%d1%80%d0%b0%d0%b5-%d0%b4%d0%be%d0%ba%d0%b0%d1%82%d0%be-%d1%82%d0%b5%d0%b3%d0%bb%d1%8f%d1%82-%d0%b6%d1%80%d0%b5%d0%b1%d0%b8%d1%8f/", "text": "Григор Димитров тренира на корт „Луис Армстронг“ в Ню Йорк, докато организаторите на откритото първенство на САЩ теглиха жребия. Всъщност тенисистите няма какво толкова да видят, тъй като самият жребий не става публично, а зад кулисите. Едва, след като компютърът определи съперниците, домакините обявяват двойките. Димитров ще излезе срещу италианския ветеран Андреа Сепи в първи сблъсък помежду им досега. За хасковлията това ще е 9-о участие в тура, а миналата година отсъпи на старта от Стан Вавринка (Швейцария). През 2014 и 2016 г. Димитров стигна до осминафиналите, което е и най-доброто му класиране до момента. Жребият отреди Серена Уилям (САЩ) да играе с Мария Шарапова, като сблъсъкът им ще е първи от 4 г. Рускинята отстъпва на именитата си съперничка с 2:19 победи.", "date": "2019.08.23", "title": " Григор играе, докато теглят жребия"}
{"url": "https://trud.bg/%d1%80%d1%83%d0%bc%d0%b5%d0%bd-%d1%85%d1%80%d0%b8%d1%81%d1%82%d0%be%d0%b2-%d1%81%d0%b4%d1%81-%d0%bd%d1%8f%d0%bc%d0%b0-%d0%b4%d0%b0-%d0%b8%d0%b7%d0%b4%d0%b8%d0%b3%d0%b0-%d1%81%d0%b2%d0%be%d0%b9-%d0%ba/", "text": "СДС няма да издига свой кандидат за кмет на София, но ще подкрепи достойна дясна кандидатура. Това коментира пред   лидерът на сините Румен Христов. Първите разговори с ГЕРБ вече започват. Христов припомни, че с решение на Националния изпълнителен съвет СДС дава право на всяка общинска структура да определи с кои политически партии да участва в местните избори. БСП, ДПС и „Атака“ са партиите, с които СДС е невъзможно да разговаря, подчерта Румен Христов. Виждаме, че вървим отново към блоково гласуване, ляво-дясно. Няма начин Съюзът на демократичните сили да бъде извън десните обединения и да търси дяснодемократични кметове и общински съветници. СДС ще подкрепи достойна дясна кандидатура, но ще имаме и кандидати за общински съветници, както и сега имахме“, каза той. Румен Христов участва в отбелязването пред мемориала край НДК в София на Деня почитане на паметта на жертвите на всички тоталитарни и авторитарни режими. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Румен Христов: СДС няма да издига свой кандидат за кмет на София"}
{"url": "https://trud.bg/%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b6%d0%b4%d0%b0%d0%b2%d0%b0%d1%82-%d0%b7%d0%b0-%d0%bf%d1%80%d0%b5%d1%85%d0%bb%d0%be%d1%80%d0%b8%d1%80%d0%b0%d0%bd%d0%b5-%d0%bd%d0%b0-%d0%b2%d0%be/", "text": "Заради промивка на водопроводната мрежа може да падне и налягането Водата в Търговище ще бъде негодна за пиене в съботния ден и до следобедните часове в неделя. От „Водоснабдяване и канализация предупреждават гражданите, че в 9 часа в събота започва промивка на водопроводната мрежа в града. През целия ден водата ще бъде прехлорирана, а в някои райони и с повишена мътност. Това я правело неподходяща за директна консумация. Очаква се процесът на прочистване на мрежата да продължи до около 15 часа в неделя. Възможно е понижаване на налягането и прекъсване на водоподаването по високите етажи на сградите в Търговище, предупреждават още от дружеството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Предупреждават за прехлориране  на водата в Търговище през уикенда"}
{"url": "https://trud.bg/%d0%bf%d1%8a%d1%80%d0%b2%d0%b8%d1%82%d0%b5-%d1%82%d1%80%d0%b8%d0%b7%d0%bd%d0%b0%d1%86%d0%b8-%d1%80%d0%be%d0%b4%d0%b5%d0%bd%d0%b8-%d1%81-%d0%bf%d0%be%d0%bc%d0%be%d1%89%d1%82%d0%b0-%d0%bd%d0%b0-%d0%be/", "text": "Първите тризнаци, родени след получена финансова помощ от общинския фонд „ин витро, бяха на гости в общината.  Майката и таткото доведоха Християна, Анна-Мария и Светослав посетиха кмета Стефан Радев и заместничката му Пепа Чиликова, за да изкажат благодарност за оказаното съдействие при лечението на репродуктивните им проблеми, съобщиха от местната администрация. Димитринка Петрова и Светослав Тодоров са мечтали да имат дете повече от 6 години и са правили повече от 10 опита. Последният от тях, след подаването на документите в общината, се оказал успешен. Трите им рожби са се родили през юни. Кметът Радев връчи на щастливото семейство подарък – сумата от 3000 лева, с която ще бъде купена количка за тризнаците. Тя вече е поръчана в Германия и скоро ще пристигне в Сливен. „Все повече двойки с репродуктивни проблеми търсят съдействие от Общинския фонд за асистирана репродукция и лечение на репродуктивни проблеми. Радвам се, че можем да помогнем в толкова важен за младите хора момент, когато ин витро процедурите са единственият им шанс да имат дете“, каза градоначалникът. Общинският фонд бе създаден през 2013 година. Инициатор бе общинският съветник Момчил Пантелеев. От тогава до днес за финансиране са кандидатствали 135 двойки, след проведени успешни процедури са родени над 60 деца. Еднократното финансово подпомагане за лечение е нараснало от първоначалните 2000 на 3000 лева в мандата на Стефан Радев. През годините общият размер на средствата, с които фондът е разполагал годишно, са се увеличили от 30 000 на 80 000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Първите тризнаци, родени с помощта на общинския фонд „ин витро“, бяха на гости в кметсинтвото"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b8%d0%bc%d0%be%d0%b2-%d1%89%d0%b5-%d0%bf%d0%be%d1%81%d0%b5%d1%82%d0%b8-%d1%88%d0%b8%d1%88%d0%bc%d0%b0%d0%bd%d1%86%d0%b8-%d0%b8-%d0%b0%d1%82/", "text": "Министърът на околната среда и водите Нено Димов ще посети пловдивското село Шишманци, където ще се запознае със ситуацията след възникналия пожар в Депото за неопасни отпадъци и инсталация за биологично разграждане по закрит способ. Министър Димов ще бъде на мястото на депото на 24 август, където ще се срещне с граждани и кметовете на населени места в района, съобщиха от пресцентъра на МОСВ. На 25 август министър Димов ще посети работната площадка на проект „Пилотни модели за екологосъобразно събиране и временно съхранение на опасни битови отпадъци от домакинствата“  край бургаското село Атия.  Проектът се изпълнява с безвъзмездно финансиране по Българо-швейцарската програма за сътрудничество и предвижда изграждане на площадка за временно съхранение на опасни битови отпадъци, от която ще се ползват гражданите на общините Созопол, Приморско и Царево.", "date": "2019.08.23", "title": " Министър Димов ще посети Шишманци и Атия"}
{"url": "https://trud.bg/%d1%81%d0%bb%d1%83%d0%b6%d0%b8%d1%82%d0%b5%d0%bb-%d0%bd%d0%b0-%d1%82%d0%b0%d0%b4-%d0%b3%d1%80%d1%83%d0%bf-%d0%b7%d0%b0-%d0%b0%d1%80%d0%b5%d1%81%d1%82%d0%b0-%d0%bd%d0%b0-%d0%ba%d1%80%d0%b8%d1%81/", "text": "Предвид множеството въпроси на представители на медиите по отношение на делото срещу собственика и служители на „ТАД Груп“, Специализираната прокуратура предоставя допълнителна информация: На 08.08.2019 г. в проведено съдебно заседание Апелативният специализиран наказателен съд взе спрямо обвиняемия Иван Тодоров най-тежката мярка за неотклонение – „задържане под стража“. Съдът се запозна с представените от Апелативната специализирана прокуратура нови доказателства във връзка с извършената хакерска атака срещу НАП. Досъдебното производство е образувано по реда на чл.212, ал.2 от НПК и се води за това, че от неустановена дата през 2019 г. до 15.07.2019 г. в Република България, гр. София с цел да създаде смут и страх в населението извършил престъпление по чл. 319б – 319г от НК – престъпление по чл. 108а, ал.1 от НК. В резултат на извършеното деяние от сървърите на НАП са източени личните данни на над пет милиона български граждани, събрани са данни за лица, заемащи висши държавни длъжности, засегната е информационната сигурност на десетки държавни органи и търговски дружества. С оглед на събраните по делото доказателства са привлечени в качеството на обвиняем три лица: Ø Кристиян Бойков за престъпление по чл.108а, ал.1 вр. чл.20, ал.2 вр. ал.1 от НК; Ø Георги Янков за престъпление по чл.108а, ал.1 вр. чл.20, ал.3 вр. ал.1 от НК; Ø Иван Тодоров за престъпление по чл.108а, ал.1 вр. чл.20, ал.3 вр. ал.1 от НК. До настоящия момент Специализираната прокуратурата два пъти оповести данни от досъдебното производство, а именно на 01.08.2019 г. и на 09.08.2019 г. Подчертаваме, че тези доказателства са разгласени след разрешение на наблюдаващия прокурор, както и след като същите са били предмет на съдебно обсъждане. Въпреки прозрачността, в публичното пространство продължават да се разпространяват манипулативни твърдения, които целят персонално злепоставяне на конкретни магистрати и цялостно компрометиране дейността на прокуратурата. Тревожен е подходът на определени лица, политически партии и медии да поставят собствените си амбиции над интереса на повече от пет милиона българи. Специализираната прокуратура споделя разбирането, че българските граждани имат право на информация по въпроси, които представляват за тях законен интерес, ако информацията не е държавна или друга защитена от закона тайна, или не се засягат чужди права. Предвид изложеното и след разрешение на прокурор по реда на чл.198, ал.1 от НПК, представяме част от доказателствения материал по досъдебно производство № 142/2019 г. по описа на СО – СП. Файловете са със заличени лични данни и не съдържат факти и обстоятелства, увреждащи интересите на трети страни, както и нецензурни думи или изрази. Специализираната прокуратура ще продължи да информира българските граждани по дела с голям обществен интерес, при спазване на презумпцията за невиновност и без да застрашава хода на наказателното производство. Експертна справка: Георги Янков: Разпити свидетели: АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Служител на „ТАД груп“ за ареста на Кристиян Бойков: Не мога да повярвам как са стигнали до него"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d1%83%d1%81%d0%bb%d0%be%d0%b2%d0%bd%d0%be-%d0%ba%d0%be%d1%81%d0%be%d0%b2%d0%b0%d1%80-%d1%81%d0%b2%d0%b8%d0%bb-%d1%87%d1%83%d0%b6%d0%b4%d0%b8-%d0%b2%d0%b5/", "text": "Варненският районен съд даде условна присъда на 53-годишен чужд гражданин, със статут на постоянно пребиваващ у нас.Той е осъден за извършени кражби на вещи от паркирали автомобили в града. Престъпленията са били в периода от 29 март до 7 юли преди две години. Делото е разгледано в процедура на съкратено съдебно следствие с признаване на вината, съобщиха от преслужбата на ВРС. Чужденецът е косовар, който пребива във Варна и два пъти е свивал вещи от паркирани коли, научи „Труд“. Първият път – от автомобили пред болнично заведение, а вторият – в близост до сватбена церемония, като задигнал чанта с лаптоп, раница с мобилен телефон, дрехи и зарядни устройства. Общата стойност на крадените вещи е над 1300 лв. Присъдата му е 6 месеца лишаване от свобода, изпълнението на която е отложено с изпитателен срок от 3 години.В 15-дневен срок може да обжалва съдебния акт.", "date": "2019.08.23", "title": " Осъдиха условно косовар, свил чужди вещи от автомобили"}
{"url": "https://trud.bg/%d0%b4%d0%b2%d0%b0-%d0%bd%d0%be%d0%b2%d0%b8-%d1%81%d0%bb%d1%83%d1%87%d0%b0%d1%8f-%d0%bd%d0%b0-%d0%b7%d0%b0%d0%bf%d0%b0%d0%b4%d0%bd%d0%be%d0%bd%d0%b8%d0%bb%d1%81%d0%ba%d0%b0-%d1%82%d1%80%d0%b5%d1%81-2/", "text": "Два нови случая на западнонилска треска у нас. Заразата беше потвърдена след изследвания от Центъра по заразни и паразитни болести, предава  Болните са 2-годишно дете от Бургас и 64-годишен мъж от Монтана. Те имат възпаление на мозъка. С новите болни, случаите на западнонилска треска в България вече са общо четири. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Два нови случая на западнонилска треска в Бургас и Монтана"}
{"url": "https://trud.bg/%d1%81%d0%bb%d0%b8%d0%b2%d0%b5%d0%bd-%d1%89%d0%b5-%d0%b8%d1%81%d0%ba%d0%b0-%d0%ba%d1%80%d0%b5%d0%b4%d0%b8%d1%82-%d0%b7%d0%b0-%d1%81%d1%8a%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0%d0%bd/", "text": "Община Сливен ще кандидатства за кредит в размер до 3 млн.лева, с който да осигури съфинансиране на европроект за развитие на туризма, подобряване на културната и историческа инфраструктура, съобщиха от местната администрация. За заема ще кандидатства пред Фонда за устойчиви градове. Индикативният гратисен период, включително срокът за усвояване, е до 36 месеца. 70 на сто от парите ще се използват за основен ремонт на лифта, сградите и съоръженията на лифтените станции, както и на други дейности, които не могат да се финансират безвъзмездно от ОП „Региони в растеж“. Въжената линия е изградена още през социализма и е най-прекият и бърз превоз от града към местността Карандила.  Интегрираният проект за развитие на туризма в Сливен включва ремонти на къщата-музей на Добри Чинтулов, на Хаджи Димитър, на сливенския бит, на първата фабрика на Балканите за сукно – текстилната фабрика на Добри Желязков, на тракийската гробница в сливенското с.Калояново и на историческата местност Кушбунар на Карандила.", "date": "2019.08.23", "title": " Сливен ще иска кредит за съфинансиране на проект за туризма"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d1%89%d0%b5-%d0%b4%d0%be%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0-%d1%81%d0%b5%d0%bb%d1%81/", "text": "Община Търговище ще дофинансира две паралелки с по-малко от 10 ученици в училището в село Драгановец. Това предлага в докладна записка до Общинския съвет зам.-кметът Рая Матева, съобщиха от местната администрация. Целта е да се осигури задължителното обучение на учениците до 16-годишна възраст. Предложението е по искане на училищното ръководство, в което се посочва, че поради недостиг на деца е необходимо да се сформират една слята паралелка от ІII и ІV клас, с общо 7 ученици, както и друга с 9 ученици от VІІ клас. Общият прогнозен брой на учениците за новата учебна година пък е 40. Съгласно държавния норматив, минималният брой за сформиране на паралелка в начален етап (I-IV клас) е 16 ученици, а в прогимназиален (V-VII клас) е 18, припомнят пък от Общината в Търговище. Класове с по-малко от 10 ученици могат да се сформират само при осигуряването на допълнителни средства за обезпечаване на учебния процес. През предходната 2018 г. Община Търговище също дофинансира две от паралелките в Драгановец, тъй като в тях бяха записани по-малко от 10 деца. Ако общинските съветници одобрят предложението, средствата за дофинансиране ще бъдат осигурени от общинския бюджет за 2019 г. Докладната ще бъде разгледана на предстоящото на 29 август заседание на Общинския съвет, съобщават от местната администрация.", "date": "2019.08.23", "title": " Община Търговище ще дофинансира селско училище"}
{"url": "https://trud.bg/%d0%b2%d0%b5%d0%bd%d0%b5%d1%82%d0%b0-%d1%85%d0%b0%d1%80%d0%b8%d0%b7%d0%b0%d0%bd%d0%be%d0%b2%d0%b0-%d0%bf%d0%bb%d0%b0%d1%88%d0%b5%d1%89%d0%be-%d1%81%d0%bb%d0%b0%d0%b1%d0%b0-%d1%81%d0%bd%d0%b8%d0%bc/", "text": "Моделът и тв водеща Венета Харизанова сподели в Instagram снимки по бански, на които видимо е твърде слаба, а заради високия си ръст – 180см, тя изглежда леко плашещо. В началото на кариерата й, Венета бе по-пълна, но миналата година се подложи на стриктна диета, благодарение на която загуби много килограми. Менюто й обикновено включва: зърнена култура с мляко и сушени плодове за закуска; пилешко месо/супа с гарнитура свежа салата за обяд, последвани от малко сурови ядки или плод за следобедна закуска; за вечеря моделът най-често консумира риба или варени яйца, отново с пресни зеленчуци. Дългокраката блондинка е задържала теглото си, а съдейки по стегнатия й корем, явно тренира редовно.", "date": "2019.08.23", "title": " Венета Харизанова плашещо слаба (СНИМКИ)"}
{"url": "https://trud.bg/%d0%bf%d0%b0%d0%b2%d0%b5%d0%bb-%d0%b2%d0%b5%d0%bd%d1%86%d0%b8-%d0%b2%d0%b5%d0%bd%d1%86-%d0%b8-%d0%b4%d0%b0%d1%80%d0%b0-%d1%81%d0%b5-%d0%b3%d0%bb%d0%b5%d0%b7%d1%8f%d1%82-%d1%81-5-%d0%b7%d0%b2%d0%b5/", "text": "Пуснаха изненадващо дует, в който и тримата са автори на музиката и текста Идеята се ражда от съвместно пътуване Година след първата колаборация на Павел и Венци Венц и Дара, наречена “Срещу мен”, тримата вадят втори съвместен проект със заглавие “Хотел 5 звезди”. Освен че са най-добри приятели, когато влязат в студио Павката, Венци и Дара се превръщат в интересен авторски екипи за създаване на музика. В “Хотел 5 звезди” си поделят авторския кредит за музиката и текста, а звученето е резултат от продуцентския талант на Павел. Сингълът е създаден по време на сесия за писане на песни, която “Вирджиния Рекърдс” им организира във Велинград. Писането на песни там прераства в щур купон, който обаче ражда и няколко парчета, едно от които е посветено на самото място. Видеото на “Хотел 5 звезди” е възложено на Павлин Иванов – Bashmotion, а зад камерата е операторът Андрей Андреев. Стилен, минималистичен свят, разграфен за три от най-популярните артисти у нас и за техните видения – в него е визуално приютен петзвездният хотел на Паве, Венци Венц и Дара. На снимачната площадка Павел докарва една от сбъднатите си мечти – мотор, който всъщност е поръчкова машина с елементи от високоскоростните играчки на Черния рицар. Венци пък затваря егото си зад стъклена витрина и го превръща в музеен експонат, а Дара е опасна и цветна енергия.", "date": "2019.08.23", "title": " Павел, Венци Венц и Дара се глезят с 5 звезди\t"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-34/", "text": "Тази събота и неделя: Кара Делевин: Прегърнете лудостта си Атракция от Англия.         Стоян Ц. Даскалов: Селското стопанство през социализма Ударник в литературата издигна лозунга: „Пет книги на година!” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " „Труд Уикенд“ – един вестник за два дни"}
{"url": "https://trud.bg/11-%d1%81%d0%bf%d0%b0%d1%81%d0%b8%d1%82%d0%b5%d0%bb%d0%b8-%d0%be%d1%82-%d1%81%d0%be%d1%84%d0%b8%d1%8f-%d0%b8-%d0%b1%d0%be%d1%80%d0%be%d0%b2%d0%b5%d1%86-%d0%b8%d0%b7%d0%b4%d0%b8%d1%80%d0%b2%d0%b0%d0%bb/", "text": "В акцията по спасяването на 37-годишния украински турист,  участваха 11 спасители от София и Боровец.  Близо 7 часа продължи спасяването на, Той се е подхлъзнал в сипей, има счупвания на крак и ръка, съобщи пред   дежурният в Планинската спасителна служба Иван Драгошинов. На пострадалия ще бъде оказана помощ в болницата в Самоков. „Просто паднал и се подхлъзнал на някакъв сипей, на който е решил да мине и от там са получени тези травми. Случва се. И на не по-тъмни места също може да се случи, едно малко невнимание и стават травмите. Лошото бързо идва. Участъкът е над хижа „Мальовица“, малко по-нагоре. Инцидент, който може да се случи на всеки“, каза дежурният в Планинската спасителна служба Иван Драгошинов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " 11 спасители от София и Боровец издирвали украинския турист, който пострада в района на връх Мальовица"}
{"url": "https://trud.bg/%d0%ba%d0%b8%d1%82%d0%b0%d0%b9%d1%86%d0%b8%d1%82%d0%b5-%d1%82%d1%8a%d1%80%d1%81%d1%8f%d1%82-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%bf%d0%be-%d0%b2%d1%80%d0%b5%d0%bc%d0%b5-%d0%bd/", "text": "Германците отсядат в луксозни хотели с ол инклузив 50% на гостите от Великобритания споделят в социалните мрежи  От години държавата се опитва да увеличи броя на туристите, които посещават страната ни и да привлече гости от далечни и нетрадиционни пазари. За да се случи това обаче е задължително да се познават особеностите на бъдещите ни посетители. Така например за китайците, които пътуват по света, най-важното условие при избора на дестинация е сигурността. Това посочват 96% от представителите на азиатската нация, става ясно от проучване на профила на различните туристически пазари, предоставено от Министерство на туризма на участниците в Националния съвет по туризъм. Сред другите особености на китайските гости е, че те предпочитат да пътуват семейно и търсят основно градски турове. Все по-полярни сред тях са и ваканции с цел потапяне в традиционната атмосфера на избраната дестинация. Сред задължителните им условия е местата, в които са настанени, да предлагат китайска кухня, а в стаите да могат да си правят чай и кафе. За разлика от китайците, които пътуват основно организирано, румънците, които са най-голямата група гости у нас, според данните на Националния статистически институт, залагат на кратките спонтанни пътувания, без конкретна цел и предварително планиране. Германците пък пътуват основно през лятото, за морска ваканция, като предпочитат 4-звездни хотели, които предлагат пакети „ол инклузив”. Освен на източници онлайн и препоръки на приятели, немците все още се доверяват и на специализираните туристически издания. Те предпочитат да ползват и услуги на туроператори. За разлика от англичаните, които слушат основно съветите на приятелите си. Затова и не е странно, че 46 на сто от всички туристи на Великобритания споделят впечатления от ваканцията си в социалните мрежи. Те са склонни и много дълго да проучват възможностите преди да направят резервацията си.   Французите залагат на евтини алтернативи  Жителите на Северните страни планират 6 месеца по-рано Френските туристи залагат на почивки, които предлагат дейности в природата. Те са обаче и сред нациите, които са най-взискателни и най-много се оплакват от неуредици по време на ваканцията си. Французите търсят по-евтини алтернативи за отсядане, като държат и на информация на матерния им език. Подобно на тях и полските и скандинавските туристи търсят сами информация за организиране на пътуванията си онлайн и по-рядко се доверяват на туроператори. Жителите на най-северните страни на Стария континент планират ваканцията си поне 6 месеца по-рано и резервират онлайн. Според предоставените от Министерство на туризма данни, руските туристи държат да няма политическа или икономическа криза в страната, която посещават. Както и местните жители да са доброжелателни към тях. Търсят ваканции „ол инклузив”, за да си спестят допълнителните разходи за храна, места с добър климат и много слънчеви дни.   Харчим 3 пъти повече за почивка в чужбина  75% от българите пътуват само у нас Около три пъти повече харчат българите за ваканция в чужбина, отколкото за почивка у нас. Това показват данните на Националния статистически институт (НСИ) за второто тримесечие на годината. Средният разход за пътуване с лична цел в страна на лице на възраст над 15 години е 198,34 лева, докато за пътешествие зад граница той е 658,74 лева. Когато обаче хората са в командировка те харчат по-малко за воаяжите у нас и повече за тези в чужбина – съответно 168,82 лева и 1198,35 лева. Според данните на статистиката 75 на сто от българите стягат куфарите само за ваканции у нас. Близо 5 на сто са пътували и в страната, и в чужбина. А 19 на сто единствено зад граница. Близо половината са на възраст между 22 и 45 години. Във всички възрастови групи преобладава относителния дял на пътуванията в страната, като най-висок е при хората на възраст 65 и повече навършени години – 78%. При пътуванията в чужбина делът на пътувалите на възраст 25 – 44 години е най-голям – 19.9% от пътувалите в съответната възрастова група. Все повече българи предпочитат да пътуват самостоятелно, без да се ползват услугите на посредници за резервацията. В страната това правят 94,2 на сто от всички пътуващи, а за отмарящите в чужбина този дял е 68,5%. Най-голяма част от разходите при ваканциите у нас са за храна – близо една трета. В чужбина най-много пари ни струва транспортът (29% от всички разходи). През второто тримесечие на 2019 година пътуванията на българите са с 12,3% повече спрямо същия период на предходната година. По-голяма част от туристическите пътувания както в страната (46.2%), така и в чужбина (78.4%) са били с цел „почивка и екскурзия”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Китайците търсят сигурност по време на ваканцията\t"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b3%d0%be%d1%80%d0%b8-%d0%b2-%d0%ba%d0%be%d1%80%d0%b8%d1%82%d0%be%d1%82%d0%be-%d0%bd%d0%b0-%d1%80%d0%b5%d0%ba%d0%b0-%d0%bc%d0%b0%d1%80%d0%b8%d1%86%d0%b0-%d0%b2-%d0%bf/", "text": "Голям пожар в коритото на река Марица в Пловдив подпали незаконни къщи, съобщава  . Празното пространство от години се ползва като депо за отпадъци. Кадри от въздуха показват размера на пожара. Горят сухи треви и гуми, а пламъците са обхванали и незаконни постройки. Около 20 души са евакуирани. Огнеборци правят опита да локализират пожара, за да не обхванат пламъците близката фабрика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Пожар гори в коритото на река Марица в Пловдив, подпалили са се незаконни къщи"}
{"url": "https://trud.bg/%d0%ba%d0%be%d0%bb%d0%ba%d0%be-%d1%81%d1%82%d1%80%d1%83%d0%b2%d0%b0-%d0%b4%d0%b0-%d1%82%d0%b5-%d1%81%d0%bf%d0%b0%d1%81%d1%8f%d1%82-%d0%b2-%d0%bf%d0%bb%d0%b0%d0%bd%d0%b8%d0%bd%d0%b0%d1%82%d0%b0/", "text": "Двойно се е увеличил потокът туристи през лятото в хижите на Банско и Разлог Да изпадне в беда в планината може да се случи на всеки. Никой не е застрахован от инциденти, но туристите и планинарите свикнаха някак си с мисълта, че стане ли трудно, идват спасителите. Просто е, звъниш, търсиш помощ и едни яки и смели мъже те вадят от бедата. В повечето случаи обаче не се замисляме, че всичко има своята цена. Усилията на спасители и кучета в акция не са безплатни, въпреки че те са призвани да спасяват животи и никога не биха оставили човек без помощ. Но в последните години опита на планинските спасители показва, че българинът има доста ниска застрахователна култура и има закони и правила, които трябва да се спазват. Масово туристите поемат към планини и върхове, екипират се, но забравят да си направят планинската застраховка. А когато го спасиш и му кажеш, че трябва да плати, в повечето случаи спасителите срещат зейнали уста. Последният подобен инцидент в планината, при който бе спасен 75-годишен мъж, завърши с неговото бягство и ругатни, вместо да благодари на спасителите си. Беда застигнала двама мъже на 75 и на 65 години. Те се объркали и загубили в Пирин. Звъннали и поискали помощ от ПСС. Дали някакво описание, че се намират в района на Спано поле и после изчезнала мобилната връзка с тях. Два дни десетки спасители и кучета бродят из планината, за да спасят мъжете. Откриват 75-годишния Л.З., който за да не плаща проведената акция става агресивен. Псува, вика и ругае спасителите, след което буквално си плюл на петите и избягал от тях. „Не е за вярване, този човек просто стана за смях, но огорчи колегите, които положиха огромни усилия, коментираха спасителите от Банско. Нещо повече, на другия турист му станало лошо, а приятеля му го изоставил. При такива акции, спасителите признават, че се прибират в базата със смесени чувства. Уморени и доволни, че са приключили успешно една издирвателна и спасителна операция и удивени от човешката природа. Около 700 лева струва спасителната акция в първите 24 часа и по 40 лева на час във втория ден. А планинската застраховка е 30-40 лева на година. Цената е нищожна спрямо ресурса, който влагат спасителите. Големи са разходите за обучението и последващата квалификация на спасителите, за поддържането на постоянната готовност на отрядите, постовете и съоръженията, за материално-техническата база, за защитната екипировка и съоръжения, за медицинските, техническите и енергийните консумативи. ПСС не е на бюджетна издръжка, а се подпомага, доколкото е възможно, от държавата чрез БЧК, поради което средствата са крайно ограничени и недостатъчни. Затова и спасителните отряди разчитат на собствени приходи, за да ги има. С приходите от оказана помощ се покриват част от направените разходи по спасителните действия. Малцина може би знаят, че спасителите не са на заплата, те дават безвъзмездно своя труд при спасителните акции в планината. Но всяко действие, всяка спасителна операция има своите разходи (предварителна готовност, консумативи, горива, обучение и т.н.) и пострадалият, който предизвиква тези действия, следва да поеме и разходите по тях. ПСС оказва долекарска помощ на мястото на нещастието, обикновено при сложни теренни и метеорологични условия, някъде високо в планината, след което извършва транспорт със специализирани спасителни съоръжения и предава пострадалия там, където се извършва медицинска спешна помощ. От Планинската спасителна служба ни обясняват още, че на пазара се предлага отдавна и планинска здравна застраховка. Това е една добра алтернатива на директното разплащане и всеки, който практикува планински спортове и туризъм – застраховка на стойност около 30 лева на година покрива разходи до 1000 лв , като за сравнение, при нещастен случай на ски-писта, за спасителната работа (400 лв.) и транспорта (160 лв.) се заплаща общо 560 лв. Планинската здравна осигуровка отдавна е влязла в практиката на жителите на планинските държави, летуващите по планините. Там е немислимо да практикуваш ски, алпинизъм, сноуборд, парапланеризъм, планински велосипед, туризъм и да нямаш планинска застраховка. Това внася сигурност, а освен това е и икономически изгодно, защото ако няма застраховка, пострадалият във всички случаи следва да заплати в брой разходите по спасителните операции, казват още от ПСС (виж таблицата). Тази година почти двойно се е увеличил броят на туристите, които посещават през лятото хижите в планинските райони на Разлог и Банско. Според собствениците на хижи в Пирин, десетки организирани групи от Англия, Германия и Румъния още преди 2 месеца са направили резервации за месец август в планинските туристически комплекси. Най-предпочитани са маршрутите в района на хижа „Вихрен“, заслон „Кончето“ , „Джамджиев ръб“ и връх „Вихрен“. А ето и най-важните правила, които туристите трябва да знаят преди да поемат към планината. Планирайте преди да тръгнете! Проучете внимателно маршрута! Съобразете екипировката, опита си и възможностите си спрямо маршрута. Проверете метеорологичната прогноза преди да тръгнете. Научете основни похвати за оказване на първа помощ! Ходенето сам в планината води до сериозни рискове! Пестете батерията на телефона си. Преди да тръгнете, информирайте някого за Вашия маршрут. Качете на телефона си мобилното приложение на ПСС! Вземете сладки храни, които бързо възстановяват енергията. При топло време обезводняването е сериозен проблем. Носете вода! Независимо от условията, носете свирка, челник, резервни батерии. При нужда от помощ запазете спокойствие! Ако имате сериозен проблем, подайте сигнал за помощ на тел. 112 и изпратете SMS с вашите координати чрез мобилното приложение на ПСС. Направете си планинска застраховка!", "date": "2019.08.23", "title": " Колко струва да те спасят в планината?\t"}
{"url": "https://trud.bg/%d0%ba%d0%b8%d1%82%d0%b0%d0%b9-%d1%81-%d0%bd%d0%be%d0%b2%d0%b8-%d0%bc%d0%b8%d1%82%d0%b0-%d0%b7%d0%b0-%d0%b2%d0%bd%d0%be%d1%81-%d0%bd%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba/", "text": "Китай обяви мита върху вносни американски стоки на стойност 75 милиарда долара, съобщи Франс прес. От идния месец влизат в сила 5- и 10-процентна тарифа за над 5 хиляди вида артикула. Най-тежко – с 25 на сто, ще бъдат обложени вносните американски автомобили от 15 декември. С днешното решение на Пекин се слага край на поредното „примирие“ в търговската война, започната преди година от американския президент Доналд Тръмп. От своя страна, Тръмп обеща бързо отговор на решението на Пекин и посъветна американските компании да намерят алтернативи на производството си в Китай. В началото на август Тръмп обяви, че от 1 септември и 15 декември ще наложи допълнителни 10-процентни мита върху китайски внос в размер на 300 милиарда долара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Китай с нови мита за внос на американски стоки, Тръмп обеща отговор"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d1%80%d0%b8%d0%ba%d0%bb%d1%8e%d1%87%d0%b8-%d1%82%d1%80%d0%b5%d1%82%d0%b8%d1%8f%d1%82-%d0%b5%d1%82%d0%b0%d0%bf-%d0%be%d1%82-%d0%b8%d0%b7/", "text": "Приключи третият етап от изграждането на канализация в столичния квартал „Люлин“ 9. Това обяви кметът на София Йорданка Фандъкова, цитирана от  „Това са над километър и 600 метра канализация и водопровод, заедно с цялостно изграждане на улиците“. За десет години са изградени над 200 км канализация и водопровод в столицата, каза още Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Фандъкова: Приключи третият етап от изграждането на канализация в столичния квартал „Люлин“ 9"}
{"url": "https://trud.bg/%d0%be%d0%bf%d0%b0%d1%88%d0%ba%d0%b0-%d0%bd%d0%b0%d0%b4-8-%d0%ba%d0%b8%d0%bb%d0%be%d0%bc%d0%b5%d1%82%d1%80%d0%b0-%d1%81%d0%b5-%d0%b5-%d0%be%d0%b1%d1%80%d0%b0%d0%b7%d1%83%d0%b2%d0%b0%d0%bb%d0%b0-%d0%bd/", "text": "Огромна опашка от товарни автомобили се образува на Дунав мост при Видин – Калафат. Към 16,30 часа днес тя е над 8500 м. Средното време за изчакване е около 8 часа и 30 минути, съобщава  . Заради възникналото непредвидено монтиране на датчици за радиоактивност от страна на румънските гранични власти, още сутринта се бе образувала 7-километрова опашка от ТИР-ове, обясни изпълнителният директор на моста, Любомир Низамов. Областното пътно управление във Видин и Пътната полиция обсъждат вариант за нова организация на движението, която да облекчи преминаването през граничния пункт. „Румънците точно сега са решили поетапно да затварят по едно от действащите трасета за монтиране на датчици за радиоактивност. Те не са го съгласувал с нас. Румънските гранични служби имат проект за монтиране на датчици за радиоактивност на всички ГКПП , по европейска директива, което ще отнеме 2 месеца. От румънска страна за момента опашката не е голяма, но се очаква през деня да се увеличи“, каза за Радио Видин Любомир Низамов, изпълнителен директор на хидротехническото съоръжение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Опашка над 8 километра се е образувала на „Дунав мост 2“"}
{"url": "https://trud.bg/%d0%ba%d0%be%d1%81%d0%bc%d0%b8%d1%87%d0%b5%d1%81%d0%ba%d0%b0-%d1%81%d1%8f%d0%bd%d0%ba%d0%b0-%d1%82%d0%b5%d0%b3%d0%bd%d0%b5-%d0%bd%d0%b0%d0%b4-%d0%bc%d0%b5%d1%81%d1%82%d0%bd%d0%b8%d1%82%d0%b5-%d0%b8/", "text": "Текат 109 дни кандидаткметски борби Сянката на ретроградния Меркурий ще тегне над изборите за местна власт. Той поставя капани пред вота, който предстои на 27 октомври, прогнозира пред “Труд” астрологът Светлана Тилкова – Алена. Една от причините за това е, че указът за насрочване на изборите е подписан точно на 10 юли, когато малката планета е с обратно на естественото си движение, а другата – фактът, че евентуалният балотаж на 3 ноември също ще бъде в такъв период от годината. В деня на указа има общо шест ретроградни планети, включително и Меркурий, всяка от тях налагаща ограничение и предупрежденията, че този ден е възможно най-вредният, заедно с другите звездни аспекти, за издавате на документа, категорична е Алена. “Неочакваното беше, че подписването на указа се случва 109 дни по-рано. На предходните местни избори, които се проведоха на 25 октомври 2015 г., президентът Плевнелиев подписа на 10 август, или 77 дни преди изборния ден. Може да е случайност толкова ранно подписване, може и да не е. Три месеца и половина преди определената дата, точно по време на ретроградното движение на Меркурий, не го възприемам за случайност. Иска ми се да вярвам, че случилото се е недоглеждане от страна на президента Румен Радев, но то е вече факт, който няма как да бъде променен”, обясни астрологът. Всъщност денят 10.07.2019 г. залага прибързаност и инат в избирателите, които няма да разбират правилно посланията, отправени от кандидатите. Вибрация 10 не допуска възход, нито падение. Вибрация 10 е застой, капан, спиране на устрема на можещите, уточни тя. “Аспектите на планетите в деня на указа говорят за противопоставяне до физическо насилие още отсега, словесните престрелки, водещи до юмручна мъст, ще изненадат неприятно както кандидатите, така и избирателите. Интелектът, разумът ще бъдат потиснати. И тук идва мъстта на ретроградния Меркурий и на Юпитер, управителя на годината, изискващи коректност, честност и отговорност към всичко казано”, смята Алена. “Ако има балотаж в някои градове, денят 3 ноември е обвързан вече и с ретроградния Меркурий, но всички тези компоненти удрят на първо място президента заради указа, издаден толкова рано, а след това участниците в изборите, на последно място избирателите”, сочи очи в прогнозата си Алена.   На датата на вота се ражда Дунавска България “Датата на изборите 27.10.2019 г., която съвпада с рождената дата на Дунавска България, навлизаща в трудна година, ни позволява с мощта на енергията, заложена в числото 27, с Марсовия устрем и борбеност да надмогнем негативите и да сложим на кметските кресла хората, които работят в полза на всички нас и ще помогнат градовете и селата ни да не се обезлюдяват, а да процъфтяват”, тълкува Алена. По думите й аспектите на планетите в изборния ден дават информация, че няма да липсват кандидатури бушони, които да навредят на мразени политически формации. Затова избирателите не бива да се доверяват сляпо на дадените обещания по време на предизборната кампания, която неофициално започна на 27 май, един ден след евровота, уточнява астролорогът и допълва “от всички нас в годината на Юпитер и на вибрация 3, налагащи ни умението да сме речовити, но да бъдем победители, ако изричаме истината и само истината, верую и на хана основател Аспарух, създал на 27.10.679 година Дунавска България, зависи нашето по-добро бъдеще”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Космическа сянка тегне над местните избори\t"}
{"url": "https://trud.bg/%d0%b0%d0%b2%d0%b0%d0%bd%d1%82%d0%b0%d0%b4%d0%b6%d0%b8%d0%b8-%d1%81-%d0%bf%d0%b0%d0%bb%d0%b0%d1%82%d0%ba%d0%b8-%d0%bf%d1%80%d0%b5%d0%b2%d0%b7%d0%b5%d1%85%d0%b0-%d0%bf%d0%bb%d0%b0%d0%b6%d0%b0-%d0%bd/", "text": "Местни жители изпратиха сигнал до редакцията на “Труд” Местната управа е вдигнала ръце, чака да влязат в сила законови промени Стотици палатки и каравани са разположени нерегламентирано на плажа на шабленското село Крапец това лято. Сигналът за беззаконието е изпратен в редакцията на “Труд” от възмутени местни хора. Към него има и снимки, които са публикувани и в социалните мрежи. От кадрите се вижда, че на пясъчната ивица и зад нея е изникнал град от палатки и каравани, като “екотуристите” са основно от България и Румъния. Репортер на “Труд” видя на място, че целият няколкокилометров плаж е зает от така наречените любители на дивото къмпингуване. Най-много са румънците, на които този начин на летуване им излиза без пари – точно както на българските им “колеги”. Проверката ни установи, че северните съседи дори припечелват, докато плажуват на аванта. Много от тях са с по две каравани, като едната отдават под наем на техни сънародници. Други са още по-предприемчиви, като са измислили схема за нелегална продажба на алкохол. Оставят маса на плажа, върху която има пластмасови чашки, пълни с водка, джин, мента, мастика. Около нея няма никой, но всеки знае, че като си вземе питие, трябва да остави определена сума. След това “търговецът” минава и прибира печалбата. Ако дойде проверка, няма как да хване на “местопрестъплението” собственика на импровизирания бар, защото той гледа отдалеч. Гората край плажа на Крапец е превърната от дивокъмпингуващите в тоалетна – между дърветата е пълно с човешки изпражнения, а храстите са  окичени с използвана тоалетна хартия. От община Шабла обясниха пред “Труд”, че са безсилни и не могат да направят нищо, докато не влязат в сила промените в Закона за устройството на Черноморското крайбрежие (ЗУЧК). Те бяха приети преди месец от парламента, но ще започнат да действат догодина. В тях е предвидено създаването на точно определени места за диво къмпингуване. Против корекциите бяха единствено български “екологични” организации, чийто членове от години летуват без пари с палатки и каравани по българските плажове. Те организираха малобройни протести в София, които доведоха до президентско вето. Но депутатите прегласуваха ЗУЧК и сега се чака написването на наредба (виж карето). Докато новите текстове започнат да действат, кметът на Шабла Мариян Жечев се чуди какво да прави. “Ситуацията на плажа е такава от юли, като този проблем е всяка година. Трагедия е – толкова много хора, коли и каравани на пясъка. Следващата година с промените в закона се надяваме да е по-добре”, каза пред “Труд” Жечев. Той припомни, че от беззаконието страдат местните хора, които плащат от данъците си извънредното сметоизвозване. През 2018 г. община Шабла е дала допълнително 150 000 лева, за да разчиства след диво къмпингуващите. Жечев добави, че тази година е обозначено специално място за каравани и палатки, където се плаща минимална такса за ползване на ток и вода, но почти никой не го проявява интерес.   Гратисчиите остават до късна есен Още няма масови санкции и глоби Пикът в автощурма на плажа на Крапец е бил миналия уикенд, предаде кореспондентът на “Труд” във Варна. Местните казват, че тенденцията е потокът от коли и хора да намалява в края на лятото, но туристите от Румъния остават до късна есен. Според източници от МВР, което трябва да налага част от санкциите, ако полицаите започнат да глобяват масово сега, ще се стигне до абсурдната ситуация ведомството да плаща в съда. Причината е, че все още не са влезли в сила нормативните актове за дивото къмпингуване и наказателните постановления ще падат лесно пред магистратите. Така полицията ще трябва да дава пари за разноските на адвокатите на ищците, както и за съдебните разходи.   5000 лева е глобата за джип До 5000 лева е глобата за паркиране на превозно средство върху морски плаж според Закона за устройство на Черноморското крайбрежие (ЗУЧК), обясниха пред „Труд“ от Министерството на туризма. Оттам припомниха, че първоначалното наказание за нарушителите е от 1000 до 3000 лева или имуществена санкция от 3000 до 5000 лева, ако по друг закон не е предвидено по-тежко наказание. Актовете се съставят от служители на МВР. Вече били направени няколко съвместни акции, като са глобени конкретните нарушители. При промените в ЗУЧК по предложение на депутати министерствата на регионалното развитие и благоустройството, на туризма, околната среда и на земеделието трябва да изготвят наредба, в която да определят местата за опъване на палатки извън категоризираните къмпинги. Наредбата трябва да бъде изготвена в срок от 6 месеца и да влезе в сила догодина. От ведомството припомнят, че подкрепят къмпингуването като туристически продукт, но ако то се случва при ясни правила и се опазва природата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Авантаджии с палатки превзеха плажа на Крапец\t"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b8%d0%b7%d0%b1%d1%83%d1%85%d0%bd%d0%b0-%d0%bd%d0%b0-%d1%84%d0%b5%d1%80%d0%b8%d0%b1%d0%be%d1%82-%d0%b2-%d0%b8%d0%bd%d0%b4%d0%be%d0%bd%d0%b5%d0%b7%d0%b8%d1%8f-%d1%82/", "text": "Трима души загинаха и 34-има са в неизвестност след пожар на ферибот в Индонезия. Корабът с 277 човека на борда се подпалил късно снощи край остров Ява. 240 души били спасени от плавателни съдове в района. Злополуките с фериботи са често явление в Индонезия. Много инциденти се дължат на масовото неспазване на правилата. На запалилия се ферибот е имало близо 280 души, при условие, че официално са били регистрирани 111 пътници и 44 членове на екипажа. Издирването на хората в неизвестност продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Пожар избухна на ферибот в Индонезия, трима загинаха"}
{"url": "https://trud.bg/%d0%b0%d0%ba%d1%82%d0%b8%d0%b2%d0%b8%d1%81%d1%82-%d0%bd%d0%b0-%d0%b4%d0%bf%d1%81-%d1%81%d0%b5-%d0%b6%d0%b0%d0%bb%d0%b2%d0%b0-%d0%be%d1%82-%d0%bd%d0%b0%d0%ba%d0%b0%d0%b7%d0%b0%d1%82%d0%b5%d0%bb%d0%bd/", "text": "Председателят на предизборния щаб на ДПС в Стражица Димитър Димитров твърди, че е ударен с бутилка по главата Активист от ДПС в Стражица се оплака пред „Труд“ в петък, че срещу него е имало наказателна акция след пазарлъци за местния вот. По думите на председателя на предизборния щаб на ДПС в града Димитър Димитрове екшънът се разиграл в стражишкото село Асеново в нощта срещу петък. Той твърди, че е бил заплашван от кмета на Стражица Румен Павлов, по-известен като Пантерата и председателя на Общинския съвет Илиян Маринов. Освен това той казва, че е бил ударен от Маринов с бирена бутилка по главата. Причина за саморазправата били договорки за предстоящите местни избори. Димитров поясни, че в четвъртък вечерта в Стражица се провела общинска конференция на ДПС, която утвърдила номинациите за кмет на Общината, проектолиста за съветници и на кметове на населените места. 37-те делегати на конференцията одобрили единодушно кандидат за общински кмет на бъде 48-годишния бизнесмен Атанас Бъчваров. Била гласувана и проектолиста със 17 кандидати, както и номинации за кметове на осем населени места. На форума присъствал областният председател на движението Гюнай Далоолу.  “Номинациите ще изпратим в Централния съвет на партията и очакваме да бъдат утвърдени до 10 септември”, каза Димитров. След конференцията Димитров и негови съпартийци отпътували към село Асеново и се отбили в заведение. Той твърди, че в местно заведение се черпили кметът на Стражица Румен Павлов и председателят на Общинския съвет Илиян Маринов. Маринов извикал Димитров на неговата маса. Двамата местни управници заразпитвали активистът на ДПС как е преминал партийния форум. От разговора с него научили, че от Движението за права и свободи ще издигат свой кандидат за кмет за Стражица, а няма да подкрепят кандидата на БСП, който е настоящият кмет Румен Павлов. Според Димитров така възникнал спор със заплахи и разправии. По думите му, Илиян Маринов отсякъл: “Няма да те слушам повече!” и ударил Димитров с бирена бутилка по главата. Активистът от ДПС заявява, че два пъти подавал сигнал за заплахите на телефон 112, но патрулка така и не била изпратена в Асеново. В петък Димитър Димитров е бил прегледан от лекар във Велико Търново и има издадено медицинско свидетелство. Медикът констатирал, че на главата му има рана, дълбока около 3 см. и е получил комоцио.  Димитров казва още, че се е срещнал с адвокат и е входирал жалба в прокуратурата. Репортерска проверка установи обаче, че до петък вечерта такава жалба не е входирана в Районната прокуратура в Горна Оряховица.  Репортер на „Труд“ потърси за коментар по случая Илиян Маринов, който заяви, че твърденията на Димитров не отговарят на истината. „Имаше пререкание, но не е било толкова сериозно, както го представя човекът на ДПС. Не съм го удрял, нито с бутилка, нито с каквото и да било. Той се опитваше да ме предизвика, за да се стигне до скандал, който да използва в своя полза. Уведомил съм адвоката си и ще предприемем необходимите действия“, категоричен е Илиян Маринов.  По думите на Димитров, Маринов ще участва на предстоящите избори като кандидат за общински съветник от листата на БСП, като кандидатурата му е утвърдена на събранието на социалистите. На миналите избори той се състезава като кандидат за кмет от листата на партия АБВ. Румен Павлов пък е издигнат от БСП за втори мандат за общински кмет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Активист на ДПС се жалва от наказателна акция след пазарлъци за предстоящия вот"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%81%d0%b5-%d1%87%d1%83%d0%bb-%d0%bf%d0%be-%d1%82%d0%b5%d0%bb%d0%b5%d1%84%d0%be%d0%bd%d0%b0-%d1%81-%d0%bf%d1%83%d1%82%d0%b8%d0%bd-%d1%89%d0%b5-%d0%bf/", "text": "Турският президент Реджеп Тайип Ердоган ще направи еднодневно официално посещение в Русия на 27 август, заяви турското президентство, часове след като се проведе телефонен разговор между него и руския му колега Владимир Путин, във връзка със събитията в Северозападна Сирия, предава „Ройтерс“. В телефонния разговор Ердоган e казал на Путин, че офанзивата на сирийския президент Башар Асад, подкрепена от Москва, предизвиква хуманитарна криза и представлява заплаха за националната сигурност на Турция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Ердоган се чул по телефона с Путин, ще посети Русия на 27 август"}
{"url": "https://trud.bg/%d0%b1%d1%80%d0%b0%d0%b7%d0%b8%d0%bb%d0%b8%d1%8f-%d0%bd%d1%8f%d0%bc%d0%b0-%d0%bf%d0%b0%d1%80%d0%b8-%d0%b4%d0%b0-%d1%81%d0%b5-%d1%81%d0%bf%d1%80%d0%b0%d0%b2%d0%b8-%d1%81-%d0%bf%d0%be%d0%b6%d0%b0%d1%80/", "text": "Пожарите, които опустошават Aмазонка, превърнаха деня в нощ. Бразилия обяви, че няма пари да се справи с бедствието, предава  . Европейските лидери определиха ситуацията като „международна криза“. В туитър френският президент Еманюел Макрон написа, че „домът ни гори“. Думите му предизвикаха гнева на бразилския президент, който го обвини в колониализъм. Димът от огъня в Амазонската джунгла се вижда и от 600 км височина в Космоса. 74 000 горски пожара от началото на годината, което е с 83 % повече от 2018-та. В сърцето на Амазонка, едно от 420-те племена, се опитва да спаси дома си от пламъците. „Това е разрушение. За тази гора ще дам и последната си капка кръв“, каза племенният вожда Раймундо Мура. Еколозите са категорични – животновъдството, изграждането на водноелектрически язовири и пътища и незаконната сеч са основна причина за пожарите. Бразилският президент призна, че страната му няма ресурси да се справи с огъня. „Министерството на правосъдието може да прати 40 души в Амазонка, за да се борят с пожарите. Няма ресурси, хаосът е дошъл“, каза още президентът на Бразилия Жаир Болсонаро. Президентът отиде още по-далеч. Той разкритикува „екологичната психоза“ по повод пожарите и обвини природозащитниците, че палят гората. „Неправителствените организации загубиха пари. Без пари от Норвегия и Германия те остават без работа. И какво правят? Опитват се да ме свалят“, заяви президентът на Бразилия. „Болсонаро е отговорен за случващото се в Амазонка. Той промотира политика, окуражаваща екологични престъпления“, добави координаторът Марсио Астрени от „Грийнпий“. Еманюел Макрон призова пожарите в Амазонка да бъдат основна тема на срещата на лидерите на Г-7 във Франция през уикенда. Защо Амазонка е толкова важна за световните лидери? Това е най-голямата тропическа гора в света, която обхваща 5,5 милиона квадратни километра. Там се намират една трета от първичните гори в света, а река Амазонка и нейните притоци осигуряват 20 % от прясната вода на Земята. Гората действа като въглеродна гъба. Съхранява от 90 до 140 милиарда тона въглероден диоксид, което спомага за регулирането на глобалното затопляне. Почти 20 % от гората на Амазонка е изчезнала през последния половин век и обезлесяването се ускорява. След като президентът на Бразилия Жаир Болсонаро пое властта в началото на 2019 г., процентът на обезлесяване стана близо четири пъти по-висок.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.23", "title": " Бразилия няма пари да се справи с пожарите в Амазония"}
