{"url": "https://trud.bg/%d1%82%d1%80%d1%8a%d0%bc%d0%bf-%d0%b7%d0%b0%d1%8f%d0%b2%d0%b8-%d1%87%d0%b5-%d0%b2%d0%b5%d1%80%d0%be%d1%8f%d1%82%d0%bd%d0%be-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d1%81%d1%80%d0%b5%d1%89/", "text": "Американският президент Доналд Тръмп каза, че вероятно няма да се срещне с руския си колега Владимир Путин в Париж тази седмица в кулоарите на официалните чествания на 100-годишнината от края на Първата световна война, предадоха световните агенции. „Не съм сигурен, че ние ще се срещнем в Париж. Вероятно няма“, каза Тръмп във военновъздушната база Андрюс близо до Вашингтон, преди да отлети за щата Охайо за участие в три митинга от предизборната кампания за вота утре. Тръмп уточни, че ще се срещне с Путин на форума на лидерите на Г-20 в Аржентина в края на ноември.  Президентът съобщи също така, че ще номинира нов американски постоянен представител в ООН до края на седмицата, предаде Ройтерс. Той ще замени Ники Хейли, която миналия месец обяви, че се оттегля.  По отношение на санкциите срещу Иран Тръмп каза, че иска нещата да вървят малко по-бавно и че не иска да предизвиква покачване в световните цени на петрола, предаде Ройтерс. Той каза, че иска да наложи санкции върху иранския петрол поетапно, изразявайки безпокойство, че в противен случай ще има разтърсване на енергийните пазари и глобално покачване на цените на петрола. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.05", "title": " Тръмп заяви, че вероятно няма да се срещне с Путин в Париж"}
{"url": "https://trud.bg/%d0%ba%d0%b0%d0%ba%d0%b2%d0%be-%d0%b4%d0%b0-%d0%bf%d1%80%d0%b0%d0%b2%d1%8f-%d0%ba%d0%be%d0%b3%d0%b0%d1%82%d0%be-%d0%bc%d0%b8-%d0%b7%d0%b0%d0%b1%d0%b0%d0%b2%d1%8f%d1%82-%d0%b7%d0%b0%d0%bf%d0%bb%d0%b0/", "text": "Въпрос:  Здравейте, във фирмата, в която работя, редовно заплатите се изплащат със закъснение. В момента заплата ми се бави повече от месец, а все пак имаме разходи, кредити и други задължения. Какво може да се направи в случая? П. Павлов, гр. Монтана Отговор:  Кодексът на труда гарантира изплащането на минимум 60 процента от трудовото възнаграждение, но не по-малко от минималната работна заплата за страната. Разликата до пълния размер на трудовото възнаграждение продължава да се дължи от работодателя и следва да се изплати допълнително, заедно с лихва. Дори един ден забавяне на трудовото възнаграждение – заплата, премия, бонуси, командировъчни или други полагащи се парични средства на служителя, свързани с извършения от него труд, се приема за бавене и подлежи на изискване. Пълният отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Какво да правя, когато ми забавят заплатата?"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%bd%d0%b8%d0%ba%d0%be%d0%bb%d0%be%d0%b2-%d0%ba%d1%8a%d0%bc-%d0%bc%d0%bb%d0%b0%d0%b4%d0%b8%d1%82%d0%b5-%d1%83%d1%87%d0%b8%d1%82%d0%b5%d0%bb%d0%b8-%d0%b2/", "text": "Кметът Димитър Николов се срещна с повече от 100 млади преподаватели, които за първа година са част от учителската професия. Срещата с тях е посветена на Деня на народните будители и има за цел да мотивира хората на просветата да прилагат съвременни методи в обучението на децата. На нея присъства и зам.-кметът по култура и образование Йорданка Ананиева. „Наличието на толкова много млади преподаватели в бургаските училища показва, учителската професия си върна своя авторитет и престиж. Вие ще бъдете пример за подражание, който бургаските деца ще следват. Преподавайте със самочувствие, за да създавате и самочувствие във вашите ученици. На вас се пада високата отговорност да обучите и възпитате новите поколения на Бургас, в това число и на България. Вярвам във вас и в успехите на вашите ученици“, каза в обръщението си към учителите кметът Николов. Той допълни, че предизвикателството на днешното време е да се изгради младо поколение, което да бъде по-добре подготвено за предизвикателствата на живота, с по-активно мислене и ориентирано към съвременните технологии. „Образователният процес е отворен и той се надгражда. Успехите през последните години на бургаските ученици го доказват и ни задължават. Убедени сме, че тези успехи стават в голяма степен благодарение на упоритостта, професионализма и настояването на бургаските преподаватели. Ще се радвам да ни давате възможност да подкрепяме различни ваши идеи и проекти, които не могат да намерят реализиране чрез съществуващите учебни планове“, каза още Николов. Кметът призова младите преподаватели да бъдат отворени към родителите на своите ученици, тъй като те дават ценни съвети за развитието на образованието. Община Бургас вече втора година прилага различни начини за подобряване на образователната инфраструктура чрез инициативи на самите родители. По време на срещата всеки учител получи подарък издание на „Епопея на забравените“ с послание за успехи в професията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Димитър Николов към младите учители: Вярвам във вас и в успехите на българските ученици"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%be%d1%82%d0%bc%d0%b5%d0%bd%d0%b8-%d1%80%d0%b5%d1%88%d0%b5%d0%bd%d0%b8%d0%b5/", "text": "Министърът на отбраната Красимир Каракачанов е отменил решението беларуска фирма да изпълнява ремонта на изтребителите Су-25. Решението е публикувано само ден, след като БСП алармираха, че цената на ремонта може да надвиши многократно определената сума от 82 млн. лева без ДДС, информира БНР. Отмяната на поръчката може да бъде обжалвана пред Комисията за защита на конкуренцията в 10-дневен срок от получаването му. Вариантите за ремонт на 14-те самолета са или в авиационен завод в Беларус, или в завод в Русия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.05", "title": " Министър Каракачанов отмени решението беларуска фирма да ремонтира Су-25"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d0%bc%d0%b8%d0%bd%d0%b8%d1%81%d1%82%d1%8a%d1%80a-%d0%bd%d0%b0-%d1%82%d1%83%d1%80/", "text": "В рамките на международното туристическо изложение WTM в Лондон министърът на труизма Николина Ангелкова проведе работна среща с Майкъл Елис, министър на туризма, културното наследство и изкуствата на Великобритания. Двамата обсъдиха възможности за обмен на опит в дигиталния маркетинг, както и съвместни инициативи за стимулиране на притока туристи, съобщават от Министерството на туризма. Министър Ангелкова отбеляза устойчивия рекорден ръст на чуждестранни туристи и приходи от техните визити в България през последните три години, както и за подчертания интерес на британците към дестинация България. За първите девет месеца на 2018 г. България е посетена от близо 8 млн. чужди туристи, което е около 6 на сто ръст спрямо година по-рано. Приходите в отрасъла от международен туризъм през периода януари-август 2018 г. са над 2,8 млрд. евро – 7,2% ръст спрямо същия период на миналата година. За деветмесечието на настоящата година страната ни е посетена от над 347 хил. граждани на Великобритания, което е почти 16 на сто ръст спрямо същия период на миналата година, и така страната се нарежда на 8-о място в класацията за входящ туризъм на България. Очакваме все така висок интерес на британските туристи и към наближаващия зимен сезон, увери министър Ангелкова.  Тя посочи приоритетите в политиката на туристическата администрация да развива страната като дестинация за целогодишен туризъм с акцент върху летния, зимния и многото видове специализиран туризъм – балнео- и СПА, културно-исторически, еко-, селски, приключенски, голф, гурме, ловен и др. Това разнообразие ще бъде представено с акцент върху културното наследство у нас на втория Международен конгрес на световните цивилизации и историческите маршрути в София, организиран от министерството и СОТ. Важен момент в нашата политика е и създаването на съвместни туристически маршрути със съседните страни, стана ясно от думите й. Министър Ангелкова запозна събеседника си с отличните възможности за бизнес в България. С цел привличане на стратегически инвестиции в сектора, създадохме първата карта на инвестиционните проекти в туризма и вече планираме надграждането й с втори етап, в който ще са включени конкретни възможности за инвестиции в различни райони на страната. Друг важен елемент в нашата дейност е прилагането на иновационния подход чрез цифровизация на туристическия отрасъл, което ще ускори работата на бизнеса и ще направи с помощта на IT технологиите представата за България по-пълна, поясни министър Ангелкова.  Тя представи резултатите от успешно приключилите маркетингови дейности с водещите туроператори Thomas Cook и TUI Group през тази и миналата година. През 2017 г. броят на туристите, пътуващи в България от Thomas Cook, е бил над 404 хил. и 18% повече спрямо предходната година. Министър Елис изказа задоволство от сериозната работа на България и постигнатите резултати в туризма. Той предложи двустранните контакти да се осъществяват по-често, за да може двете държави да обменят повече туристи и идеи. Британският министър на туризма заяви, че е очарован от българската природа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.05", "title": " Ангелкова разговаря с министърa на туризма, културното наследство и изкуствата на Великобритания Майкъл Елис"}
{"url": "https://trud.bg/%d0%ba%d1%83%d0%bf%d1%83%d0%b2%d0%b0%d1%82-%d0%bf%d0%b0%d1%80%d1%86%d0%b5%d0%bb%d0%b8-%d0%b7%d0%b0-%d0%b4%d0%b0-%d1%81%d1%82%d1%80%d0%be%d1%8f%d1%82-%d0%ba%d1%8a%d1%89%d0%b8/", "text": "Най-желани са двустайните жилища, които държат 33% от броя на сделките Нараства търсенето на парцели, върху които новите собственици искат да си построят къща, сочат данни на компания за недвижими имоти. С 16,29% нараства броят на постъпилите запитвания за покупка на имот през второто тримесечие на годината спрямо първото и с 61,3% спрямо същия период на 2017 г. Водещо остава търсенето на апартаменти. През второто тримесечие най-предпочитани отново са двустайните апартаменти, които представляват 33% от общия обем на сделките при средна цена от 65 хил. евро, следвани от тристайните жилища – 30% от сделките при средна цена от 105 хил. евро. При жилищните сгради ново строителство с предстоящ или имащи Акт 16, превес в търсенето имат тристайните жилища, като цената, която са склонни да предложат купувачите, е в диапазон от 110 хил. до 130 хил. евро. В резултат от ниските лихвени проценти по ипотечните кредити сделките се финансират основно от банките с ниско самоучастие от кредитоискателите. В София кварталите може да бъдат разделени на три групи според интереса към тях от страна та купувачите. Висок интерес за покупка има към Изток, Редута, Оборище, Кръстова вада, Витоша, Борово, Гео Милев, Младост 1, Център, Дианабад, Лозенец и Малинова долина. Среден интерес за покупка има към Банишора, Лагера, Павлово, Бъкстон, Левски, Люлин-Център и Надежда. Нисък интерес има към Зона Б-5, Свобода, Хладилника, Княжево, Орлондовци и Полигона. Предлагането на жилищни имоти на територията на София за второто тримесечие на 2018 г. отчита минимален ръст от 2,28% спрямо същия период на 2017 г. Около 6% от продавачите предлагат къщи, а 92% – апартаменти. Останалите жилищни имоти (ателие, мезонет, етаж от къща) представляват около 2% от общото предлагане. Най-голямо предлагане и през второто тримесечие се отчита при 3-стайните жилища (48%), като общо за София средната им офертна цена е 1000 евро/кв.м., следвани от 2-стайните апартаменти (40%) и средна офертна цена от 1020 евро/кв.м. В дъното на класацията остават многостайните и едностайните жилища. Най-активно е предлагането в район Дианабад (9,73%) със средна офертна цена от 950 евро/кв.м., следван от кв. Манастирски ливади – Изток (8,42%) – 1130 евро/кв.м., кв. Гео Милев (7,38%) – 1100 евро/кв.м. и кв. Оборище (6,32%) – 1300 евро/кв.м.", "date": "2018.11.05", "title": " Купуват парцели, за да строят къщи\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%86%d0%b0%d1%87%d0%b5%d0%b2%d0%b0-%d0%ba%d0%b0%d1%82%d1%8f-%d0%bc%d0%b0%d1%82%d0%b5%d0%b2%d0%b0-%d0%bd%d0%b5-%d0%b5-%d1%83%d0%b2%d0%be%d0%bb%d0%bd/", "text": "Проблемите с придобиването на българското гражданство бих ги разделила в две групи – от една страна заварено съдебно производство срещу тогавашния директор на Дирекция „Българско гражданство“ г-жа Матева, от друга страна – натрупани през годините преписки, за които съм имала и въпроси по линия на парламентарния контрол. Това коментира пред  министърът на правосъдието Цецка Цачева. На въпрос дали тя е уволнила Катя Матева, Цачева отговори: „Аз съм подписала заповедта за дисциплинарно уволнение през 2017 г., месец септември, след като г-жа Матева от лятото, август месец на 2016 г., 13 месеца преди това, не е била на работа в министерството“. Цачева беше категорична, че Катя Матева не е уволнена за това, че е подавала сигнали за нередности в Агенцията за българите в чужбина. „Още май месец миналата година съм информирана, че има сигнали от нейна страна, но онова заради което тя дисциплинарно е уволнена, са няколко наслагвани във времето факти – още от декември месец 2016 г. има доклад на инспектората към МС, където има конкретни факти за загубени преписки, забавени производства, с конкретни препоръки. Онова обаче, което се случи по мое време, месец юни 2017 г. получих информация от ДАНС, че тя е с отнет достъп до класифицирана информация“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Министър Цачева: Катя Матева не е уволнена за това, че е подавала сигнали за нередности в ДАБЧ"}
{"url": "https://trud.bg/%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b0-%d0%be%d1%82%d0%b3%d0%be%d0%b2%d0%be%d1%80%d0%bd%d0%be%d1%81%d1%82-%d1%89%d0%b5-%d1%81%d1%82%d1%80%d1%83%d0%b2%d0%b0-1000/", "text": "Не може да се сложи таван от 20 хил. лв., смята адвокат “Гражданска отговорност” ще струва 1000 лв., ако не се въведе лимит на неимуществените обезщетения при смърт в катастрофа или не се изготви методика за определянето им. За това предупредиха от Асоциацията на българските застрахователи (АБЗ) по време на брифинг. Това стана само ден след като премиерът Бойко Борисов разпореди на ГЕРБ да не гласуват промените в Кодекса за застраховането, с които се предлага таван от 20 хил. лв. обезщетение за всяко дете и за съпруга на загиналия. Според експерти цената на застраховката може да се повиши 6-7 пъти, заради решението на Върховния касационен съд (ВКС) да разшири кръга от роднини, които могат да претендират за обезщетения при смърт в катастрофа. Някои застрахователи дори се страхуват от фалити, тъй като започват да се преразглеждат дела от преди 5 години, с двойно или тройно разширение на засегнатите роднини. “Фокусът в момента е изместен от имуществените към неимуществените обезщетения при катастрофи. При имуществените се покриват щетите при ПТП-то, разходите за лечение на оцелелите или загубата на трудоспособност. Но адвокатите се заемат с неимуществените, тъй като доказателствата там се базират на субективна преценка и свидетели и най-много пари се плащат за претърпените болки и страдания”, каза Светла Несторова, председател на AБЗ. Тя допълни, че има сигнали за нелоялни практики в девет кантори, които взимали до 80% от присъденото обезщетение на роднини и те са най-облагодетелствани от решението на съда. Внесените промени в Кодекса за застраховането от шефа на бюджетната комисия към парламента Менда Стоянова въвеждат таван на вече съществуващ лимит за неимуществените обезщетения при загинал в катастрофа, заяви адвокат Стоян Чаталбашев. “В европейска директива и в решение на Европейския съд се казва, че нови лимити не може да има, тъй като вече има съществуващ в размер на 1 млн. евро”, каза адвокат Чаталбашев. Според него, ако таванът се гласува, печалбата на застрахователите ще нарасне 6-7 пъти. “Решението на ВКС е във връзка с европейската директива, която налага разширението на този кръг, а това се знае още от 2012 г.”, допълни адвокатът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.05", "title": " Над 1000 лева ще струва „Гражданска отговорност“\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%b2-%d1%87%d0%b5%d1%80%d0%b2%d0%b5%d0%bd%d0%b0%d1%82%d0%b0-%d0%b7%d0%be%d0%bd%d0%b0-%d0%bd%d0%b0-%d0%b8%d0%bc%d0%be%d1%82/", "text": "Точно пред нас е Хърватия България излезе от топ 10 на жилищните пазари с най-бърз ръст на цените в света, заемайки 12-то място в Глобалния индекс на цените на жилищата на консултантската компания Knight Frank за второто тримесечие на годината. В индекса са включени 57 страни и територии. Цените на жилищата у нас в периода април-юни са нараснали с 8,2% на годишна база и с 3,6% спрямо четвъртото тримесечие на миналата година. Спрямо първото тримесечие на 2018 г. цените на жилищата са се повишили с 1,6%. Страната ни слиза с пет позиции надолу спрямо класацията от първото тримесечие, когато заемаше седмо място в индекса на Knight Frank, но все пак остава в “червената зона”, където попадат най-бързо растящите пазари в света. България се нарежда непосредствено след Хърватия и преди Чехия и Колумбия. През второто тримесечие Малта изпреварва Хонконг и оглавява индекса на Knight Frank. Според данните на Малтийската централна банка цените на жилищата в страната са нараснали с близо 17% на годишна база и с 9,4% спрямо последното тримесечие на миналата година. Спрямо предходното тримесечие ръстът на цените е 3,6%. Ограниченото предлагане наред със силната икономика, която постигна ръст от 6,6% през 2017 г., и процъфтяващата технологична индустрия тласкат цените нагоре. Хонконг заема второ място с ръст на цените на жилищата с 15,9% на годишна база и с 10,4% от началото на годината. Спрямо първото тримесечие те са нараснали с 5,2%. Knight Frank прогнозира охлаждане на пазара в Хонконг заради растящите лихви по ипотеките. Третото място е за Латвия с годишен ръст на цените на жилищата от 13,7%. Топ 10 в класацията се допълва от Словения, Унгария, Ирландия, Турция, Мексико, Сингапур и Холандия. Украйна остава най-слабият жилищен пазар в света с годишен спад на цените от 4,5% през второто тримесечие, въпреки че спрямо първите три месеца отбелязва скромен ръст от 0,7%. Десетката на най-слабите жилищни пазари в света се допълва от Перу, Саудитска Арабия, Бразилия, Италия, Финландия, Израел, Швеция, Мароко и Гърция. Глобалният индекс на цените на жилищата, изчисляван от Knight Frank, приключва второто тримесечие на 2018 г. с ръст от 4,7% на годишна база, което е най-бавният годишен растеж от третото тримесечие на 2016 г. насам. За сравнение, през първото тримесечие той беше 4,8%. Само седем страни и територии, включени в изследването на Knight Frank, или 12% от участниците в класацията, са регистрирали спад на цените на годишна база. В същото време в страните, които отбелязват ръст на цените на жилищата, той е по-умерен в сравнение с предходните тримесечия. Knight Frank предупреждава, че растящите лихви по ипотеките, несигурната политическа и икономическа обстановка и настоящата нестабилност на някои пазари вероятно ще ограничат търсенето. В същото време Централна и Източна Европа (ЦИЕ) се превръща в регион на силен растеж, като в Латвия, Словения и Унгария цените на жилищата са се ускорили с между 12% и 14% на годишна база до юни. Регионът като цяло регистрира ръст на цените от 8% спрямо 5,1% за останалата част от Европа. Силното представяне на ЦИЕ се обяснява със засилването на икономиките на страните, повишаването на заетостта и нисколихвените ипотечни кредити. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " България е в „червената зона“ на имотните сделки\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-276/", "text": "Стоичков събра ЦСКА и „Левски“ Гриша Ганчев и двама бивши “сини” собственици на промоцията. Над 1200 екземпляра от “Историята” продадени само за час. Министърът на спорта Красен Кралев взе първия автограф.         България е в „червената зона“ на имотните сделки Цените нараснаха с 8,2% за година, което ни нарежда на 12-то място. Точно пред нас е Хърватия.         Какво да правя, когато ми забавят заплатата? Трудово-правна консултация на „Труд“.           Атакуват Красимир Каракачанов заради Истанбулската конвенция Свидетели сме на политически Хелоуин и стратегически провокации, казва експертът но антитероризъм Христо Смоленов в интервю за „Труд“.         Ефектът на снежната топка в здравеопазването Има три източника за финансиране на системата. Нужен е мотивиран медицински персонал – анализ на проф. Григор Димитров               Куба либе Силует на певицата Камила Кабейо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Вижте акцентите в броя на вестник „Труд“ във вторник, 6 ноември 2018"}
{"url": "https://trud.bg/%d1%82%d0%be%d0%bf%d1%88%d0%bf%d0%b8%d0%be%d0%bd%d0%b8%d0%bd-%d0%ba%d1%80%d0%b8%d1%82%d0%b8%d0%ba%d1%83%d0%b2%d0%b0%d0%bb-%d0%bc%d0%b8%d0%b3%d1%80%d0%b0%d1%86%d0%b8%d0%be%d0%bd%d0%bd%d0%b0%d1%82%d0%b0/", "text": "Доскорошният шеф на германското вътрешно разузнаване Ханс-Георг Маасен нарекъл миграционната политика на канцлерката Ангела Меркел “наивна и лява”, предаде Ройтерс. Изказването си той направил на закрита прощална среща с европейски колеги. Пред тях Маасен заявил, че е станал жертва на лов на вещици от страна на “ляворадикални елементи” в Германската социалдемократическа партия – коалиционният партньор на Меркел. И допуснал, че може да влезе в политиката или да се заеме с бизнес. Топшпионинът бе принуден от управляващата коалиция да напусне поста и да се премести като съветник в МВР през септември, след като постави под въпрос автентичността на видеоклипове, на които се вижда как крайнодесни преследват имигранти в град Кемниц през лятото. Днес вътрешният министър Хорст Зеехофер съобщи, че временно го отстранява от служба заради “неприемливи изказвания”.        ", "date": "2018.11.05", "title": " Топшпионин критикувал миграционната политика на Меркел\t\t\t"}
{"url": "https://trud.bg/it-%d1%84%d0%b8%d1%80%d0%bc%d0%b8-%d0%b4%d0%b2%d0%b8%d0%b6%d0%b0%d1%82-%d0%bf%d0%b0%d0%b7%d0%b0%d1%80%d0%b0-%d0%bd%d0%b0-%d0%be%d1%84%d0%b8%d1%81%d0%b8/", "text": "Наличностите на готови офис площи в България достигнаха близо до 1,92 млн. кв.м. през първата половина на 2018 г., сочат данни на компания за недвижими имоти. Главната движеща сила на пазара продължават да са големите компании от развиващия се бранш на аутсорсинг индустрията, в секторите на ИТ продуктите и изнесените бизнес процеси и услуги. Този фактор до голяма степен определя цените, предпочитаните райони и характеристиките на офисите, като активността е по-скоро във високия клас офиси. Основните наематели на пазара на офис площи изпитват все по-голям недостиг на квалифицирани служители за своята дейност. Последните от своя страна, стават все по-взискателни към работодателите си и условията на работното място, които предлагат. В тази връзка, при избор на офис, освен фактора “цена”, големите компании все повече отдават важност на местоположението на сградата, близостта на метростанция или друг развит обществен транспорт, наличие на зелени зони за почивка, високо ниво на управлението на сградата, както и оценка за енергоефективност на вложените материали и системи в сградата. Добавената стойност на фактора “местоположение” се свързва с локация в престижна бизнес среда и лесен/бърз достъп до сградата от всички точки на града. Най-предпочитани райони в София, изредени по реда на атрактивността им са: Бул. Цариградско шосе (концентрация около Младост 1 и метро станцията до магазин Метро), Централен Бизнес Район (градски център), Бизнес парк София и района около него, Бул. България, Бул. Тодор Александров (отсечката до ул. Опълченска), Летище София. Средните наемни нива за клас А офис площи остават стабилни – 13 евро /кв.м. за най-предпочитаните локации и 11 евро/кв.м. за квартални и крайградски зони. Клас Б сградите следват тенденция на стабилизиране по отношение на исканите наеми, като наемите са в диапазона от 6 до 10 евро/кв.м. в зависимост от местоположението и състоянието на вложените системи и материали в сградите. Поради голямата активност на повечето компании, през изминалата 2017 г. нивото на свободните площи прогресивно намаля, като от близо 240 хил. кв.м. в началото на 2017 г. (14%), в края на 2017 г, те се свиха до около 200 хил. кв.м. или около 11% от общия обем. През второто тримесечие на 2018 г. свободните площи са около 195 хил. кв.м., или малко над 10% от общия обем. Нарастващият брой на офис сгради в процес на изграждане, както и обявените нови проекти, ще доведат до нарастване на конкуренцията сред наемодателите. Но до завършването на повечето от тези проекти (края на 2019 г. и първата половина на 2020 г.) при клас А офис площите ще се задържат валидни настоящите нива на наемите.", "date": "2018.11.05", "title": " IT фирми движат пазара на офиси\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b2-%d0%bb%d0%be%d0%bd%d0%b4%d0%be%d0%bd-%d0%bd%d0%b0%d1%88-%d1%84%d0%be%d0%ba%d1%83%d1%81/", "text": "Сред водещите акценти в нашата работа е ускореното въвеждане на дигитализацията и иновациите в туризма, както и успешната реализация на младите хора в страната. Само така можем да предлагаме конкурентен и висококачествен продукт. Това заяви министърът на туризма Николина Ангелкова в Лондон, която бе панелист на международния форум на World Travel & Tourism Council, посветен на предизвикателствата пред съвременния туризъм, съобщават от Министерството на туризма. Конференцията се състоя в рамките на международното туристическо изложение WTM.  Министър Ангелкова припомни, че резултатите в отрасъла след създаването на българското Министерство на туризма като самостоятелна институция са показателни: ръстът на туристическите посещения на чужденци за периода януари-септември 2018  г. е 31% спрямо същия период три години по-рано. Рекламираме освен традиционните летен и зимен туризъм също и много специализирани видове услуги – балнео- и СПА, културно-исторически турове, гурме, винен, голф, ловен, приключенски, еко-, селски, фестивален туризъм и пр. Много е важно да знаем какво искат да видят в страната ни нашите гости и това определя фокусите в рекламната и маркетинговата ни политика. Това е невъзможно без правилната комуникация с хората. Нашата позиция е публична и ние работим за тях, затова всяка обратна връзка е особено важна. Туризмът има досег с много сектори и затова усилията на бизнеса трябва да са обединени за постигане на добри резултати по хоризонталната верига. Ето защо обръщаме голямо внимание върху подготовката на кадрите, които са лицето на туризма пред нашите чуждестранни посетители, подчерта министър Ангелкова. Тя припомни, че кадровият въпрос е сред най-актуалните за преодоляване в страната, включително в туризма. За целта е създаден специализиран междуведомствен съвет, който търси решения на казуса в партньорство между държавата, бизнеса и неправителствения сектор. Работим много със студентите и младите хора, които избират тази професия, за да се чувстват добре в нея и да ги задържим в родината им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.05", "title": " Министър Ангелкова в Лондон: Наш фокус са дигитализацията, иновациите и реализацията на младите хора в страната"}
{"url": "https://trud.bg/%d1%84%d1%80%d0%b5%d0%bd%d1%81%d0%ba%d0%b8-%d0%bf%d0%be%d0%bb%d0%b8%d1%86%d0%b0%d0%b9-%d0%b5-%d0%be%d1%82%d0%ba%d1%80%d0%b8%d1%82-%d0%bc%d1%8a%d1%80%d1%82%d1%8a%d0%b2-%d0%b2-%d1%80%d0%b5%d0%b7%d0%b8/", "text": "Френски полицейски служител беше открит мъртъв в понеделник в градината на официалната резиденция на премиера в Париж. Според някои служители смъртта е резултат от самоубийство, което е и основната версия за разследващите. Загиналият е бил на пост пред видеоекраните. 45-годишният служител на републиканската гвардия бе открит с униформа до служебното си оръжие в градините на хотел „Матиньон“, офис и резиденция на министър-председателя Едуар Филип. Филип, който беше на посещение в Нова Каледония, френска отвъдморска територия в Тихия океан, бе информиран за „трагичния“ инцидент и изпрати съболезнованията си на семейството, се казва в изявление на кабинета му. Той каза, че както Парижката прокуратура, така и жандармерията ще разследват смъртта на офицера, който е баща на две деца. През август жандармеристите, отговарящи за „Матиньон“, се оплакаха от „влошаващите се условия на труд“ в анонимно писмо, изпратено до техните началници, което беше видяно от АФП. Миналия месец в. Le Canard enchaîné съобщи, че заради постоянната терористична заплаха изискванията към полицаите и жандармеристите в двореца „Матиньон“ станали екстремни, информира Канал 3. Техните дежурства продължавали над 10 часа, при това без заплащане на допълнителните часове. Полицията протестира срещу все по-трудните мисии, които ѝ възлагат, при недостатъчен личен състав и оборудване. Миналия месец около 200 служители демонстрираха в Париж, обвинявайки властите, че не успяват да подобрят условията за труда им. През 2017 г. 51 полицаи се самоубиха във Франция, сочат данни от полицейския профсъюз, а от началото на тази година на живота си са посегнали 24 полицаи. И от жандармерията са се самоубили 20 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.05", "title": " Френски полицай е открит мъртъв в резиденцията на премиера Едуар Филип"}
{"url": "https://trud.bg/%d0%b1%d1%83%d0%bc-%d0%b2-%d1%82%d1%8a%d1%80%d1%81%d0%b5%d0%bd%d0%b5%d1%82%d0%be-%d0%bd%d0%b0-%d0%bb%d1%83%d0%ba%d1%81%d0%be%d0%b7%d0%bd%d0%b8-%d0%b6%d0%b8%d0%bb%d0%b8%d1%89%d0%b0/", "text": "Намалява срокът за сключване на сделки Продажбите на луксозни имоти отбелязват солиден ръст както у нас, така и в световен мащаб, показват данните на от анализ на Christie’s International Real Estate – една от най-влиятелните международни мрежи от брокери в света. През 2017 г. и в началото на 2018 г. се забелязва цялостен ръст от 11% на сделките с висок клас имоти. Увеличената активност в луксозния сегмент е в резултат на бързото развитие на глобалната икономика, ниските лихви по банковите депозити, както и нарастващото доверие на клиента в експертното мнение на консултантските компании за недвижими имоти, коментират брокерите. “В синхрон с напредъка на икономиката и продажбата на жилища, луксозният имотен пазар у нас също отбеляза динамична година. Високият сегмент в България се развива все по-бързо, следвайки световните стандарти за качество на обслужване и ексклузивност на предлаганите имоти. Аналогично на международните тенденции, през 2017 г., както и в първите месеци на 2018 г., интересът към луксозни покупки остава висок както за жилищни нужди, така и за инвестиция”, коментира Весела Илиева, управляващ партньор в компания за луксозни имоти. Запазва се тенденцията за несъответствие между търсенето и предлагането на имоти във високия сегмент както у нас, така и в международен план. Това явление води до по-голяма активност от страна на заинтересованите купувачи и ускорява сключването на сделки. Специалистите посочват, че ако през 2016 г. обичайното време за осъществяване на продажба на луксозен имот е 220 дни, през 2017 г. то спада на 190 дни. Причината е засилената конкуренция между представители от различни демографски групи, чийто доход и начин на живот традиционно се различават. В международен план, Виктория, столицата на Британска Колумбия, е пазарът, в който се отчита най-голяма активност при сделките с висок клас имоти на първичния жилищен пазар, като средното време за луксозна продажба е само 32 дни. На вторичния пазар на луксозни имоти пък най-голям е интересът към жилища в град Санта Фе в Ню Мексико, където ръстът на броя сделки през 2017 г. спрямо 2016 г. е 18%. Освен икономическите фактори, които оказват силно влияние върху луксозния пазар на недвижими имоти, политическите явления, характерни за различните страни, също въздействат на продажбите. Политическа нестабилност, политизация на имуществената собственост и заплаха от тероризъм са сред факторите, върху които чуждестранните клиенти най-често се фокусират при инвестиция в луксозен имот. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.05", "title": " Бум в търсенето на луксозни жилища\t\t\t"}
{"url": "https://trud.bg/%d0%bd%d0%b5%d1%82%d0%b0%d0%bd%d1%8f%d1%85%d1%83-%d0%bd%d0%b0%d1%80%d0%b5%d1%87%d0%b5-%d0%b8%d1%81%d1%82%d0%be%d1%80%d0%b8%d1%87%d0%b5%d1%81%d0%ba%d0%b8-%d0%b4%d0%bd%d0%b5%d1%88%d0%bd%d0%b8%d1%8f/", "text": "Израелският премиер Бенямин Нетаняху обяви днешния ден за исторически заради  , които определи като най-суровите от началото на усилията за възпиране на машинациите на Ислямската република, предаде Франс прес. Шест месеца след като едностранно оттегли страната си от споразумението за иранската ядрена програма, сключено през 2015 г., президентът на САЩ Доналд Тръмп днес върна драстичните санкции срещу иранския петролен и финансов отрасъл, отменени от неговия предшественик Барак Обама. „Това е исторически ден“, заяви Нетаняху пред парламентаристи от партията си.  Това също е голям ден за бъдещето на Израел, тъй като Иран е най-голямата заплаха за Израел, Близкия изток и световния мир, добави той. Американските санкции, които целят да изключат Иран от международната банкова система Суифт, “ ще задушат терористичния режим, който е на власт в Иран“, отбеляза Нетаняху.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Нетаняху нарече „исторически“ днешния ден, в който се възобновяват американските санкции срещу Иран"}
{"url": "https://trud.bg/%d1%81%d0%b0%d1%89-%d0%be%d0%b1%d1%8f%d0%b2%d0%b8%d1%85%d0%b0-%d0%ba%d0%be%d0%b8-%d0%b4%d1%8a%d1%80%d0%b6%d0%b0%d0%b2%d0%b8-%d1%81%d0%b0-%d0%b8%d0%b7%d0%ba%d0%bb%d1%8e%d1%87%d0%b5%d0%bd%d0%b8-%d0%be/", "text": "САЩ ще направят изключение от вторичните санкции срещу Иран за Китай, Индия, Италия, Гърция, Турция, Япония, Южна Корея и Тайван. Това обяви държавният секретар Майк Помпео броени часове, след като най-тежките американски санкции срещу Иран бяха възобновени. Помпео увери, че Вашингтон ще е „неуморен“ в прилагането на максимален натиск срещу Ислямската република, съобщава AFP. Осемте изброени страни, поне временно, ще получат позволение да купуват петрол от Иран заради специфични обстоятелства, както и за да не се наруши баланса на енергийните пазари. „Нашата цел е да лишим иранския режим от средствата, които използва, за да финансира насилствени действия из целия Близък Изток и по света. Нашата крайна цел е да ги принудим да изоставят революционния курс“, заяви държавният секретар на САЩ пред репортерите. Важен пропуск в изключенията е Ирак, тъй като ако за него бе направена отстъпка, Иран можеше да заобикаля санкциите, като смесва своята суровина с тази на съседната си съюзническа страна.    ", "date": "2018.11.05", "title": " САЩ обявиха кои държави са изключени от санкциите срещу Иран"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d1%81%d1%82%d0%be%d0%b8%d1%87%d0%ba%d0%be%d0%b2-%d0%bd%d0%b0%d0%b9-%d0%b2%d0%b5%d0%bb%d0%b8%d0%ba%d0%b8%d1%8f%d1%82-%d0%b1%d1%8a%d0%bb%d0%b3%d0%b0%d1%80%d1%81/", "text": "За първи път България ще прочете без маска и грим   на най-известния ни сънародник по света. Христо Стоичков в пълния му блясък – триумфи, скандали, сълзи. Автобиографията на Кавалера на „Златната топка“ е написана заедно с Владимир Памуков, завеждащ спортния отдел на вестник „Труд“ повече от четвърт век. „Благодаря на Владо, че се зае с тази мисия, която мислех за непосилна – призна Стоичков в хотел „Маринела“, където днес от 12,30 ч ще направи промоцията. – Благодаря на всички, които са работили по нея. Вярвам, че освен многото приятели, които ще ме уважат, мои приятели ще станат и всички, които прочетат „Историята“!“ – От летището – направо на работа. Лесно ли превключвате от репортер, взимащ интервюта от мегазвезди, до това отново да застанете пред камерата? – Когато има добра организация, всичко е много лесно! От Маями си знаех програмата. Мачове на „Барса“ със „Севиля“, „Интер“ и „Реал“, интервюта с Жерар Пике и Иван Ракитич. После скок до Англия и сега е ред на това интервю. – Поводът за нашия разговор е официалната биография „Историята“, издадена от „Софтпрес“. В понеделник в хотел „Маринела“ ще посрещнете много гости. – Да се надяваме, че по-големият „виновник“ Владимир Памуков го е организирал добре. Поканили сме много хора, с които през годините съм поддържал близост, откровеност. За мен ще бъде голямо удоволствие и чест да дойдат президентът, спортният министър, кметът на София, олимпийски, световни и европейски шампиони, приятели, едни от най-големите светила на българската журналистика… Направили сме нещо, което мислехме от много време с Владо. Преди години, когато бях треньор на националния отбор, издадохме албум само със снимки и полека-лека ни хрумна тази идея да направим нещо, което да остане в историята. Много неща са казани и писани – къде верни, къде неверни. Затова решихме в последните две години да започнем с това откъде е тръгнал Ицо Стоичков. – Владо Памуков не е спестил абсолютно нищо от пъстрата ви биография. Знаем много за вашите успехи, но сега за първи път говорите за гафове и грешки. Срамувате ли се от нещо? – Не! Правил съм грешки и продължавам да правя. Няма безгрешен човек. Винаги съм казвал, че ако си безгрешен, няма начин как да съществуваш. Естествено, че от някои постъпки се срамувам дотам, че може би можех да ги избегна. Да стисна зъби, да премълча, да си затворя очите, но когато нещата започнат да опират до по-голяма провокация, тогава се стига до съвсем други неща. Всеки говори, че съм настъпил съдията. Настъпил съм го и затова съм аз. – И точно този човек Илдефонсо Урисар Аспитарте ще бъде на промоцията. Как така станахте толкова близки, след като се случи този скандален момент? – Всеки знае да се извини на другия. Намерих сили в момента, в който стана цялата драма на стадиона и федерацията реши да ме накаже. Той пък от друга страна намери сили да ме защити, че съм бил провокиран от нещата, които станаха и с Йохан Кройф, и с футболистите на “Реал“ (Мадрид). Може би в годините показахме, че когато стиснеш ръка, погледнеш го в очите и кажеш: „Да, аз бях виновен!“, нещата се пооправят. Затова толкова години съм имал възможност да бъда с Илдефонсо на много предавания в Испания. Лично съм го канил в Барселона. Той е един от хората, които изиграха важна роля в моята кариера. – А защо всъщност го настъпихте? – Мина пред мен. Какво да направя? Който не играе, той не куцука! – Тогава ви извадиха за известно време от футбола, но това не ви се случи за първи път. Колко живота има Христо Стоичков? – Като котките! Всеки се опитва да прави нещо, но той все оживява. Не е трудно да преживееш, не е трудно да преглътнеш, но не прощавам! – Коя история от тази книга най-много си цените? – От първата страница до последната. Аз не се деля. Нито като футболист съм се делял, нито като треньор, нито сега като коментатор и анализатор в „Унивижън“. За мен всичко е едно. – От книгата разбрахме, че две седмици сте криел, че сте спечелил „Златната топка“ през 1994 г. и че само съпругата ви Мариана е знаела за това. Как задържахте тайната? – Лесно, защото това е нещо много лично. Естествено, че казах на жена ми, когато видях името ми написано на „Златната топка“. Но тя е в историята. Тази „топка“ е на моето семейство, приятели, съотборниците ми в „Марица“, „Харманли“, „Юрий Гагарин“, ЦСКА, на младежките, юношеските отбори, на всички мои треньори, на феновете, на докторите и масажистите, на родителите… Без тях няма шанс! Аз така го мисля и така го казвам, макар че много мразя думата „аз“ и почти не я използвам. Аз това, аз онова… Но ако Наско не беше паднал за дузпа, ако Трифон, лека му пръст, не беше направил дузпа или Емо Костадинов не беше ми подал за гола срещу Аржентина… Затова винаги гледам да не използвам тази дума. На първата страница на книгата, която имам лично подписана от Йохан Кройф, пише: „Никога не казвай аз!“ Затова избягвам да я използвам. – В книгата можем да прочетем как не вие дължите данъци на държавата, а точно обратното. За синята лампа върху колата, схватките с папараци. Оставихте ли нещо скрито за хората? – Не, няма нищо скрито. Там всичко е едно към едно, защото така съм го преценил. Аз съм много праволинеен – казвам това, което е. На някой му харесва, на друг – не, но не можем да се харесваме на всички. Винаги съм гледал да бъда в правилната посока. Естествено, че съм грешал, което е съвсем нормално. Но гледам по бързия начин да се върна в правилната посока. Намирал съм сили да се извиня и пътят продължава. Не се обръщам назад! – Пеп Гуардиола, Юрген Клоп, Жозе Моуриньо, Джеймс Милнър, Мохамед Салах – какво е общото между тези хора от последната седмица? – Че всички застанаха пред моята камера. Имах възможността да бъда с Юрген Клоп преди няколко месеца в Шотландия на бенефис на Стилиян Петров и на Джеймс Милнър. Там се договорих с него. Каза ми, че трябва само да бъда в Европа и да се свържа с клуба, за да уточним точната дата. Уникален треньор! Уникален човек! Направи ми най-силно впечатление, че на закрита тренировка, на която не може да има камери, той „отвори“ заниманието само за нас. Не можем да издадем кой знае какви новости във футбола, но за нас беше чест, че присъствахме на една закрита тренировка. Видяхме интересни упражнения, много голяма динамика. Когато свърши тренировката, веднага ме покани в неговия кабинет. Седнахме, разговаряхме за неща, които го интересуват – как функционира „Барселона“ например. Питах го за неговата кариера. След това слязохме в залата, определена за интервюто. Всички футболисти на „Ливърпул“ дойдоха лично един по един. Искаха да се здрависаме и да си направим по една снимка за спомен. Може би това беше и указанието на големия капитан Милнър. Имах възможността да разговарям със Салах, с Фирмино. Клоп е един спокоен треньор. Уверен е. С Гуардиола беше още по-лесно, защото сме играли заедно в „Барселона“ в продължение на толкова години. С Чики Бегиристайн също. Може би най-лесното ми интервю – и за мен, и за него. В Англия не всеки треньор или спортен директор дава ексклузивни интервюта, но благодарение на това, че сме играли заедно и че поддържаме голяма връзка и приятелство, имах възможността да бъда с тях. Пеп също беше като екскурзовод. Показа ми тренировъчната база, къде се хранят, къде почиват момчетата… Нещо извънземно, което можеш да очакваш от отбор като „Манчестър Сити“. Нещо уникално! Преди да тръгна се спрях при Моуриньо, защото ме свързва голямо приятелство с него. Преди години той беше в Барселона с Боби Робсън, направи първите си стъпки като треньор. Когато го попиташ какво си спомня за „Барселона“, той казва: „Много съм благодарен на този, този и този футболист, защото, когато бях Жозе Никой, те ме прегърнаха и ми помогнаха“. И след толкова години, когато вече е треньор на „Порто“, „Интер“, „Реал“, „Челси“, „Манчестър Юнайтед“ и след постигнатите успехи той не е забравил откъде е тръгнал. Макар че понякога изглежда арогантен, за мен Жозе е прекрасен човек и голям приятел. При последната визита в София, когато бе треньор в „Челси“, имах възможността да бъда с него, посетихме кметството. Винаги съм го защитавал. Оставих си „вратички“ и за февруари-март, когато започнат осминафиналите и четвъртфиналите в Шампионска лига. Ще имам възможност пак да бъда в Лондон. Очакват ме Маурисио Почетино, Унай Емери, Гари Линекер, Пол Погба… Работа – колкото искате! – Гуардиола не дава персонални интервюта, а говори само на пресконференции. Изключението бе за вас. – Само с едно обаждане. При нас няма скрити-покрити неща. Живели сме седем години заедно в една съблекалня. Не е никакъв проблем. Чики Бегиристайн също не дава интервюта. Шест години не е дал нито едно ексклузивно, но все пак надделя това, че сме били съотборници, сега и семейни приятели. Това е нещо по-различно. Малко ги разделям нещата. Едно интервю няма нищо общо с един приятелски диалог. – Успя ли Гуардиола да направи от Манчестър Сити „дрийм тим“, какъвто бяхте вие в „Барса“? – Никога не обичам да сравнявам отборите, защото всичко е различно. Да, вярно е, че ние поставихме първата копка да се тръгне с големите успехи на „Барселона“. „Дрийм тим“ остава в историята – първа Шампионска лига, четири пъти подред шампиони на Испания… Нататък всичко е много по-лесно. Вече пътят ти е утъпкан и знаеш откъде трябва да минеш. Постигнатото от Гуардиола като треньор в „Барса“, остава в историята на световния футбол. След това и с „Байерн“, макар че не спечели Шампионска лига. Стилът, с който промени германския футбол, ще остане. Който и треньор да дойде сега в „Байерн“, ще се старае топката да се задържа повече, да има повече разиграване, да провокира отбора да бяга повече за топката, да го няма това спокойствие. В „Манчестър Сити“ е същата работа. Той намери подходящите футболисти, за да може да окомплектова такъв отбор. Има реална възможност да стигне много, много далеч в Шампионска лига. – Като футболист не можахте да стъпите на „Анфийлд“, по-скоро „Ливърпул“ не можа да стигне до мач с „Барса“, но сега бяхте там. Припомнихте ли им нещо за българската връзка с този стадион? – Естествено, че има снимка на ЦСКА там. На стадиона има история. ЦСКА е минал през тази арена. Особено когато ги елиминирахме. Първия мач ни биха 5:1, но във втория остави следа този „златен“ отбор с Джони Велинов, Краси Безински, Георги Димитров, Мето Томанов, Стойчо Младенов, Ради Здравков, Спас Джевизов, Кольо Велков, Цецо Йончев, Пламен Марков, Гошо Илиев, ще забравя някой… Но на всички, които са играли в този мач, снимката е там. Това е история. Припомних, особено на вратаря Брус Гробелаар. Има там точно тази зелена фланелка, с която е играл. Мислех да я купя и да я донеса в музея на ЦСКА, но следващия път ще имам време да се занимавам с такива неща. – Преди английската експедиция бяхте на „Камп Ноу“, където изгледахте на живо „Ел Класико“. В социалните мрежи се появиха кадри как показвате петте си пръста. Каква беше емоцията? – Да преживееш такова дерби, е голям емоция. За първи път в последните десет години двамата най-добри футболисти за последното десетилетие Меси и Кристиано ги нямаше на терена. Беше ми любопитно как двата отбора ще се противопоставят, кой от треньорите ще бъде по-готов за един такъв мач. „Барса“ не спечели двубоя в дербито, а още в сряда, когато игра с „Интер“. Беше след счупването на ръката на Лионел. Всички питаха как ще заиграе отборът, когато Меси го няма? Ернесто Валверде надигра Хулен Лопетеги тактично, много хитро и тези пет гола бяха най-малкото. Но имаше и важен момент – когато „Реал“ отбеляза за 1:2, имаше критични десетина минути, когато Реал изтърва две чисти голови положения да изравни. Може би тогава мачът щеше да стане друг. Но след третия гол на Луис Суарес, видях „Реал“ направо в ямата. – Големият въпрос е може ли „Барса“ без Меси. Този мач даде ли отговор? – Естествено, че го даде, но не забравяйте, че Меси е Меси. Можете ли да си представите, ако в този мач Лео бе играл, какво го чакаше „белия балет“? Нашият гост  Христо Стоичков е роден на 8 февруари 1966 година. Той е най-успешният български футболист. В кариерата си има три титли на България с ЦСКА и пет на Испания с “Барселона”. Единственият българин, носител на “Златната топка” – най-значимия индивидуален приз във футбола. Стоичков има две “Златни обувки” за голмайстор №1 на Европа и на Мондиал 94. Избран е за играч №1 на УНИЦЕФ за сезон 1991/1992 г. Част от идеалния отбор на световното в Щатите и европейското в Англия, носител на “Златния Онз”, Кавалер на “Златния крак”. Номиниран от Краля Пеле за един от стоте най-добри футболисти на ХХ век.          ", "date": "2018.11.05", "title": " Христо Стоичков, най-великият български футболист, пред „Труд“: Лесно преглъщам, но никога не прощавам\t\t\t"}
{"url": "https://trud.bg/%d0%b8%d0%b7%d0%b1%d0%be%d1%80%d0%b8%d1%82%d0%b5-%d0%bd%d0%b0-%d0%b2%d1%81%d0%b8%d1%87%d0%ba%d0%b8-%d1%81%d1%82%d1%80%d0%b0%d1%85%d0%be%d0%b2%d0%b5/", "text": "Междинните избори за Конгрес в САЩ, които ще се произведат на 6 ноември, се превърнаха във вот със световен залог. Даже по-голям от този преди две години, който доведе президента Доналд Тръмп в Белия дом. И обърка спатиите на много хора по света и у нас. Както и несъмнено намести тестето за други. Сега у дома на Тръмп предстои Рубикон. По традиция, междинните избори за Конгрес се смятат за тест за управлението на новодошлият президент на средата от мандата му. С Тръмп в Белия дом и всички противоречия и скандали, съпътствали го от избирането му досега, тази година повече от всякога. Американските граждани имат възможността да преизберат или подменят всичките 435 членове на Камарата на представителите и 33-ма от 100-те сенатори. В допълнение гражданите на 36 щата гласуват за губернатори, избират се областни съдии и прокурори, успоредно с няколко десетки референдума на местно ниво в различни щати. Така се пестят средствата на данъкоплатците, какво си мислите вие?! А че избирателите се сбъркват от попълване на квадратчета е друга тема. Важното е, че битката между Републиканската партия на Тръмп и опозиционната Демократическа ще се води на всяко едно ниво и изходът от всяко сражение може да наклони баланса на силите в едната или другата посока. Исторически, президентската партия винаги губи места в Камарата на междинните избори в първия мандат от управлението на държавния глава. Понякога губи и мнозинството си. От Айзенхауер до Обама единственият двумандатен президент досега, който е обърнал тази тенденция в своя полза е Джордж Буш-младши през 2002 г., носен от патриотичната вълна след атентатите от 11 септември предходната година. Обществената среда, в която се произвеждат тези междинни избори в САЩ сега е много по-различна от тази през 2002 г. обаче. Тогава патриотичният тласък и врагът бяха общонародни – „Ал Кайда“ и талибаните – и президентът беше обединител. Сега, ако има общо настроение то е страх и несигурност, а врагът дебне зад ъгъла на улицата. Многолик, коварен и опасен. Идва с кервани от цяла Латинска Америка, за да обере, ограби и изнасили белите американци; спонсира се от съседите, колегите, познати и непознати, близки и роднини, всички които гласуват за Демократическата партия. Или поне с тези послания успя окончателно да поляризира политическия дебат последните дни преди изборите президентът Доналд Тръмп. Не че имаше нужда от наливане на допълнително масло в огъня, с всичко което успява да обърне нагоре с краката в час президентът на САЩ. Наложената от него публична реторика вече даде своите резултати последните седмици със серията бомби в колети изпратени от поддръжник на Тръмп до видни политически опоненти на президента и масовото убийство в синагогата в Питсбърг от бял американец с анти-семитски убеждения, явно почувствал се поощрен от действията и думите на омраза на държавния глава. Иначе медиатизираният керван с имигранти, който се движи уж към американската граница, дори да се затичат вкупом, няма да я стигнат преди Нова година. Това обаче не попречи на Тръмп още от сега да изпрати над 5 000 военнослужещи за „отбрана на границата срещу нашествието“, както той обяснява ситуацията пред привържениците си на многохилядните митинги. Които не спря да си организира за самочувствие откакто е избран за президент. Обича човекът да се къпе в народната любов и това си е. От полагането на клетва в началото на 2017 до официалното откриване на кампанията за междинните избори през март тази година Доналд Тръмп е провел над 20 публични срещи с поддръжници в различни щати. Безпрецедентно за който и да е президент в историята на САЩ, ако не е в предизборна кампания. Тръмп обаче ги използва предимно, за да слуша как скандират лозунгите му и под освиркванията на тълпата да отговаря публично на политическите си опоненти пред обективите на камерите, които като държавен глава на среща с граждани неминуемо го следват навсякъде. Хитрец, а! От началото на кампанията за тези избори през март, успоредно на работата си като президент на САЩ, Тръмп е участвал в допълнителни 46 събития в подкрепа на различни кандидати на Републиканската партия за конгресмени и губернатори. Кой от кой по-противоречиви разбира се, по модела наложен от неустрашимият лидер със специфичната прическа и пердето пред очите. Но пък всеки с национално медийно покритие, благодарение на Тръмп. Което пък налива допълнително вода в мелницата на Демократическата партия и спонсорите на нейните кандидати, които се опитват всячески да апелират към здравия разум на избирателите и да контрират посланията на опонентите си с всички налични средства и на всяко ниво. С всички средства. Кампанията се води в интернет, в новините, в ток-шоутата, от политици, активисти, холивудски звезди и други знаменитости и дори през телевизионните сериали. Ако правилно отчитаме стратегическото излъчване в уикенда преди вота от канала „Нетфликс“ на последният сезон на най-касовата му и популярна продукция „Къща от карти“. Където по-рано тази година главният герой бе изваден от сценария заради серия обвинения в сексуални посегателства срещу актьора, който играе ролята. На президентът на САЩ. Реалният титуляр, Доналд Тръмп, по стечение на обстоятелствата също е обект на множество подобни обвинения, както по време на предизборната си кампания, така и досега, и провокира с постъпки и изказвания национално движение на американките срещу себе си. А в пренаписания вариант на продукцията на „Нетфликс“ излъчен дни преди изборите, президентът на САЩ вече е жена, образът на неочаквано починалият й изпаднал в немилост предшественик е сринат в калта, а държавата поема утопичен курс към бъдещето. Не-много-тънкият-намек е ясен. Вероятно е също така много мъже на планетата да догледат последните епизоди, само за да угодят на нежната си половинка. В САЩ разбира се, ще го приемат по-лично, както се досещате. Същевременно в последните дни на кампанията демократите съсредоточиха тежката си артилерия към щата Джорджия, където техният кандидат за губернатор Стейси Ейбрамс има шансовете да стане първата жена и човек от афро-американски произход на такъв пост в историята на САЩ. Цял спектър личности от телевизионната знаменитост Опра Уинфри до 44-тия американски президент Барак Обама водеха кампания и участваха в предизборни събития в подкрепа на Ейбрамс през уикенда. Подобната звездна мобилизация зад гърба на Хилъри Клънтън на президентските избори през 2016 г. не й свърши работа а и Джорджия е традиционно червен (републикански) щат. Но както припомнихме по-рано, обществената среда създадена от управлението на Доналд Тръмп последните две години изравнява донякъде шансовете. Откъдето идват и част от тревогите на международната общност. Дори републиканците на Тръмп да не успеят да запазят мнозинството си в Камарата на представителите, е малко вероятно да загубят контрола над Сената. А на демократите им трябва мнозинство и в двете камари на Конгреса, за да опитат на теория да задействат успешна процедура по импийчмънт на Доналд Тръмп. Това което обаче със сигурност ще постигнат, ако вземат мнозинството в Камарата, е да установят контрол върху федералните финанси и голяма част от ръководните постове в парламентарните комисии. Което сериозно ще спъне всички планове на Тръмп във вътрешнополитическо отношение – от прокарване на законодателни инициативи и данъчни реформи, до отпускане на необходимите средства от бюджета на САЩ за прословутата стена на границата с Мексико, която американският президент продължава да обещава на сънародниците си. А ограничат ли му възможността да пакости с идеите си у дома, няма никакво съмнение, че Тръмп ще съсредоточи цялото си внимание върху останалата част от света, за да брани политическата си база с лозунги следващите две години, единодушни са наблюдателите. Да му мислим всички тогава, както се казва.        ", "date": "2018.11.05", "title": " Изборите на всички страхове\t\t\t"}
{"url": "https://trud.bg/%d0%ba%d0%b0%d0%ba-%d0%b5%d0%b4%d0%b8%d0%bd-%d0%b7%d0%b0%d0%b2%d0%be%d0%b4-%d1%81%d0%b5-%d0%bf%d1%80%d0%b5%d0%b2%d1%8a%d1%80%d0%bd%d0%b0-%d0%b2-%d0%bb%d0%b5%d0%b3%d0%b5%d0%bd%d0%b4%d0%b0-%d0%b8/", "text": "През 2018 година Троян отбеляза своята 150-та годишнина като град. Историчиските извори говорят за пътя на император Траян, от където идва името на града, но Троян е изминал друг много по-важен път, пътя на индустриалните революции. Троян е извървял пътя на град характеризиращ се със  занаятчииство, земеделие и търговия  до лидер в Индустрия 4.0 в лицета на Елпром Троян. Тази година завода, символ на електротехническата промишленост в България и на балканите отбелязва своята 75-га годишнина. Началото – Индустрия 2.0 ТРОЯН е един от първите градове в страната, който започва да използва електроенергия. В края на 1926 г. с подкрепата на кооперация „Троянска Популярна банка”, градското читалище „Наука” и електроснабдителната кооперация „Слънце” група будни троянци основават Воден синдикат „Троян”. След тригодишна дейност и инвестиция от няколко милиона лева, голямата част от които взема на кредит, синдикатът е изпълнил мисията си – на 11 декември 1929 г. новопостроената електроцентрала започва работа и осветява Троян. Троян през 30-те ПРЕЗ 1943 Г. в малката електроремонтна работилница на Марин Стаевски се изработва силов трансформатор. Ентусиастите разполагат само с настолна бормашина и ножица за рязане на ламарина. Не по-добро е положението с материалите. Не достига силициева ламарина. Проводниците на намотките са получени от стотици парчета. Въпреки това трансформаторът е правилно изчислен и изработен и действа задоволително пет години. Това поражда идеята за създаване на електропромишленост в Троян. СЛЕД ВОЙНАТА, през м. септември 1945 г., отново по инициатива на Марин Стаевски, се основава електротехническа кооперация „Елкооп”, съоснователи са Цочо Цоневски, Цонко Якимов и Павел Йовевски. През 1946 г. Дирекцията за електрификацията на Северна България поръчва първата партида – 10 трансформатора с мощност 30 kw от  6000V/380V/220V, като снабдява кооперацията с необходимите материали. ТАКА, благодарение на водния синдикат „Троян“ и на кооперация „Елкооп“, Троян е електрифициран, което е предпоставката за индустриализацията на града, т. е. за масово индустриално производство (Индустрия 2.0). Което е едно ново начало и променя облика на Троян завинаги, неслучайно започнахме, че градът ни е един от първите в страната, започнали да използват електроенергия. ПРЕЗ 1949 Г. електротехническата кооперация става държавно предприятие от системата на електропромишлеността – учредява се фабрика „Елпром” (Троян), чийто пръв директор е Марин Стаевски. Наскоро след това електромоторната фабрика се настанява в нова сграда. През 1952 г. преустановява производството на трансформатори и се специализира като предприятие за производство на колекторни и микроелектромотори, асинхронни електромотори с малка мощност до 2 kw и на специални електромашини, комбинирани с тези двигатели. ПАК ПО ТОВА време двама от основателите – Цочо Цоневски и Цонко Якимов, са изпратени на специализация в Унгария.  След тяхното завръщане се появява идеята за формиране на група от технолози. Така през 1951 г. се  създава първата технологична група под ръководството на Йонко Хаджийски. Изготвят се първите технологични карти, матрици, инструменти и приспособления. Въпреки ниската квалификация на работниците и наличието само на един инженер, групата на първите технолози постига добри резултати. Получен е на място необходимият за отливките силумин, проектира се и се изработва специална тиглова пещ. Производството на бормашини налага усвояването на нови методи на леене. В предприятието се внедряват четирипозиционни последователни щанци за ста.торните и роторните пластинки на колекторните електромотори. УСПЕХИТЕ на младия завод донасят нови отговорни задачи. През 1956 г. на предприятието се възлага за първи път държавна поръчка – за износ на електродвигатели в Чехословакия, която е изпълнена успешно и без рекламации. Голям принос в тази първа международна проява имат главният инженер Дочо Велчевски, главният конструктор инж. Димитър Личков и главният технолог инж. Стамен Иванов. След изпълнението на унгарската поръчка в завода се създава протипна база, осигуряваща условия за усвояване на нови изделия, развива се електролаборатория под ръководството на инж. Иван Цанков. ЗА ТЕХНОЛОГИЧНИЯ отдел периодът след 1956 г. се характеризира с внедряването на поточната организация на производството. Налага се разработването на проект за първото разширение на завода. През 1959 г. технологичният отдел под ръководството на младия инженер Димитър Добрев наброява вече 50 души и се налага като авторитетно и важно звено за организиране на производството. Разработват се поточни линии за обработване на тела, на щитове, на валове. От механичния цех принципът на поточността се пренася в целия завод. В пресовачния цех се образуват вериги, в бобинажното отделение трудът се реорганизира, монтажът се подготвя за конвейерна работа, боядисването на готовата продукция се извършва на подвесен конвейер, съчетан с тунелна сушилня с инфрачервени лъчи. ЗАСЛУЖАВА да се отбележат и други важни технически решения с участието на металурга инж. Цочо Цвятков, които са създадени по това време: пресите за полупостоянни форми за леене на чугунени детайли и автоматична линия за обработка на кожуси. По-късно са внедрени агрегати за ролкова електрозаварка на листи динамоламарина и преработката и на рола и конвейери за импрегнация на статори. Построена е електродъгова пещ за претопяване на чугунени отпадъци. „Елпром“ през 60-те години ПРЕЗ 1961 Г. от технологичният отдел се оформя самостоятелен инструментален отдел с ръководител Пейо Радков. Същата година се създава и металургичен отдел под ръководството на инж. Цочо Цветков. Този отдел решава важни въпроси за производството. Внедрено е заливането на роторите на машини под налягане в дву- и четиригнездови пресформи. Построена е и е внедрена електродъгова пещ за добиване на чугун от отпадъци, с което се реализират значителни икономии. Разработен е и  частично внедрен оригинален метод за леене в пресовани под високо налягане пясъчно-глинести форми; във връзка с този метод по-късно се разработва и автоматична въздушно-лостова 200-тонна преса. ПРЕЗ 1962 Г. се организира отдел за нестандартни съоръжения, който разработва редица специфични за производството на завода машини и транспортни средства. През 1963 г. влизат в действие първите агрегатни машини за лагерен щит, автоматичните преси „Шулер” в пресовия цех и пневматичната серия за безкасово формене в леярния цех. Същата година в завода се произвежда национална конференция по леярство, на която се демонстрира пресово безкасово формене с преса заводско производство, дело на инж. Цочо Цветков и конструктора Мичо Радевски. На конференцията инж. Цветков изнася доклад за този иновативен метод. В ПЕРИОДА 1960-1965 Г. настъпва нов етап в развитието на „Елпром” (Троян), като заводът увеличава своята производствена програма два и половина пъти. Задачата е да се премине на световно равнище както по качество на изработката, така и по производителност на труда. Под непосредственото ръководство на инж. Димитър Добрев започва проектирането и реализирането на нов монтажен корпус. Производството се поставя на най-модерна основа. С помощта на отдела за агрегатни и специални машини при Завода за металорежещи машини  (София) с ръководител инж. Ярослав Генов се внедряват агрегатни машини за обработване на лагерни щитове. Разработена е автоматична линия за валове. Под ръководството на инж. Веселин Грозданов се изгражда първата в машиностроенето на България автоматична линия за обработване на тела на електромотори. Доставят се и се внедряват автоматични преси за статорни и роторни пластини, а през 1965 г. се преминава на работа с ламарина на руло, което повишава производителността. Внедряват се и редица приспособления, увеличаващи производителността на механичната обработка и повишаване на нейното качество. ПРЕЗ 1968 Г. в „ Елпром” (Троян) е създаден отдел НОТ (Научна организация на труда) с ръководител Дочо Шейтанов. В него работят още Иванка Митева, Стефан Попов, Гергина Дацова и Цочо Цоневски. Една година по-късно отделът има нов ръководител – Марин Ковачев. През 1970 г. от този отдел се оформят два нови: „Организация и системи на управление” (АСУ) и „Комплексна автоматизация за производство и управление (АПУ). От 1970 г. за началник е назначен Димитър Генешки. Отделът си сътрудничи с „Грюн Хайн” – електромоторен завод в тогавашната Германската демократична република (ГДР). През 1977 г. е сключен договор  между НПО „ Автоматизация” и ДСО „ Елпром” за разработка и внедряване задачите на АСУ на базата на закупения от френска фирма лиценз на метода „Пропие”. Индустрия 3.0 – ерата на автоматизацията ТРЕТОТО РАЗШИРЕНИЕ влиза в действие през 1966-67 г. В новите халета се настаняват механичен, пресов, бобинажен, монтажен, бояджийски и опаковъчен цех. Основният корпус на старото производствено помещение е предоставено за производство на инструменти и нестандартно оборудване. Основа на това производство стават четирипозиционните сегментни щанци. Усвояват се производства с голям асортимент, моделна екипировка и разнообразие от нестандартно оборудване не само за завода, а и за други сродни предприятия в страната. ПРЕЗ 1981 Г. в АСУ е поставена многопултова система за подготовка на данни за магнитни ленти МСПДМЛ/Е/ 9003. След подготовката на специално помещение се утвърждава щат за оператори, които минават курс на обучение. Системата е приета на 17 юни 1981 г. Това е дата на която се появява първата електронна машина – както в завода, така и в града. На 1 март 1984 г. е доставена втората миникомпютърна изчислителна система, а през 1988 г. стават три. ТОЗИ ПЕРИОД се характеризира в профилирането на „Елпром” (Троян) в производството на асинхронни електромотори и работни машини към тях. Разработват се и някои модификации като двускоростни мотори, еднофазни мотори с пусков кондензатор и други двигатели със специални цели. Номенклатурата на завода става голяма, което налага отделянето на микроколекторните електромотори и електромашини в отделно предприятие. В резултат на това се създава ново предприятие „Елпром” (Ловеч). По същия начин „Елпром” (Троян) поставя началото на още две промишлени предприятия, които впоследствие се развиват и укрепват – „Елпром” (Тетевен) и „Елпром” (Етрополе). „Елпром“ през 80-те години ЕЛЕКТРОМОТОРНИЯТ завод „Елпром“ (Троян) се специализира като едно голямо предприятие за производство на асинхронни електродвигатели с габарити 0, I, II, III с мощност до 4 kw и за производство на електрически машини като елехтрошмиргели, вентилатори, помпи и др. Заводът задоволява напълно нуждите на страната ни от посочените електродвигатели. Той снабдява повече от 80 машиностроителни предприятия и търговски организации. Бързите темпове, с които се развива, налагат към него да се създадат цехове на територията на Троянска община. Първите филиали са в с. Голяма Желязна и с. Старо село, където се прехвърля част от бобинажа на електромотори за перални, производството на цветни отливки и бакелитопресовото производство. През последните години там се построиха модерни цехове, които влязоха в действие през 1983 г. – за производство на електродвигатели за водни помпи и перални машини (с. Голяма Желязна) и за стоки за народно потребление (с. Старо село). Нов голям филиал на завода започна своята дейност през 1978 г. Влезе в действие модерна леярна за безкасово формене в с. Орешак – в цехово производство, обзаведено с модерни полуавтоматични линии за щанцване, пакетиране и термообработка от безсилициева ламарина. В СВОЕТО десетилетно развитие заводската марка „Елпром“ (Троян) си пробива път и заема достойно място на международния пазар. Заводът се налага като експортен. Българската външнотърговска фирма „Електроимпекс“ пласира електромоторите, производство на завода, във всички социалистически страни: СССР, ГДР, Чехословакия, Полша, Унгария, Куба, Албания; но по-голямата част от износа е предназначен за индустриално развитите капиталистически страни като ГФР, Франция, Италия, Белгия, Холандия, Гърция, Турция, както и за развиващите се африкански, азиатски и някои латиноамерикански държави. ШИРОКАТА номенклатура на завода, високата надеждност на двигателите и високото им качество печелят все повече клиенти на международния пазар. Развитието на „Елпром“ (Троян) се очертава като много перспективно и много изгодно за нашето стопанство. Разработената и пусната в производство през 1959 г. единна серия електродвигатели е изпълнила своето предназначение до 1982 г. Заводът вече предлага електродвигатели от сериите 4А080Д, 90Д, 100Д, II2Д, 4Е0КА80Д, 90Д и 4ЕОКАД-90Д, които се характеризират с подобрени моментни и работни характеристики, олекотена конструкция, съвременен дизайн и повишена надеждност. Особена гордост е усвояването и пускането през 1981 г. в серийно производство на високомоментните задвижвания (ВМЗ), предназначени за комплектуване към металорежещи машини с цифрово-програмно управление (ЦПУ) с въртящ момент от 7 до 47 Нм. Немислим е техническият прогрес без производството на високомоментни задвижвания, тъй като световната практика утвърждава предимството на металорежещите машини с цифрово-програмно управление. През този период заводът произвежда високомоментни задвижвания изключително за износ в СССР, но с бъдещото увеличаване на производството на това високоефективно изделие ще се създадат условия за износ и в други страни. В СВОЯТА дългогодишна производствена дейност заводът приема и възпитава много специалисти. Производственият учебен център за образование и преквалификация на кадрите постоянно развива и усъвършенства дейността си. Заводът е носител на орден „Червено знаме па труда“, на седем златни и два сребърни медала, получени на Международния панаир в Пловдив през последните години. Колективът получава златен медал през 1978 г. за усвояване и производство на фамилия електродвигатели от серията 4А0. Държавният комитет за наука и технически прогрес утвърждава висша категория за качество със знак ,,К“ за изделията 4А080Д, 90Д, 100Д, 112Д, 4Е0КА80Д и 90Д. Заводът полага много грижи за подобряване на условията за работа и труд. Проблемите, свързани с безопасността и хигиената на труда, с премахване на тежкия и непривлекателен труд се разрешават успешно чрез повишаване на степента на автоматизация и модернизация на производствените процеси. Във всеки цех се увеличават ежегодно работещите при комплексно подобрени условия на труд (КПУТ). В последните години успешно се решават жилищните проблеми на работниците и служителите. В ЧЕСТ на юбилея в завода е завършен последният етап от модернизацията, реконструкцията и разширението на основните фондове, обновление на продукцията с усвоената вече нова серия електродвигатели 4А0, внедряване на изцяло нови технологии в механичната обработка на тела, лагерен щит и вал-ротор на автоматични линии, нова леярска технология. Предстои модернизация на леярния цех 70, проектира се построяване на отделен завод за високомоментни задвижвания. Изготвен и одобрен е проект за модернизация и реконструкция на обособеното производство за инструменти и нестандартно оборудване (ПИНО), което би трябвало да увеличи производителността на едно лице промишлено-производствен персонал над 2 пъти. В ИЗПЪЛНЕНИЕ на програмата за интелектуализацията на труда и приложението на електронно-изчислителни машини в управлението през 1982 г. в завода се създава електронно-изчислителен център (ЕИЦ). Изграждането му бе наложително за подобряване на управлението на производството и финансово-счетоводната дейност в реално време, В него работят и се ползват подсистемите за стоково-материалните ценности, труда и работната заплата, материално-техническото снабдяване, управлението на складовото стопанство и нормативно-справочната база. Внедрява се подсистемата за оперативно управление на производството. През 1982 г. „Елпром” (Троян) получава престижната международна награда „Златен Меркурий” за развитие на производството и международното сътрудничество. В ОРГАНИЗАЦИИТЕ към завода са обхванати всички работници и служители.  Голяма част от младежите участват в художествената самодейност и фотоклуба. През дългия период на масова физкултурна дейност колективът на завода многократно е печелил окръжни и републикански награди. Непрестанно работи и единственият в страната работнически цирков състав. Много отличия печелят заводската танцова група, струнният и естрадният състав и вокалната група. НА 2 ОКТОМВРИ 1987 Г. профсъюзни активисти от електромоторен завод „Елпром” (Троян) поставят в запечатана капсула послание до идните поколения: „Обичайте завода и колектива си, борете се за по-големи постижения от нашите, за да пребъде напред във времето името на завода, за да има диря за вашите последователи!”. Оптимизмът на поколението, написало завета, ще остане несподелен. Заводът ще бъде унищожен. След промените през 1989 г. заводът попада в програмата за масова приватизация и е приватизиран. През същата 1989 г. е прекръстен на „Елма” АД, но всички и до ден днешен го наричат „Елпром”, а хората работещи там просто елпромци. Следва унищожението от приватизатора Николай Банев. Днес „Елпром Троян“ е символ на Индустрия 4.0, създаде първия „умен електромотор“ в света „Елпром Троян“ днес, 2018 г. КАКВО ОЗНАЧАВА да си създателят на първия „умен електромотор” в света, да превърнеш Троян в символ на Индустрия 4.0. Това е „Елпром Троян”. И защо казваме, че заводът прославя Троян сега, когато тържествено отбелязахме 150-годишнината от обявяването му за град. Защото  „елпром” означава „електрическа промишленост”, това го знаят и децата, както „винпром” означава „винарска промишленост”. А двата троянски завода с тези имена – „Елпром Троян” и „Винпром Троян“, имат най-много медали и отличия и са сред най-ярките символи на Троян („Винпром Троян“ е с 28 медала, златни и сребърни, а „Елпром Троян” – с 15 златни медала). ПРЕЗ 2016 Г. заводът е закупен от фамилията Мондешки. В плановете за възстановяване подкрепата на всички елпромци е ключова. Синовете на основателя Марин Стаевски участват активно и споделят радостта от възраждането на завода – това са Найден и Христофор Стаевски, работили тук през целия си живот. Работници и служители се включват във възстановяването, за да може гордостта на троянци и на Троян – „Елпром Троян“, да върне блясъка си. ЗАПОЧВА и мащабен ремонт на производствените сгради и помещения, административните корпуси и прилежащите площи, като планираната инвестиция е за над 5 млн. лв. Във фирмата „Елпром Троян“ са назначени около 120 души, има и 10 стипендианти, които учат инженерство и са сключили договори да работят в нея. Възстановен е Институтът към завода и научно – развойната дейност. Въведени са новите стандарти съгласно Европейския регламент 640/09 за енергийна ефективност. Продукцията на завода, както и неговата дейност отговарят на  високите стандарти на ISO 9001:2015, ISO 14001:2015 и IEC 17025. НА 27 СЕПТЕМВРИ 2017 Г. „Елпром Троян“ представи първия в света „умен електромотор” на 73-ия Международен технически панаир в Пловдив, за което е удостоен със златен медал за „Иновации“ и „Кристален тетраедър“ за най-добър дизайн на панаирна експозиция. Това е 11-ят златен медал за „Елпром Троян”. През м. ноември 2017 г. „Елпром Троян” завява амбициите си за лидерски позиции в бранша на Първия международен бизнес форум, организиран от Българската конфедерация за иновации. В центъра на презентацията ни бе разработената дигитална смарт лаборатория (Smart digital monitoring). SDM е в задължителната окомплектовка на специализираните двигатели на „ Елпром Троян” и с нея се следят всички важни параметри – общо 16, на електромотора както в реално време, така и в електронната памет, т. нар. облак (Cloud), позволяващ на всеки потребител да използва софтуерния алгоритъм на завода. Новият високотехнологичен дивайс се асемблира  към електромоторите и има сериозно приложение в тежките индустриални условия на химическата, петролната, минната, военната промишленост, автомобилостроенето и др. Впоследствие „Елпром Троян“ бе поканен за член на Конфедерацията за иновации. Заводът е член и на Управителния съвет на клъстър „Индустрия 4.0“, където избрани иновативни предприятия и доказани лидери в своя индустриален бранш чертаят бъдещото развитие на технологиите в международен мащаб. АКО ПРЕЗ 80-ТЕ години на ХХ век „Елпром”- Троян става лидер в  Централна и Източна Европа в Индустрия 3.0 (третата индустриална революция, започнала през 1969 г.), за който период е получил 5 златни медала от международни технически панаири, то днес „Елпром Троян” е сред световните лидери в Индустрия 4.0. Успехите на „Елпром Троян” са представени и от авторитетния британски икономически ежедневник „Файненшъл Таймс” в броя му от 11 януари 2018 г. Информацията за троянското предприятие е в страниците, посветени на България във връзка с поемането от страната ни на председателството на Съвета на Европейския съюз. Това е първото международно представяне на една сензация – първия „умен електромотор” в света, и така тази новина достигна до над 600 000 души по целия свят.. НА 25 ЯНУАРИ 2018 Г. „Елпром Троян” получи приза на Германската икономика в раздел „Иновации”, връчена от Негово превъзходителство Херберт Залбер, посланик на Федерална Република Германия в България и в присъствието на президента на Република България Румен Радев. Това бе и признание за лидерското място на „Елпром Троян” в Индустрия 4.0. Номинирани за престижното отличие бяха компаниите: „Елпром Троян“, „Лидъл България”, „ЕВН България”, „Байер България”, „Сименс“ и „Булпрос Консултинг”. Призът бе връчен именно на „Елпром Троян”, което доказва и лидерското място на завода със създаването на първия „умен електромотор” в света. ПРОДУКЦИЯТА на „Елпром Троян“ винаги е високо оценена заради безкомпромисното си качество.  При участието си в специализираното Международно изложение в Екатеринбург, Русия в периода 20-22 март 2018 г. заводът е удостоен с Диплом. На 19 април 2018 г. „Елпром Троян” е обявен за „Компания на годината“ за 2017 г. у нас в категория „Устойчиво развитие, конкурентоспособност и иновации”, редом с „VP Brands International” (бившия „Винпром Пещера“) в категория „Успешен мениджмънт”, „Fibank” в категория „Банки“, „Минстрой Холдинг” в категория „Цялостен принос в минната индустрия”, „Филип Морис България“ в категория „Бързооборотни стоки”, „Нова Телевизия” в категория „Медии и телевизия” и „М Тел” (сега „А1“ ) в категория „Грижа за обществото и клиентски подход“. В периода 23-27 април 2018 г. „Елпром Троян” направи впечатляващо представяне на иновативния си продукт и на най-големият международен панаир – „Хановер Месе“ в Германия, протекъл  под надслова „Индустрия 4.0“. Заводът доказва с технологичните си нововъведения, че успешно и заслужено се нарежда до най-големите имена в бранша. ПРЕДСТАВИТЕЛИ на „Елпром Троян” взеха участие в най-важните икономическо-политически събития у нас – Виенския икономически  форум и Форума за чисти технологии и кръгова икономика, провели се на 18 май 2018 г., част от срещата на върха на лидерите в Европа, както и Форума 16+1, среща на върха на лидерите от Централна и Източна Европа и Китай, провел се на 7 юли 2018 г. На 74-ия Международен Технически панаир в Пловдив провел се в периода 24-29.09.2018г., завода представи новите си разработки за защита и мониторинг на спирачните системи при електромоторите. Иновациите на Елпром Троян са отличени с 4 Златни медала. Така в рамките само на 2 години завода е награден с 5 златни отличия. Впечатляващата визия на щанда също е достойно оценена и панаирната експозиция на Елпром Троян получава на голямата и престижна награда за дизайн – Кристален тетраедър – отново за втора поредна година. Електромоторен завод Елпром Троян е пълноправен член на множество търговски камари и браншови организации. Завода е член на Френско – Българска Търговска и индустриална камара, Германо – Българската Индустриално – търговска  камара, Българска Браншова камара – Машиностроене, Българска асоциация на електротехниката и електрониката, Клъстър Индустрия 4.0, Българска конфедерация за иновации, Клуб Отбранителна Индустрия. ТАКА за кратък период от време новият собственик на завода успява да постигне няколко важни цели – да се завърне на международните пазари, да получи признание за иновациите си и да причисли завода към т. нар. „умни заводи”, които променят философията на производството и живота на хората. Важно е да се каже, че постиженията на „Елпром Троян” са водещи за страната и носят много позитиви и за самия град Троян.", "date": "2018.11.05", "title": " Как един завод се превърна в легенда – историята на “Елпром Троян”"}
{"url": "https://trud.bg/400-%d0%b4%d1%83%d1%88%d0%b8-%d0%be%d1%82-%d1%81%d0%b5%d0%bb%d0%be-%d0%b6%d0%b5%d0%bb%d1%8f%d0%b7%d0%be%d0%b2%d0%be-%d1%81%d0%b0%d0%bc%d0%b8-%d1%81%d0%b8-%d1%80%d0%b5%d0%bc%d0%be%d0%bd%d1%82%d0%b8/", "text": "400 души от каменското село Желязово са се организирали и ремонтирали пътя си. На сесията на общинския съвет кметът Жельо Вардунски специално поздрави хората за инициативата. „Възхитен съм от това, което са направили“, каза пред „Труд“ Жельо Вардунски. В края на миналата година воден ад опустоши пътищата в Камено, приливна вълна отнесе цели къщи, имаше и човешки жертви. Държавата е отпуснала средства за ремонтирането на пътя, но за тази отсечка, която хората сами оправили, средства нямало. Затова запретнали ръкави и решили сами да решат проблема. В ремонта са се включили мъжете на село Желязово на възраст от 7 до 70-години. Те са поправили със собствени сили цели три километра – пътят от село Желязово до разклона на селата Трояново и Русокастро. „Селото наброява около 600 души. В ремонта не са се включили само тези, които са много възрастни и болни, както и жените, но и те са подкрепяли останалите с каквото могат”, разказа кметът. По думите му, сред ентусиастите имало много, които разбирали от този занаят. Единствената помощ, която общината е оказала на селяните е, че им доставила материали и техника. Всичко останало те свършили със собствените си две ръце- запълнили дупките и лъснали три километровата отсечка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.05", "title": " 400 души от село Желязово сами си ремонтираха пътя (СНИМКИ)\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bf%d0%b5%d1%87%d0%b0%d1%82%d0%bd%d0%b8%d1%86%d0%b0%d1%82%d0%b0-%d0%b7%d0%b0-%d1%84%d0%b0%d0%bb%d1%88%d0%b8%d0%b2%d0%b8-%d0%b4%d0%be%d0%bb%d0%b0%d1%80%d0%b8-%d0%be/", "text": "При операцията на ГД „Борба с организираната престъпност“ и Специализираната прокуратура са задържани трима души, на които са повдигнати обвинения. Това съобщиха от МВР по повод акцията във Варна, за която от Спецпрокуратурата   на брифинг по-рано днес. Вътрешното министерство разпространи снимков и видео материал от операцията. Иззети са отпечатани и в различна степен на завършеност 100-доларови банкноти, общо около 1 350 000 долара. Мастилата, използвани за изработването им, имитират магнитно мастило, което прави фалшификатите изключително трудно разпознаваеми.", "date": "2018.11.05", "title": " Вижте печатницата за фалшиви долари, открита при спецакцията в Евксиноград (СНИМКИ, ВИДЕО)"}
{"url": "https://trud.bg/%d1%80%d0%b5%d1%84%d0%b5%d1%80-%d0%bd%d0%b0%d1%81%d1%82%d1%8a%d0%bf%d0%b8-%d0%ba%d0%b0%d0%bc%d0%b0%d1%82%d0%b0-%d0%b8-%d0%bc%d1%83-%d0%bf%d0%be%d0%b4%d0%b0%d1%80%d0%b8-%d1%87%d0%b5%d1%80%d0%b2%d0%b5/", "text": "Христо Стоичков винаги е бил страшилище не само за противниците, но и за футболните съдии. А един от реферите, изпитали яростта на Камата, е Урисар Аспитарте. Именно той бе настъпен от българина по време на Ел Класико „Барселона“ – „Реал“ (Мадрид) през 1990 г. Тогава Христо не стърпя нервите си и прободе съдията с бутоните си.  28 години по-късно всичко е забравено. Нещо повече – спортната кавга е в основата на голямото приятелство между Стоичков и Аспитарте, а вече бившият рефер бе част от представянето на биографичната книга на великия българин. Дори му подари картоните си, с които ръководи въпросното дерби, и не пропусна да настъпи носителя на „Златната топка“. Всичко обаче бе в името на шоуто и доброто настроение.  „Той се разкая след това, затова винаги съм го защитавал и му намалиха наказанието – обясни реферът. – След това участвах в няколко предавания с него и трябва да кажа, че имате една великолепна личност извън терена. Това ми даде възможност, аз и други в Европа, да опознаем какъв отзивчив човек е Христо извън терена.“", "date": "2018.11.05", "title": " Рефер настъпи Камата и му подари червен картон"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d0%b2-%d0%bb%d0%be%d0%bd%d0%b4%d0%be%d0%bd/", "text": "Министър Николина Ангелкова посрещна министъра на туризма на Индонезия Ариеф Яхия на българския щанд на   и обсъди с него актуални въпроси на двустранното сътрудничество. България има сериозни традиции в устойчивото развитие на летния и зимния туризъм и предлага много конкурентни условия за инвестиции в сектора, посочи министър Ангелкова. Страната ни формира една от най-добрите стойности за туристически продукт в сравнение с повечето страни в региона си. Министерството на туризма стартира второ издание на Инвестиционната карта в туризма, което ще включи нови проекти за различни региони на България, подчерта тя. Министър Ангелкова увери колегата си, че далечните и перспективните пазари стават все по-силен фокус в маркетинговата и рекламната политика на страната ни. България и Европа се превръщат в атрактивни дестинации за пътешественици от Далечния Изток, които с една визита искат да разгледат няколко държави, поясни министър Ангелкова. Тя информира за перспективата да се създадат съвместни балкански маршрути за такива турове, които ще включват обекти на ЮНЕСКО от 11 държави в региона. Българският министър посочи също, че през 2017 г. туристическите посещения от Индонезия в България са били близо 4 хил., което е 30 на сто ръст спрямо 2016 г. Възможностите са много по-големи и съм убедена, че със съвместни усилия можем да направим този растеж устойчив, подчерта тя. Министър Ангелкова покани Ариеф Яхия да посети страната ни още този месец, когато на 15 и 16 ще се състои вторият Международен конгрес на световните цивилизации и историческите маршрути, организиран от Министерството на туризма и Световната организация по туризъм към ООН. Рекламата на културното наследство на България е начинът да се популяризираме успешно на индонезийския пазар и така да се увеличи притокът на ваши туристи, каза още тя и допълни, че зимният туризъм, СПА- и балнеоуслугите, културно-историческите обиколки също предизвикват голям интерес сред гостите на България. Двамата министри се обединиха около становището, че цифровизацията играе изключително важна роля за растеж в отрасъла. Туристическите администрации на България и Индонезия са готови да обменят информация за нови технологии и реклама, за да популяризират взаимно туристическите си продукти.  Министър Яхия поздрави България за постигнатите високи резултати след създаването на Министерството на туризма като самостоятелна институция и изрази готовност за по-близко сътрудничество между администрациите и бизнеса на двете държави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Николина Ангелкова се срещна в Лондон с министъра на туризма на Индонезия"}
{"url": "https://trud.bg/%d0%bb%d0%b0%d1%84%d1%87%d0%b8%d1%81-%d0%bf%d1%80%d0%b5%d0%b4%d0%b8-%d0%b4%d0%bd%d0%b8-%d1%89%d1%8f%d1%85%d0%b0-%d0%b4%d0%b0-%d0%bd%d0%b8-%d0%b0%d1%80%d0%b5%d1%81%d1%82%d1%83%d0%b2%d0%b0%d1%82-%d1%81/", "text": "Бившият президент на „Левски“ Томас Лафчис присъства на днешното представяне на автобиографията на Христо Стоичков – “Христо Стоичков – Историята”. Двамата с Камата са много добри приятели и Лафчис разказа интересна случка, която са преживели преди дни. “Най-пресният ми спомен със Стоичков е от онзи ден – сподели бившият бос на „сините“. – Пътувахме заедно от Лондон с доста перипетии в негов стил. Заплашиха, че ще ни свалят от самолети и ще ни арестуват. Спомените с Христо са много. Страшно го уважавам заради това, което е постигнал. Постигнал е всичко сам. Трябва да си изключителен човек и талант, за да достигнеш тези върхове. Той е фигурата, която обичат страшното много хора и фигурата, която може да отвори всяка врата. За мен качествата като футболист са безспорни, но по-важното е, че е добър човек с добро сърце. Всичко в нашия футбол е сбъркано от самото начало. Начинът на тренировки и подхода към децата са отживелица. В България явно никой не следи как се развива футболът”.", "date": "2018.11.05", "title": " Лафчис: Преди дни щяха да ни арестуват със Стоичков"}
{"url": "https://trud.bg/%d0%b0%d1%85%d0%bc%d0%b5%d0%b4-%d0%b4%d0%be%d0%b3%d0%b0%d0%bd-%d1%81%d0%b5-%d0%be%d1%85%d1%80%d0%b0%d0%bd%d1%8f%d0%b2%d0%b0-%d0%be%d1%82-%d0%bd%d1%81%d0%be-%d0%b7%d0%b0%d1%80%d0%b0%d0%b4%d0%b8-%d1%80/", "text": "Почетният председател на ДПС Ахмед Доган се охранява от НСО от 2009 г. на основание решение на комисията, състояща се от Началник на НСО, Председател на ДАНС и Главен секретар на МВР, Ръководителите на служба Военна информация и на Държавна агенция „Разузнаване“. Комисията безспорно е установила рискови заплахи, както от територията на България, така и такива, възникнали извън нея. Става въпрос за наличие на застрашеност от чужда държава. Това е наложило необходимостта от денонощна охрана на Ахмед Доган до настоящия момент. Това се съобщава в писмо от службата за охрана до вицепремиера Валери Симеонов, който изиска информация по темата. Изразходваните суми за охрана са многократно по-малки от сумарните разходи за охрана на лицата, които трябва да бъдат охранявани по силата на закона: Президент, Министър-председател, Председател на Народното събрание, Вицепрезидент, Главен прокурор, пише още в писмото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.05", "title": " Ахмед Доган се охранява от НСО заради рискови заплахи от България и застрашеност от чужда държава"}
{"url": "https://trud.bg/%d1%81%d0%b8%d1%80%d0%b0%d0%ba%d0%be%d0%b2-%d0%bd%d0%b0-%d1%82%d0%b5%d1%80%d0%b5%d0%bd%d0%b0-%d1%81%d0%b5-%d0%b8%d0%b7%d0%b1%d0%b8%d0%b2%d0%b0%d1%85%d0%bc%d0%b5-%d0%bd%d0%be-%d1%81%d0%bb%d0%b5%d0%b4/", "text": "Легендата на „Левски“ Наско Сираков призна, че неговото поколение и това на Христо Стоичков  буквално се избивали на терена по време на футболните срещи, но след тях сядали на масата заедно, за да ядат и пият. „Ценно е самото приятелство с Христо Стоичков – каза Сираков за „Труд“. – Заедно минахме през много лоши, но и хубави неща. Не случайно се запази това приятелство, няма ли сме какво да делим. Много съм радостен, че семейните ни отношения са просто прекрасни. Това, че единият е бил в „Левски“, другият – в ЦСКА, няма значение. Това никога не е давало отражение. Нашето поколение сме имали изключително огромни приятелства при „червените“. Това не ни е пречело на терена да се избиваме, а вечерта след мача да ядем и пием заедно. Футболът е за хората. Той не трябва да се превръща във война. Тя свършва с последния съдийски сигнал. След това остава уважението и приятелство. Най-ценното на Стоичков е огромното му желание да успее и заради това го направи“.", "date": "2018.11.05", "title": " Сираков: На терена се избивахме, но след мач ядяхме и пиехме заедно"}
{"url": "https://trud.bg/%d0%ba%d1%80%d0%b0%d0%bb%d0%b5%d0%b2-%d0%bd%d1%8f%d0%bc%d0%b0-%d0%bf%d0%be-%d1%83%d1%81%d0%bf%d1%8f%d0%bb-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%be%d1%82-%d1%85%d1%80%d0%b8%d1%81%d1%82/", "text": "„Няма по-успял българин от Христо Стоичков!“. Това обяви министърът на спорта Красен Кралев, който пръв получи автограф от Камата по време на официалното представяне на автобиографията на легендарния футболист „Христо Стоичков-Историята“. „Видяхте колко колко много успели българи дойдоха да го почетат, това показва голямата любов на цялата“, продължи Кралев. „Христо много обича страната си. Познавам го още преди да стана министър, водили сме неформални разговори. Страхотен родолюбец. Той помага изключително много на българските деца и е вдъхновение за тях“, каза още той. На въпрос дали някога България ще се радва на друг като Стоичков, Красен Кралев отговори: „Въпрос на мотивация и възпитание. Имаме успели сънародници, които трябва да се за пример на младите хора. Много заминават от България, а показването на биографиите на тези легенди е един от начини да ги накараме да останат и да се борят за бъдещето си.“ Той коментира и доколко реална е съвместната кандидатура на България Румъния, Гърция и Сърбия за Мондиал 2030, след като по-рано днес Стоичков обяви, че „нямаме шанс“ „Предложението идва от г-н Ципрас. Това показва, че ни уважават. Всичко въпрос на лоби и спортна инфраструктура. Два или три стадиона при 4 държави са достатъчно. Имаме магистрали, летища… Всичко трябва да е ясно до 2024 година, когато съм сигурен, че ще сме домакини на Младежка зимна олимпиада. Ако не мечтаеш, няма как да успееш. Дори да не успеем за световното, ние ще сме си построили спортната инфраструктурата, което ще е само от полза за България“, обясни Кралев.  ", "date": "2018.11.05", "title": " Кралев: Няма по-успял българин от Христо Стоичков!\t\t\t"}
{"url": "https://trud.bg/%d0%bf%d1%80%d0%be%d1%82%d0%be%d0%b9%d0%b5%d1%80%d0%b5%d0%b9-%d0%bd%d0%b8%d0%ba%d0%be%d0%bb%d0%b0%d0%b9-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d1%80%d0%b5%d1%88%d0%b5%d0%bd%d0%b8%d0%b5/", "text": "Kомисия към Светия синод се събира по-късно днес на заседание в Троянския манастир за свикване на Всеправославен събор по въпроса за автокефалия на украинската църква, съобщи пред   ръководителят на отдел „Връзки с обществеността“ на Светия Синод протойерей Николай Георгиев. „Мястото на срещата е определено от митрополитите. Предстои дълъг дебат и разглеждане на огромен брой документи. Не очаквайте да излезем днес с някакво решение. Това може да отнеме месеци“, обясни Георгиев. Игуменът на Троянския манастир отец Сионий заяви, че знае само, че събитието ще се проведе в поверената му обител. На 11 октомври вселенският патриарх Вартоломей I се съгласи да признае независимостта на украинската православна църква от Московската патриаршия — ход, който беше приветстван с радост от Киев, но осъден като „катастрофален“ в Москва. На 15 октомври Московската патриаршия взе решение за прекъсване на всякакво общение с Цариградската патриаршия. Украинската православна църква е под върховенството на Руската православна църква от далечната 1686 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.05", "title": " Протойерей Николай Георгиев: Решението на БПЦ за автокефалията на украинската църква може да отнеме месеци"}
{"url": "https://trud.bg/%d1%82%d0%be%d0%b4%d0%be%d1%80-%d0%b1%d0%b0%d1%82%d0%ba%d0%be%d0%b2-%d0%b7%d0%b0-%d1%81%d1%82%d0%be%d0%b8%d1%87%d0%ba%d0%be%d0%b2-%d0%b7%d0%bd%d0%b0%d1%8f%d1%82-%d0%b3%d0%be-%d0%b2-%d1%82%d0%b0%d0%bd/", "text": "Тодор Батков, бившият собственик на „Левски“, бе един от многото присъстващи на представянето на книгата на Христо Стоичков. Адвокатът успя да се сдобие с литературното бижу, върху което Камата се разписа. А пред „Труд“ Батков разказа за приятелството си с Ицо: „Христо Стоичков е най-големият български спортист, въпреки че отдавна не е активен футболист. Където и да отида в чужбина знаят за него. Като разберат, че съм от България, веднага ме питат за Стоичков, дори в държави като Танзания и Намибия. Не се чуваме често, но се виждаме по сватби на близки приятели, а и на лов. Все по хубави поводи като днешния.“", "date": "2018.11.05", "title": " Тодор Батков за Стоичков: Знаят го в Танзания и Намибия"}
{"url": "https://trud.bg/%d0%b4%d0%be%d0%bd%d1%87%d0%be-%d0%b1%d0%b0%d1%80%d0%b1%d0%b0%d0%bb%d0%be%d0%b2-%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%be%d1%81%d0%b8%d0%b3%d1%83/", "text": "Ремонтът на покрива на общинската Първа АГ болница „Св. София“ приключи и дъждовете вече няма да притесняват работещите в здравното заведение. Това съобщи зам.-кметът на София Дончо Барбалов във фейсбук. За подмяна на покривната изолация, улуците и други строителни дейности по покрива на болницата, Столична община т.г. отпусна 200 000 лв. В момента в Първа САГБАЛ „Св. София“ продължава ремонтът на родилните зали и Отделението по хирургия на млечната жлеза, допълва Барбалов. За тези строителни дейности СО е инвестирала други 250 хил. лв. Общо за ремонти и купуване на нова апаратура и оборудване за болницата през т.г. Столична община е осигурила над 915 хил. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Дончо Барбалов: Столична община осигури над 915 хил. лв. за ремонт и оборудване на Първа АГ болница „Св. София“"}
{"url": "https://trud.bg/%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d0%b4%d0%b0%d0%bd%d1%8a%d1%87%d0%b5%d0%bd-%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80-%d0%be%d1%82-%d0%b3%d1%80-%d1%81%d0%bb%d0%b8/", "text": "Апелативен съд – Бургас измени присъда на Окръжен съд – Сливен по наказателно дело за подкуп срещу инспектор в ТД на НАП – Бургас, ИРМ – Сливен Желязко Д. Въззивният състав е преквалифицирал извършеното от Желязко Д., престъпление от чл.302, т.2 вр. чл.301, ал.1 от НК /за подкуп извършен чрез изнудване, посредством злоупотреба със служебно положение/ в такова по чл.301, ал.1 от НК /обикновен подкуп/ и е наложил наказания съобразно установените в тази разпоредба предели. Подсъдимият е осъден на наказание лишаване от свобода в размер на една година, което е отложено за изпълнение за срок от три години. Желязко Д. е лишен от право да заема длъжност в системата на НАП за две години и му е наложена глоба от 500 лева. Желязко Д. е признат за виновен в това, че на 24.08.2016 г., в гр. Сливен, в качеството си на длъжностно лице – инспектор в ТД на НАП – Бургас, ИРМ – Сливен, е поискал и приел от Минчо М. от гр. Стралджа дар – сумата от 300,00 лв.( триста), който не му се следва, за да не извърши действие по служба – да не състави акт за установяване на административно нарушение на „Белучи България“ ЕООД – гр. Стралджа, с управител Минчо М., изразяващо се в неиздаване на касова бележка при извършена покупка. Желязко Д. няколкократно заявил на управителя на търговското дружество Минчо М., че ще бъде анкциониран с имуществена санкция за дружеството в размер на 3 000,00 лв.(три хиляди), без да е било налице такова нарушение и без да е било налице основание за съставяне на акт за установяване на административно нарушение.Присъдата е потвърдена в останалата й част. Решението може да се обжалва пред Върховния касационен съд на РБългария в петнадесетдневен срок от получаване на писменото съобщение до страните, че е изготвено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Присъда за данъчен инспектор от гр. Сливен поискал и получил подкуп"}
{"url": "https://trud.bg/%d0%bb%d1%8e%d0%b1%d0%be-%d0%b3%d0%b0%d0%bd%d0%b5%d0%b2-%d0%b2%d0%b7%d0%b5-5-%d0%bb%d0%b5%d0%b2%d0%b0-%d0%be%d1%82-%d0%ba%d0%b0%d0%bc%d0%b0%d1%82%d0%b0-%d0%b8-%d0%be%d0%b1%d1%8f%d0%b2%d0%b8-%d0%bc/", "text": "Легендардният бивш състезател по волейбол и настоящ вицепрезидент на федерацията Любо Ганев успя да се сдобие не само с книгата на Христо Стоичков, но и да си вземе парите от стар пас, загубен от Камата. Ицо извади 5 лева, но от старите, за да ги върне на дългогодишния си приятел. Всичко това се случи през стотиците гости на събитието, което бе по повод официалното представяне на книгата. А закачката между двамата е относно волейболен мач на Ганев за националния отбор на България. „Спечелил съм много басове от него – с усмивка разкри Ганев пред „Труд“. – Но по-важното е, че израснахме заедно в най-хубавите моменти, когато се формирахме като състезатели и личности. През всички тези години приятелството ни се запази, а имаме и много забавни истории, които ще прочетете и в книгата. Ицо винаги ще бъде помнен с неговия характер. Ако не го притежаваше, нямаше да постигне всичко това.“", "date": "2018.11.05", "title": " Любо Ганев взе 5 лева от Камата и обяви: Много басове загуби от мен"}
{"url": "https://trud.bg/%d0%b3%d0%b8%d0%bd%d0%ba%d0%b0-%d0%b2%d1%8a%d1%80%d0%b1%d0%b0%d0%ba%d0%be%d0%b2%d0%b0-%d0%bc%d0%be%d0%b6%d0%b5-%d0%b4%d0%b0-%d0%b2%d0%bb%d0%b5%d0%b7%d0%b5-%d0%b2-%d0%bd%d0%b0%d0%b4%d0%b7%d0%be%d1%80/", "text": "Според чешкото издание „Лидове новини“, енергийната компания ЧЕЗ работи по осъществяване на сделката за продажба на своите активи в България на дружеството „Инерком“. Главният редактор Веселин Вачков обясни по  , че в края на ноември предстоят събрания на българските дружества, на които може да бъдат сменени Надзорният съвет и одитът на компаниите. „Вариант, който би означавал, че фирмите на госпожа Гинка Върбакова и представители на нейни фирми, ще влязат в Надзорния съвет и в одита на българските фирми на ЧЕЗ“, каза Вачков. „Освен това, както знаем, има още едно препятствие, а то е отрицателното мнение на българската комисия по конкуренцията, но във всеки случай ЧЕЗ, поне засега, прави всички стъпки, за да може да има такава сделка“, посочи Веселин Вачков, като уточни, че условието за това е дотогава да бъде приключена сделката, което означава превеждане на парите. Друго препятствие е отрицателното мнение на българската комисия по конкуренцията за тази сделка. От Комисията за финансов надзор са съобщили пред националното радио, че при тях са постъпили уведомления за общи събрания на две от дружествата в групата ЧЕЗ България – „ЧЕЗ Електро“ и „ЧЕЗ Разпределение“. В предварителния дневен ред е решение да бъде назначен регистриран одитор, който да одитира годишния финансов отчет за 2018-а година. Включена е и точка „Разни“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2018.11.05", "title": " Гинка Върбакова може да влезе в Надзорния съвет и одита на ЧЕЗ България"}
{"url": "https://trud.bg/%d0%bf%d0%b5%d1%82%d1%8a%d1%80-%d1%85%d0%b0%d1%80%d0%b0%d0%bb%d0%b0%d0%bc%d0%bf%d0%b8%d0%b5%d0%b2-%d0%b5-%d0%be%d1%81%d0%b2%d0%be%d0%b1%d0%be%d0%b4%d0%b5%d0%bd-%d0%be%d1%82-%d0%bf%d0%be%d1%81%d1%82/", "text": "С решение на правителството Петър Харалампиев е освободен като председател на Държавната агенция за българите в чужбина, съобщават от МС. Длъжността временно ще бъде изпълнявана от заместник-председателя на Агенцията Димитър Владимиров до определянето на нов титуляр. Правителственото решение, предложено от министър-председателя Бойко Борисов, е прието неприсъствено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Петър Харалампиев е освободен от поста председател на ДАБЧ\t\t\t"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%bf%d0%be%d1%81%d1%82%d0%b0%d0%b2%d0%b8-%d0%bc%d0%b5%d0%bc%d0%be%d1%80%d0%b8%d0%b0%d0%bb%d0%bd%d0%b0-%d0%bf/", "text": "Днес официално открихме ремонтираната градина на колелото на трамвай №5 в кв. Княжево, Район „Витоша“, съобщиха от столична Столична Община. „В рамките на цялостния ремонт, който обхвана 4.6 дка, са извършени различни строителни дейности, в т.ч. изграждане на две детски площадки на площ от над 120 кв. м. Поставихме нова настилка от бетонов наваж на два цвята на около 1.300 дка, ново осветление, 42 нови пейки и 4 перголи. Изградихме поливна система и засадихме нови дървета, храсти и цветя“, се казва в съобщението, публикувано на официалната страница на направление „Зелена система, екология и земеползване“ при Столична община, във фейсбук. Освен това са възстановени двете чешми в близост – с изворна и минерална вода. Общата стойност на ремонтните дейности е 550 000 лв. В допълнение към това поставихме и мемориална плоча на алпиниста Боян Петов, който често използваше именно това място за старт на своите тренировки на Витоша, гласи информацията. През 2019 г. детските площадки ще продължат да са приоритет за Столична община. Предстои ремонт и възстановяване на 126 детски площадки във всички райони на обща стойност 5 млн. лв.", "date": "2018.11.05", "title": " Столична община постави мемориална плоча на Боян Петов в ремонтирана градинка"}
{"url": "https://trud.bg/%d1%87%d0%b0%d1%81-%d0%be%d0%b3%d0%bb%d0%b5%d0%b4-%d0%bd%d0%b0-%d1%81%d0%bf%d0%be%d1%80%d0%bd%d0%b0%d1%82%d0%b0-%d1%81%d1%82%d1%80%d0%b5%d0%bb%d0%ba%d0%b0-n5-%d0%b2-%d1%85%d0%b8%d1%82%d1%80%d0%b8/", "text": "Близо 1 час продължи огледът на стрелка N5 на жп линията през шуменското село Хитрино, където в понеделник Окръжен съд в Шумен проведе изнесено заседание. То бе по искане на защитниците на двамата обвиняеми машинисти Димитър Михнев и Радослав Петков. Стартира на жп.гара Хитрино след инструктаж за безопасност и след като всички участници в заседанието от съдия Румяна Райкова до свидетелите и журналистите облякоха сигнални жилетки. Жепейците пък, осигуриха двучасов „прозорец“ без трафик, за да върви заседанието на релсите без притеснения. Съдебният състав направи обстоен оглед на стрелката във всичките й положение – отключено, заключено, междинно. Положението на стрелката бе документирано със снимки, а те ще се сравняват с доказателствените фотоси от деня на инцидента. Призовани свидетели от Национална компания „Железопътна инфраструктура“ дадоха подробни описания и обяснения. На моменти влизаха в спор с управителя на фирмата-превозвач „Булмаркет рейл карго“ Стефан Иванов. Известно е, че според експертиза на фирмата причината за инцидента е отключена или повредена стрелка.  В следващото заседание, на 15 ноември, предстои приемане на петорна комплексна експертиза и детайлно ще се коментират елементите на стрелката. Защитата поискала изнесеното заседание за повече яснота на съдебния състав, коментира един от адвокатите. Според прокурор Маргарита Георгиева това не е било нужно, защото фактите са известни. Докато вървеше заседанието-оглед, край жп.линията стоеше бащата на ослепената от адския взрив фризьорка Невим – Емин Сали, който има 30 г. стаж като локомотивен машинист. „Не може да дерайлира влака от стрелката. Причината е във високата скорост и това че „Булмаркет“ не контролира служителите си. Имат ли наказан за висока скорост?“, попита разплакан мъжа. Според него в локомотива е неутрализирано и устройството за бдителност, което трябва да се натиска на всеки 30 секунди. „Сега търсят под вола теле. Искам присъда не за машинистите, а за ръководството. Дъщеря ми е много зле психически, не приказва, 100% не вижда, с 230 лв. пенсия. Осем операции минаха“, разказва пенсионерът и споделя, че просто иска да умре. Фамилията вече е в нова къща съвсем близо до жп.линията, а той заключава:“По-добре да няма къща, но да има две очи“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.05", "title": " Час оглед на спорната стрелка N5 в Хитрино"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%be%d1%82%d0%b8%d0%b2%d0%b0%d1%82-%d0%bd%d0%b0-%d1%81%d1%8a%d0%b4-%d0%b7%d0%b0%d1%80%d0%b0%d0%b4%d0%b8-%d0%bc%d0%b5%d0%bb%d0%b5%d1%82%d0%be-%d0%b2-%d1%86%d0%b5%d0%bd/", "text": "Двама младежи, на 19 и 20 г., ще отговарят пред Районен съд – Казанлък заради   през септември. След проведено разследване в рамките на 40 дни и активна работа по събиране на доказателства бе предявено обвинение на И.И., на 20 г., и на А.А., на 19 г., за това, че на 17 септември, на площад „Севтополис“ в Казанлък, в съучастие като извършители, са извършили непристойни действия, грубо нарушаващи обществения ред и изразяващи явно неуважение към обществото – предизвикали и участвали в масово сбиване, съобщават от прокуратурата. И.И. и А.А. са неосъждани. За конкретното престъпление, по чл.325 ал.1 от Наказателния кодекс, се предвижда наказание до две години „Лишаване от свобода“ или „Пробация“, както и „Обществено порицание“. Предстои насрочване на делото.", "date": "2018.11.05", "title": " Двама отиват на съд заради мелето в центъра на Казанлък през септември"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%bd%d0%b8-%d0%bf%d0%be%d0%ba%d0%b0%d0%bd%d0%b8%d0%bb%d0%b0-%d0%b7%d0%b0-%d0%be%d0%b1%d1%89-%d0%bc%d0%be%d0%bd%d0%b4%d0%b8%d0%b0%d0%bb/", "text": "Гръцкият министър-председател Алексис Ципрас е поканил България да се включи за обща кандидатура на Мондиал 2030 в компанията на още две държави – Румъния и Сърбия. Това разкри министърът на спорта Красен Кралев. „Това показва, че ни уважават – каза той. – Всичко е въпрос на лоби и спортна инфраструктура. Два или три стадиона при 4 държави са достатъчно. Имаме магистрали, летища… Всичко трябва да е ясно до 2024 година, когато съм сигурен, че ще сме домакини на Младежка зимна олимпиада. Ако не мечтаеш, няма как да успееш. Дори да не успеем за световното, ние ще сме си построили спортната инфраструктурата, което ще е само от полза за България“. Подобно мнение изрази и Йордан Лечков, първи вицепрезидент на БФС. „Отдавна съм оптимист за българския футбол – разкри той. – Реално е България да бъде кандидат за Мондиал 2030. Но дори и да не успеем да спечелим такова домакинство, всяка една държава, която кандидатства, би си подобрила футболната инфраструктура. До 2030 година има време да си направим не стадионче, а хубав стадион, но… малко по малко. Мачовете са налице. Ето, че сме първи в нашата група в Лигата на нациите, дано и след последния мач да е така. Нека ние да напълним стадиона, другото ще стане. От нас си зависи. Трябва да се изгради нов модерен стадион за целите на футбола като цяло.“ Снимка БУЛФОТО", "date": "2018.11.05", "title": " Гърция ни поканила за общ Мондиал"}
{"url": "https://trud.bg/%d1%82%d0%b5%d0%b6%d1%8a%d0%ba-%d1%81%d0%bc%d0%be%d0%b3-%d0%b2-%d0%b4%d0%b5%d0%bb%d1%85%d0%b8/", "text": "Замърсяването на въздуха в северните райони на Индия достигна критични стойности заради неблагоприятните климатични условия и обилния дим от горящи стърнища със земеделските райони около градовете. Жителите на Делхи посрещнаха понеделник сутрин в паника, съобщи Би Би Си. За 24 часа количеството на фините прахови частици в индийската столица надхвърли 400 микрограма на кубически метър, а в някои места дори 600. Това е 24 пъти над допустимото ниво от 25 микрограма, препоръчано от Световната здравна организация. По данни на СЗО 14-те най-замърсени града в света се намират в Индия, като Делхи се нарежда на шесто място сред тях. Високи нива на замърсяването на въздуха се очакват и в следващите дни, заради фестивала „Дивали”, на който е прието да се палят фойерверки и пиратки. Въпреки че местните власти ограничиха използването на пиротехника до 2 часа на ден, експерти прогнозират, че ограничението ще бъде трудно за прилагане. Същевременно в близките до столицата щати Пенджаб и Хараяна земеделците палят значителни по площ стърнища, за да се подготвят за зимната сеитба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.05", "title": " Тежък смог в Делхи\t\t\t"}
{"url": "https://trud.bg/%d1%85%d1%83%d0%b1%d1%87%d0%b5%d0%b2-%d0%b2%d0%b7%d0%b5-%d0%ba%d0%be%d1%81%d1%82%d0%be%d0%b2-%d0%b2-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f/", "text": "Станислав Костов, голмайсторът на „Левски“, получи повиквателна за националния отбор на България. Нападателят, който има 13 гола от началото на кампанията, може да направи дебют за „лъвовете“ в предстоящите срещи от турнира за Лигата на нациите във възловите мачове с Кипър и Словения. Изненадващо в групата от 27 футболисти е и Димитър Евтимов. Стражът на „Бъртън“ прави фурор в Англия, където ще играе и 1/4-финал за купата на Лигата. С повиквателна е и Спас Делев. Играчът на „Погон“ лекуваше дълго време контузия, а преди месец бе изваден от футбола от ФИФА за срок от 4 месеца, но впоследствие санкцията му падна. А Хубчев се довери на четирима играчи от ЦСКА и още толкова от „Берое“. Шампионът „Лудогорец“ ще бъде представляван от Антон Недялков, а 42-годишният Георги Петков от „Славия“ отново намери място в списъка на селекционера. Капитанът на „Левски“ Иван Горанов е другият „син“ представител при „трикольорите“.  Пламен Илиев (Астра, Рум), Георги Петков (Славия), Димитър Евтимов (Бъртън Албиън, Анг)  Антон Недялков (Лудогорец), Николай Бодуров (ЦСКА), Божидар Чорбаджийски (ЦСКА), Иван Горанов (Левски), Иван Бандаловски (Берое), Камен Хаджиев (Берое), Страхил Попов (Касъмпаша, Тур), Петър Занев (Енисей, Рус), Васил Божиков (Слован Братислава, Слвк)  Галин Иванов (Славия), Александър Цветков (Берое), Мартин Райнов (Берое), Кристиян Малинов (ЦСКА), Светослав Ковачев (Дунав), Тодор Неделев (Ботев Пд), Георги Костадинов (Арсенал Тула, Рус), Божидар Краев (Мидтиланд, Дан), Симеон Славчев (Карабах, Азер), Николай Димитров (Урал, Рус)  Ивелин Попов (Спартак Москва, Рус), Кирил Десподов (ЦСКА), Радослав Василев (Черно море), Спас Делев (Погон, Пол), Станислав Костов (Левски)", "date": "2018.11.05", "title": " Хубчев взе Костов в националния"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82-%d0%be%d1%82-%d0%ba%d1%82-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d1%81-%d0%b8%d0%b4%d0%b5%d1%8f-%d0%b2%d1%81%d0%b8%d1%87%d0%ba%d0%b8-%d1%81/", "text": "Всички свободни работни места у нас да се обявяват задължително в бюрата по труда. Идеята лансира Ваня Григорова, икономически съветник на президента на КТ „Подкрепа“ и председател на сдружение „Солидарна България“ по време на дискусия във Варна, посветена на несъответствията на пазара на труда. Подобни срещи между работодателски организации, синдикати и Агенцията по заетостта ще има още в Пловдив и Казанлък. Целта е да се изяснят причините за разминаването в твърденията на бизнеса, че в България има остър дефицит на кадри и наличието на безработни и работещи бедни, поясни Григорова. Според нея фирмите могат да продължат да ползват различни варианти за набиране на персонал, но след като обявят офертите си на държавната трудова борса и то с посочени заплати. В момента при голям брой от вакантните позиции тази информация липса. Това води до оформяне на стабилен сив сектор чрез разминаване между официалното възнаграждение и реално получените пари. Ако промяната стане факт, пазарът ще изсветлее и ще се види реалното му състояние, категорична бе Григорова. Като проблем тя изтъкна и фактът, че не всички безработни се регистрират. Изводите от регионалните дискусии ще бъдат обобщени в доклад с конкретни препоръки за коригиране на дефектите в системата за търсене и предлагане на работни места. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.05", "title": " Експерт от КТ „Подкрепа“ с идея: Всички свободни работни места да се обявяват в бюрата по труда"}
{"url": "https://trud.bg/%d0%bd%d0%b0%d0%b4-50-000-%d1%86%d0%b2%d0%b5%d1%82%d1%8f-%d0%b8-%d0%b4%d1%80%d1%8a%d0%b2%d1%87%d0%b5%d1%82%d0%b0-%d1%81%d0%b0-%d0%b7%d0%b0%d1%81%d0%b0%d0%b4%d0%b5%d0%bd%d0%b8-%d0%b2%d1%8a%d0%b2-%d0%b2/", "text": "Над 2100 дръвчета и 48 000 цветя са засадени във Велико Търново и край града от началото на годината. Старата столица ще стане още по-зелена и цветна с 16 броя платан, 51 брези, 57 броя чинар, 8 броя шестил, четири липи, кълбести явор и ясен. Залесяването обхвана парковете „Дружба“, „Бузлуджа“, „Колю Фичето“, местността „Боруна“, зелената ивица по бул. „Никола Габровски“, пространства около детски площадки в различни квартали и части на Старата столица. Покрай екопътеката за Арбанаси са посадени 1000 броя цер и 1000 броя червен дъб.  124 от дръвчетата са дарени от фирма „Хит“ ООД, а Община Велико Търново благодари за жеста. Близо 25 500 пролетни и 23 000 есенни цветя от видовете виола, тагетис, колеус, бегония и др. красят парковете и зелените площи и превръщат Велико Търново в още по-цветен град. Успешен бе и проектът „Моята градинка“, чрез който Община Велико Търново всяка година насърчава жителите да облагородяват пространствата край домовете си. 22 бяха подадените и одобрени молби за залесяване, а в различни части на града са засадени 962 броя цветя, храсти и дръвчета: липа, смърч, бреза, вербена, сабина, туя, винка, лигуструм, хибискус, хортензия, вайгела, люляк, лавандула, роза, кана, туя, хамерокалис, форзиция, спирея и др. Община Велико Търново благодари на великотърновци, които участваха в кампанията и проявиха своята гражданска активност и апелира да бъдат полагани необходимите грижи за засадената растителност и добрия вид на градинките.", "date": "2018.11.05", "title": " Над 50 000 цветя и дръвчета са засадени във Велико Търново за година"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d0%be%d0%ba%d0%b0%d0%bd%d0%b8-%d1%82%d0%b2%d0%be%d1%80%d1%86%d0%b8-%d0%b4%d0%b0-%d0%bf%d1%80%d0%b5/", "text": "По покана на кмета на София Йорданка Фандъкова съвременни български творци и артисти ще дадат идеи за подготовка на заданието за конкурс за подземното пространство, част от бившия мавзолей. Столичната община успя за запази подземния комплекс в Градската градина. С решение на Столичния общински съвет се предвижда мястото на подземието на бившия мавзолей на Георги Димитрова да бъде превърнато в галерия за съвременно изкуство – филиал на Софийска градска художествена галерия (СГХГ). Предстои обявяване на международен архитектурен конкурс за тази част от центъра на града, съобщиха от пресцентъра на общината. Като първа стъпка във връзка с изготвянето на архитектурното задание за конкурса кметът Фандъкова покани идеи и предложения да направят участниците в Националния конкурс „С усилия към звездите“ на Фондация „Културни перспективи“, в който заедно с млади творци работят и ментори. Менторите – изявените български творци и артисти Недко Солаков, Георги Господинов, Галина Борисова и Явор Гърдев, заедно с някои от стипендиантите на конкурса Емона Илиева, Констанца Гецова, Надя Керанова и кмета на София Йорданка Фандъкова посетиха подземните пространства. На посещението присъстваха и председателят на Комисията по образование наука, култура и културно многообразие към Столичния общински съвет Малина Едрева, зам.-кметът доц.д-р Тодор Чобанов, главният архитект Здравко Здравков, директорът на СГХГ Аделина Филева. Бъдещият архитектурен конкурс ще бъде съобразен с направените предложения за развитие на съвременни изкуства. Днес в подземния комплекс се намират телефонна централа от миналия век, съоръжения за осигуряване на електроснабдяване, а едни от най-интересните съоръжения са най-големият климатик за времето си и подемен асансьор. Пространството е част от центъра на града и заема важно място в оста от градски музеи и галерии на София като Софийска градска художествена галерия, Националната художествена галерия, Ларгото, музеят за история на София.", "date": "2018.11.05", "title": " Кметът Фандъкова покани творци да предложат идеи за конкурса за подземното пространство на бившия мавзолей"}
{"url": "https://trud.bg/%d0%be%d0%b1%d0%bd%d0%be%d0%b2%d0%b8%d1%85%d0%b0-%d1%83%d0%bb%d0%b8%d1%86%d0%b8-%d0%b2%d1%8a%d0%b2-%d0%b2%d0%b0%d1%80%d0%b4%d0%b8%d0%bc-%d1%81-95-000-%d0%bb%d0%b5%d0%b2%d0%b0/", "text": "С 95 000 лева са преасфалтирани 4700 квадратни метра от три ключови улици в свищовското село Вардим. 45 000 лева от средствата за ремонта са част от предоставените с постановление на МС 500 000 лева за ремонт на улиците в свищовските населени места, а останалите 50 000 лева са осигурени от бюджета на кметството, предвидени за текущи ремонти. Кметът на селото Сенка Добрева сподели, че две от улиците – „Десета“ и „Първа“ са основни пътни артерии и трафикът по тях е интензивен. Преди да бъдат асфалтирани са били в изключително лошо състояние, а едната от тях не е ремонтирана повече от 35 години. Третата улица е с наскоро ремонтиран канал за отпадни води и сега, с полагането на новия асфалт процесът по възстановяване на нормални условия за движение по улицата е завършен. Сенка Добрева изрази своята благодарност към кмета на общината Генчо Генчев, с когото работи изключително ефективно, както и на народните представители Цветан Цветанов и д-р Станислава Стоянова за ангажираността им към проблемите на жителите от общината, и за съдействието им да бъдат отпуснати средствата за рехабилитация на най-компрометираните улици в свищовските села. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Обновиха улици във Вардим с 95 000 лева\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b3%d0%b0%d0%b7%d0%b8%d1%84%d0%b8%d1%86%d0%b8%d1%80%d0%b0-%d0%b7%d0%b0%d1%89%d0%b8%d1%82-2/", "text": "Община Благоевград газифицира поредната социална услуга. Потребителите на Защитено жилище на лица с психични разстройства ще посрещнат предстоящия зимния сезон в по-уютна и топла среда. Средствата са осигурени от бюджета на Община Благоевград, като основната цел е създаване на по-добри условия за хората, ползващи услугата, съобщиха от пресцентъра на местната администрация. До момента Защитеното жилище се отопляваше с ел. енергия. Чрез новата система за отопление се загрява и водата за битови нужди, което ще позволи спестените финансови средства да бъдат използвани за други нужди на потребителите. Подобряване на условията в социалните заведения е основен приоритет на кмета д-р Камбитов и администрацията в Благоевград.  Благодарение на последователната политика вече са газифицирани и модернизирани голяма част от социалните услуги.", "date": "2018.11.05", "title": " Община Благоевград газифицира Защитено жилище за лица с психични разстройства"}
{"url": "https://trud.bg/%d0%ba%d0%b0%d0%bf%d0%b8%d1%82%d0%b0%d0%bd%d1%8a%d1%82-%d0%bd%d0%b0-%d0%b1%d0%b0%d1%81%d0%ba%d0%b5%d1%82%d0%b1%d0%be%d0%bb%d0%b8%d1%81%d1%82%d0%b8%d1%82%d0%b5-%d1%81%d0%b5-%d0%b2%d1%80%d1%8a%d1%89/", "text": "Капитанът на националите по баскетбол Чавдар Костов се връща в отбора за световните квалификации през ноември и декември. Асът лекуваше травма, от която вече е възстановен и се представя на ниво за клубния си отбор „Работнички“ в Македония. В първия двубой „трикольорите“ посрещат Босна и Херцеговина на 30 ноември в „Арена Ботевград“. Сблъсъкът е от 19 часа, а цените на билетите са по 5 лв.  В състава селекционерът Любомир Минчев е заложил още на Александър Везенков (“Олимпиакос”) и американеца с наш паспорт Дий Бост (“Химки”), чиито отбори обаче играят в Евролигата.  „Изненадващо разбрах, че от Евролигата променили датата на мача на „Олимпиакос“, който има мач на 30 ноември. – каза треньорът. – Ще изчакаме до последно, за да разберем дали ще можем да разчитаме на двамата. Затова съм повикал 14 играчи.“  Засега има надежда и двамата да бъдат освободени за квалификциите или поне да се включат във втората среща срещу Франция. Двубоят с „петлите“ е на 3 декември от 20 ч българско време в Лимож.  Отборът се събира на лагер на 26 ноември. Нашите са пети в групата с 11 т., а лидери са французите с 15 т.", "date": "2018.11.05", "title": " Капитанът на баскетболистите се връща в отбора"}
{"url": "https://trud.bg/%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d0%bd%d0%b0-%d0%ba%d0%b0%d0%bf%d0%b8%d1%82%d0%b0%d0%bd-%d0%b0%d0%bd%d0%b4%d1%80%d0%b5%d0%b5%d0%b2%d0%be-%d1%81%d0%bf%d0%b0%d1%81%d0%b8%d1%85/", "text": "8 алигаторови костенурки, кайманова костенурка и леопардов хамелеон спасиха от трафик митнически служители. Костенурките са задържани на МП Капитан Андреево през май 2017 г., при опит да бъдат въведени от Турция в България на път за Западна Европа, съобщиха от Агенция „Митници“. Те са защитен вид от приложение C на Регламент (ЕС) № 338/97 и са предадени в спасителен център, след като за тях не са представени необходимите документи. При друг случай, през ноември миналата година, на ГКПП Кулата митнически служители откриват и леопардов хамелеон – защитен вид от приложение В на Регламент (ЕО) № 338/97, който е бил опакован като пратка. Кашонът е пътувал с автобус по редовната линия от Стара Загора към Атина. При повечето случаи на задържани екзотични животни липсват задължителните документи по международната конвенция CITES, която регулира международната търговия със защитени видове, за да не се допусне изчезването на вида в дивата природа. Конвенцията изисква към пратките да се представят разрешения. В обхвата на CITES са включени 35 801 вида и 68 подвида животни и растения, както и стоки, изработени от тях. От началото на 2017 г. досега митническите служители са задържали още близо 1500 опаковки козметични продукти с екстракт от хайвер от есетрови риби. Козметиката е задържана при два отделни случая при внос от САЩ и от Малайзия. При друг случай са задържани близо 16 000 ампули хранителни добавки, съдържащи дървовидно алое, пристигнали с пратка от Грузия. Предотвратени са и два случая на внос на хранителни добавки с екстракт от африканска череша с общо тегло 35 кг., за които се смята, че оказват благоприятно въздействие върху мъжкото здраве и потентност. Разрешителни по CITES се изискват и при вноса на някои аксесоари, като обувките от крокодилска кожа, както и при внос на някои екзотични хранителни продукти, като например пушена европейска змиорка. Пратка от два килограма такъв продукт бе спряна на Митница Аерогара София през август тази година. Видът е критично застрашен, но се смята за деликатес. През 2015 г. отново митнически служители от Митница Аерогара София задържаха няколко контейнера с 2 милиона бебета змиорки, които пътували в чекиран багаж на пътници. Пред митническите служители пътниците обяснили, че пренасят храна. Обикновено стоките, изработени от застрашени видове животни и растения, пътуват като въздушни пратки, тъй като става дума за малки по обем, но и скъпи като стойност продукти. Те рядко са укрити от митническите власти, а най-честото нарушение е липсата на необходимите разрешителни.", "date": "2018.11.05", "title": " Митничари на Капитан Андреево спасиха защитени костенурки в пратка от Турция"}
{"url": "https://trud.bg/%d0%bc%d0%b8%d0%ba%d1%80%d0%be%d0%b1%d1%83%d1%81-%d0%b1%d0%bb%d1%8a%d1%81%d0%bd%d0%b0-%d0%b8-%d1%83%d0%b1%d0%b8-%d0%bf%d1%80%d0%b5%d1%81%d0%b8%d1%87%d0%b0%d1%89-%d0%bf%d0%b5%d1%88%d0%b5%d1%85%d0%be/", "text": "Микробус е блъснал пресичащ пешеходец на кръстовището на столичните булеварди “Христо Ботев“ и „Мария Луиза“. мъжът е починал, съобщиха от МВР. Сигнал за тежка катастрофа е подаден малко след 16.30 часа. На място веднага са изпратени екипи на полицията и Спешна помощ. Установена е самоличността на мъжа – 40 годишен. При качването му в линейката, той е починал. Извършен е оглед. По случая е образувано досъдебно производство.  ", "date": "2018.11.05", "title": " Микробус блъсна и уби пресичащ пешеходец в центъра на София"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b9%d0%ba%d0%b0-%d1%81%d0%ba%d0%be%d1%87%d0%b8-%d0%be%d1%82-13-%d0%b8%d1%8f-%d0%b5%d1%82%d0%b0%d0%b6-%d0%b8-%d0%b7%d0%b0%d0%b3%d0%b8%d0%bd%d0%b0-%d0%bd%d0%b0/", "text": "42-годишна служителка на Областната дирекция на МВР в Пловдив се е самоубила тази сутрин. Младата жена, която работи в Икономическа полиция, е скочила от 13-ия етаж на известния на пловдивчани като блок „Гигант“ в кв. „Кършияка“. Сигналът е подаден около 7 часа. Полицайката е издъхнала на място. Директорът на МВР-Пловдив комисар Атанас Илков бе категоричен, че няма данни за насилие, предаде  По думите му полицайката е имала здравословни проблеми. Не е ясно обаче дали това е причината за фаталното й решение. Жената, която е живеела под наем в Гиганта, има две деца.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.05", "title": " Полицайка скочи от 13-ия етаж и загина на място в Пловдив "}
{"url": "https://trud.bg/%d1%88%d0%b5%d1%81%d1%82-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%82%d1%8a%d1%80%d0%bd%d0%be%d0%b2%d0%b5%d1%86-%d1%80%d0%b0%d0%b7%d0%bc%d0%b0%d1%85/", "text": "  По бързо производство на Районна прокуратура – Велико Търново и след одобрено от съда споразумение, осъдиха на шест месеца затвор мъж, заради извършени хулигански действия в центъра на града. Я. М. се призна за виновен за това, че на 15 октомври във Велико Търново, около паметник „Майка България“, при условията на опасен рецидив, извършил непристойни действия, грубо нарушаващи обществения ред и изразяващи явно неуважение към обществото като отправил псувни и размахвал нож срещу непълнолетно момче. Деянието е извършено виновно, при форма на вината пряк умисъл. Определено е наказание шест месеца лишаване от свобода при строг режим. Споразумението има последици на влязла в сила присъда.", "date": "2018.11.05", "title": " Шест месеца затвор за търновец, размахвал нож срещу непълнолетен"}
{"url": "https://trud.bg/%d0%bc%d1%8a%d1%80%d1%82%d0%b2%d0%b0-%d1%80%d0%b8%d0%b1%d0%b0-%d0%bf%d0%b0%d0%bd%d0%b8%d0%ba%d1%8c%d0%be%d1%81%d0%b0-%d0%bf%d0%be%d0%bc%d0%be%d1%80%d0%b8%d0%b5/", "text": "Сигнал за мъртва риба паникьоса Поморие. Според експерти на екоинспекцията обаче рибата измряла от липса на кислород. Жители на града се обадили още в събота на тел. 112 и ОЗБГ за голямо количество мъртва риба.  Вероятно се касае за отравяне на водата с препарати, алармираха и от ОЗБГ. Замърсяването се появило преди няколко дни и рибата веднага измряла. В късния следобед в понеделник, от екоинспекцията потвърдиха, че след извършената повторна проверка на водоема край Поморие експертите на РИОСВ-Бургас и Басейновата дирекция „Черноморски район“ (БДЧР) са открили в тръстиката по брега, в най-северната точка на водоема, екземпляри от мъртва риба. Рибата е от един вид и размер. Обходен е участък от 50 м, в който не бяха констатирани разливи на нефтопродукти и замърсяване на водата от брегови източници. На кмета на община Поморие е дадено предписание до утре – 6 ноември, вторник, да извърши почистване на брега от мъртвата риба. Извършено е повторно пробонабиране от повърхностни води. Според директора на РИОСВ в Бургас Тонка Атанасова, най- вероятната причина за измиране на рибата е липса на достатъчно кислород. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Мъртва риба паникьоса Поморие, измирала заради недостатъчно количество кислород"}
{"url": "https://trud.bg/%d1%87%d0%b5%d1%80%d0%b2%d0%b5%d0%bd%d0%b0-%d0%b2%d0%be%d0%b4%d0%b0-%d0%bf%d0%be%d1%82%d0%b5%d1%87%d0%b5-%d0%be%d1%82-%d1%87%d0%b5%d1%88%d0%bc%d0%b8%d1%82%d0%b5-%d0%b2-%d1%87%d0%b5%d0%bf%d0%b5%d0%bb/", "text": "Вода с червен цвят стресна жителите на Чепеларе, предава Тази сутрин заради планов ремонт на ВиК-Смолян на улиците „Бор” и „Зорница” в Чепеларе е извършена подмяна на спукан кран при присъединяване към водопреносната мрежа. Заради ремонта водата била спряна, като за това гражданите били информирани със съобщения. Мътната вода с червен цвят, която тръгнала от чешмите след това, притеснила хората. На въпрос нормално ли е след ремонт да тече такава вода от ВиК-Смолян отговориха: „По принцип има такъв период, особено, когато тръбите са метални, от високото налягане и от това, че дезинфекцията е добра, нормално е, след като сме правили реконструкцията, да тръгнат такива води”, обясни ръководителят на експлоатационен район „Чепеларе” – Иван Дафов. Аварията е отстранена и проблеми с водата вече няма. Община Чепеларе имала и готов проект за пречиствателна станция за питейни води и търси финансиране. За подмяна на старите метални тръби в града обаче финансирането се оказва трудно. „Относно ремонтите на водопроводната мрежа в селата – ние може да кандидатстваме по ПУДООС. Кандидатствали сме с проекти, но за момента няма одобрени финансирания. Що се отнася до рехабилитация на водопроводната мрежа в града, ние не попадаме в параметрите за финансиране по ПУДООС – до 2 хил. жители, защото над 5 хил. са жителите на Чепеларе. А в същото време не попадаме и в критериите по ОП „Региони в растеж”. Знаете там са допустими само 49 общини, така че разчитаме единствено и само на реализиране на мерките по инвестиционната програма на ВиК асоциацията“, коментира кметът на Чепеларе Славка Чакърова. Община Чепеларе е член на ВиК асоциацията. За изминалите две години предвидените инвестиции във водопроводната мрежа са в рамките на километър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Червена вода потече от чешмите в Чепеларе след планов ремонт"}
{"url": "https://trud.bg/%d0%ba%d0%be%d1%80%d0%b5%d0%b9%d1%86%d0%b8-%d0%ba%d1%83%d0%bf%d1%83%d0%b2%d0%b0%d1%82-%d0%b4%d0%b2%d0%b0-%d0%b7%d0%b0%d0%b2%d0%be%d0%b4%d0%b0-%d0%b7%d0%b0-%d0%b0%d0%b2%d1%82%d0%be%d1%87%d0%b0%d1%81/", "text": "Корейска компания иска да закупи два завода за производство на авточасти у нас. Фабриките са с общо 500 работници. Сделката трябва да бъде факт през първото тримесечие на 2019 г. Това стана ясно по време на Втората сесия на Българо-корейския Комитет за промишлено коопериране, който се проведе в Сеул. В нея участваха зам.-министърът на икономиката Лъчезар Борисов и зам.-строителният министър Валентин Йовев. България има потенциал да разшири износа за Корея на стоки като етерични масла и продукти от роза, вино, фармацевтични и козметични продукти, хранителни и софтуерни продукти, обясни по време на срещата зам.-министър Борисов. Експортът към азиатската държава се е увеличил с близо 120% през първата половина на тази година и е достигнал 40,5 млн. щатски долара. По време на посещението на българската делегация в Сеул от корейска страна беше представен току-що подписан търговски договор, съгласно който ще бъде гарантиран износ за региона на продукти от хранително-вкусовата промишленост на стойност 30 млн. долара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Корейци купуват два завода за авточасти у нас\t\t\t"}
{"url": "https://trud.bg/%d0%b2%d0%b0%d0%bd%d0%b4%d0%b0%d0%bb%d0%b8-%d1%81%d1%82%d1%80%d0%be%d1%88%d0%b8%d1%85%d0%b0-%d0%b1%d0%b5%d1%81%d0%b5%d0%b4%d0%ba%d0%b0-%d0%b2-%d0%bf%d0%b0%d1%80%d0%ba-%d0%b2-%d1%81%d0%bb%d0%b8%d0%b2/", "text": "Вандали са изкъртили и строшили голяма част от дъските на беседка в парк „Юнак“ в Сливен, съобщиха от местната администрация. Сигнал за поредното посегателство върху общото имущество подали граждани. Паркът бе създаден по европейски проект за 5 млн.лева и се превърна в едно от най-хубавите места за отдих в града. Тук ежедневно идват стотици деца с родителите си, възрастни хора и хора с физически затруднения заради удобствата за отдих, които създават алеите, беседките и пейките. От общината съобщиха, че фирмата за охрана извършва регулярен обход в района, по часови график. Призоваха сливенци да подават сигнали или на тел. 112, или на телефона на „Общинска охрана и СОТ“ 044/625177. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Вандали строшиха беседка в парк в Сливен, създаден с 5 млн. лева от ЕС"}
{"url": "https://trud.bg/13-%d0%b1%d1%8a%d0%bb%d0%b3%d0%b0%d1%80%d0%b8-%d0%bf%d1%80%d0%be%d0%b4%d0%b0%d0%b2%d0%b0%d0%bb%d0%b8-%d0%b0%d0%bd%d1%82%d0%b8%d0%ba%d0%b8-%d0%b2-%d0%b8%d1%81%d0%bf%d0%b0%d0%bd%d0%b8%d1%8f-%d0%be/", "text": "Екстрадират четирима сънародници, за да ги съдят в Испания 13 българи са задържани при международна операция за трафик на културно-исторически ценности в Испания. На над 20 адреса разследващите от ГДБОП, спецпрокуратурата и испанските служби са намерили и иззели около 30 600 антични предмета – монети, дребни украшения от метал и керамика и други. Назначени са експертизи, които ще установят автентичността на предметите и тяхната стойност. Групата била създадена изцяло от българи, които живеели у нас и в Испания. През януари в ГДБОП постъпил сигнал за бандата, която търгувала с културно-исторически ценности, обясни шефът на ГДБОП Ивайло Спиридонов. Разследващите установили, че антични монети и предмети се изнасят от страната чрез транспортни и спедиторски фирми към Испания. Там те били предлагани за продажба в интернет сайтове, обясни още Спиридонов. Акцията е планирана и координирана от Евроджъст и била проведена паралелно по едно и също време у нас и в Испания. В България са задържани четирима души и за тях вече тече производство по екстрадиция. В Испания са арестувани 9 българи по паралелно образуваното там досъдебно производство за измами и пране на пари. Всички арестувани ще бъдат съдени в Испания. На няколко адреса в България са намерени металдетектори, мобилни телефони, лаптопи и 600 от античните предмети. Разследващите са установили и спрели доставка на транспортна фирма, с която те били изпращани зад граница. В един от бусовете са намерени пари на обща стойност 170 000 евро, които били пакетирани в много малки бели пликчета, обясни наблюдаващият прокурор по делото в България Сийка Милева. Все още не е установен произходът на ценните антики и по какъв начин са били придобити. “България е на възлово място между Изтока и Запада. От тук минават много културно-исторически ценности”, обясни Ивайло Спиридонов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " 13 българи продавали антики в Испания (обзор)\t\t\t"}
{"url": "https://trud.bg/%d0%be%d1%81%d1%8a%d0%b6%d0%b4%d0%b0%d0%bd-28-%d0%bf%d1%8a%d1%82%d0%b8-%d0%be%d1%82%d0%b8%d0%b2%d0%b0-%d0%bd%d0%b0-%d1%81%d1%8a%d0%b4-%d0%b7%d0%b0-%d0%b3%d1%80%d0%b0%d0%b1%d0%b5%d0%b6-%d0%bd%d0%b0/", "text": "Мъж от Сливен, който вече е бил осъждан 28 пъти, отново ще се изправи пред съда. Окръжната прокуратура е внесла обвинителния акт срещу Румен П. за това, че на 22 юни в условията на опасен рецидив направил опит да открадне пари от частен дом и ранил с нож стопанина, съобщиха от прокуратурата. Престъпникът нахлул в чуждия дом, докато собственикът и съпругата му спели. Докато тършувал из стаята, вдигнал шум. Стопанинът се събудил. Заварил крадеца. Между двамата възникнал конфликт. Румен извадил нож и пробол собственика, за да запази намерената банкнота от 20 лева. Делото влиза в съда на 6 ноември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.05", "title": " Осъждан 28 пъти отива на съд за грабеж, нахлул в чужд дом и забил нож в стопанина"}
{"url": "https://trud.bg/%d0%b7%d0%b0%d1%82%d1%8f%d0%b3%d0%b0%d1%82-%d0%ba%d0%be%d0%bd%d1%82%d1%80%d0%be%d0%bb%d0%b0-%d0%bd%d0%b0%d0%b4-%d1%81%d0%ba%d0%bb%d0%b0%d0%b4%d0%be%d0%b2%d0%b5-%d0%bd%d0%b0-%d1%82%d1%8a%d1%80%d0%b3/", "text": "Новите правила трябва да се приложат до края на 2019 г. Данъчните ще имат по-голям контрол върху складовете на търговците. Това ще стане с новите изисквания в наредбата за отчитане на продажбите в търговските обекти. Софтуерът за управление на продажбите на фирмата (в който се записват операции като доставка, продажба, връщане, изплащане на вноски или прехвърляне на стока от един склад в друг) ще трябва да бъде свързан с касовия апарат, ако се използва в търговски обект, където се извършват плащания в брой, с дебитна или кредитна карта. Това става ясно от отговори на НАП на поставени от бизнеса въпроси за новите изисквания към касовите апарати. Софтуерът за управление на продажбите не трябва да позволява изтриване или промяна на вече записани данни за приключени продажби. Освен това софтуерът трябва да позволява архивиране на създаваните данни, а при проверка от страна на НАП да позволява извличане на поисканите данни. Целта е да има пълно съответствие между софтуера, който следи складовите наличности и отчетените продажби на касовия апарат. Което ще премахне възможността да се отчита един оборот за пред НАП и един за пред собственика на фирмата. При всяка продажба с плащане в брой или с банкова карта, ще трябва да се генерира уникален номер за продажбата, който да се запазва в софтуера дори при анулиране на сделката. Онлайн магазините също трябва да имат касов апарат, ако приемат плащане в брой или с банкова карта. Като техният софтуер за управление на продажбите също трябва да е свързан с касовия апарат, предвижда наредбата. Крайният срок за изпълнение на новите изисквания от фирмите, регистрирани по ДДС, е 31 март 2019 г. За останалите фирми срокът е края на юни следващата година. За компаниите, използващи интегрирана автоматизирана система за управление на търговската дейност (ИАСУТД) срокът е до края на 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Затягат контрола над складове на търговци\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d1%80%d0%b0%d0%b7%d0%b1%d0%b8%d0%bb%d0%b8-%d0%b2%d1%80%d0%b0%d1%82%d0%b0-%d0%b7%d0%b0%d1%80%d0%b0%d0%b4%d0%b8-%d0%be%d0%b1%d0%b0%d0%b6%d0%b4%d0%b0%d0%bd/", "text": "Стресирани роднини вдигнали по тревога полицията да дирят жена, която уж била пострадала Опит за телефонна измама доведе до разбиване на входна врата  в Разград, след като роднини подали сигнал,  че са били известени, че тяхна близка е пострадала. От горещата линия на тел. 112 прехвърлили молбата за помощ към 7 часа в понеделник към полицията в Разград. Станало ясно, че собственичката на апартамента не отговаря нито на продължително звънене на телефона, нито на вратата и полицаите се принудили да я разбият, за да проверят добре ли е 60-годишната жена. Оказало се, че тя не била у дома, а по-късно, след продължило издирване, станало ясно, че жената е на работа. Едва тогава се разбрало, че на роднините, които вдигнали по тревога полицията, са звънели телефонни измамници. Хората толкова се уплашили от звъненето рано сутринта, че им тряснали телефона и почнали да издирват близката си, за която се твърдяло, че е тежко пострадала. Те дори не предположили, че обаждането е от престъпници, които паникьосват хората по различни сценарии, но все с искане за пари. От полицията в Разград уточниха, че в последните дни има поне 3-4 подобни случая на опити за измами. Оттам отново разпространиха съвети как да се процедира при подобни обаждания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Полицаи разбили врата заради обаждане на телефонни измамници"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%bc%d0%be%d0%bd%d1%82%d0%b0%d0%bd%d0%b0-%d1%81%d1%82%d0%b0%d0%bd%d0%b0-%d0%ba%d0%be%d0%bd%d1%86%d0%b5%d1%80%d1%82%d0%bd%d0%b0-%d0%b7%d0%b0%d0%bb%d0%b0-%d0%b7/", "text": "Народни песни озвучиха в понеделник местната управа в Монтана, а на входа и се оформи върволица от посетители с букети в ръце. Поводът за стълпотворението обаче не бе концерт, а 59-тия рожден ден на кмета на северозападната община Златко Живков. Още в началото на работния ден градоначалникът бе поздравен от фолклорната група „Златица” на село Гаганица с китка от песни, придружени от баници и погачи, собствена изработка на гласовитите баби. С поздравления, подаръци и пожелания за много здраве и успехи се отчетоха и колеги, приятели и служители на кмета с пет мандата зад гърба си. Сред първите, поздравили Живков за празника му, са били дъщерята Антина и синът Орлин, които се обадили по телефона още в нощните часове, сподели развълнуваният общинар. „Трудно се работи в такъв ден, но задачите не спират”, заяви Живков и сподели, че един от най-хубавите подаръци, които чака, е новина за одобрение на проект за алтернативната горива.", "date": "2018.11.05", "title": " Община Монтана стана концертна зала за кметски рожден ден"}
{"url": "https://trud.bg/%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d1%86%d0%b5%d0%bb%d1%82%d0%b0-%d0%bd%d0%b8-%d0%b5-%d0%b4%d0%b0-%d0%b8%d0%bd%d0%ba%d1%80%d0%b8%d0%bc%d0%b8%d0%bd%d0%b8%d1%80%d0%b0/", "text": "На 25 октомври група депутати от ГЕРБ внесохме в деловодството на Народното събрание Проект на Закон за изменение и допълнение на Наказателния кодекс, който даде възможност за далеч по-силна защита на жертвите. Броени дни след това станахме свидетели на бруталното убийство на жена и едногодишно детенце в столичния квартал „Надежда“. С огромна болка и тревога трябва да повторим, потретим и, ако е нужно, да го кажем сто пъти, че случаите на домашно насилие и агресия, най-вече срещу жени, се превръщат в постоянно присъствие в новинарските емисии. Това написа във фейсбук председателят на Народното събрание Цвета Караянчева. Повече от очевидно е, че тези промени в НК трябва да бъдат обсъдени колкото е възможно по-скоро със заинтересованите страни и широката общественост, за да влязат за гласуване в Пленарна зала. В сряда, 7 ноември 2018 г., от 14.30 часа в зала 134 в сградата на парламента на пл. „Кн. Александър І“ 1 на заседание на Комисията по правни въпроси лично ще представя мотивите на законопроекта за изменение и допълнение на Наказателния кодекс, свързан с предоставяне на всеобхватна и широка защита на жените и децата, жертви на домашно насилие, и всички форми на агресия срещу тях. /На тези, които ще избързат да ме поправят, че и мъже страдат от домашно насилие, искам веднага да кажа – да, по принцип това е така, но нека да погледнем статистиката и да спрем да се правим на интересни./ Целта ни като вносители е да бъде създадена цялостна система за промяна в наказателното право за инкриминиране на всички последици от домашно насилие, за да има превенция преди неговото извършване и последващо наказание. Обсъждането организират съвместно Комисията по правни въпроси и Министерството на правосъдието. В заседанието ще участват председателят на Комисията по правни въпроси Данаил Кирилов, министърът на правосъдието Цецка Цачева, народни представители. Поканени са представители на Прокуратурата, Върховния касационен съд, академичните среди и неправителствения сектор. На обсъждането са добре дошли да присъстват и всички заинтересовани организации, които ще имат възможност да споделят своите мнения и препоръки по законопроекта.  За пореден път отправям призив към всички парламентаристи от всички парламентарни групи, независимо от идейните противоречия и/или тактически трикове, да се отзоват с цялата си отговорност. Както казах преди седмица, този законопроект носи името на всяка четвърта жена в България.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Караянчева: Целта ни е да инкриминираме последиците от домашно насилие с внесените промоени в НК"}
{"url": "https://trud.bg/%d1%81-%d1%84%d0%b8%d0%bb%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d1%80%d0%b0%d0%bf%d1%81%d0%be%d0%b4%d0%b8%d1%8f-%d0%be%d0%b1%d0%bb%d0%b0%d1%81%d1%82/", "text": "С прожекция на филма „Българска рапсодия“ на режисьора Иван Ничев Областна администрация – Велико Търново продължи поредица от културно-информационни събития в читалищата в областта. Инициативите са във връзка с отбелязване приноса на Република България в спасяването на евреите от Холокоста и са част от Комуникационната стратегия на Република България за Европейския съюз. Събитията включват кратка презентация за историческите събития, свързани със спасението преди 75 години на българските евреи по време на Втората световна война, както и прожекция на филма „Българска рапсодия“. В понеделник се състоя второто събитие в залата на читалище „Отец Паисий 1905“ в Полски Тръмбеш. Пред учениците заместник областният управител Ивета Кабакчиева, Цанко Стефанов – главен експерт в областна администрация и Николинка Генова началник отдел „Образование и култура“ в община Полски Тръмбеш, представиха пред учениците целта на инициативата. „Един от най- хуманните актове не само в българската, но и в световната и в европейската история е спасяването на около 50 000 български евреи от депортирането им в лагерите на смъртта на нацистка Германия. Хуманността, с която държава, църква и гражданско общество в България брани живота на своята еврейска общност е исторически факт, пораждащ заслужена гордост в поколения българи. В тези години на изпитание високохуманната идея обединява всички в името на живота.“, каза заместник областният управител Ивета Кабакчиева. Филмът е копродукцията между България и Израел е българското предложение за наградите „Оскар“ през 2014 г. в раздел „Най-добър чуждестранен филм“. В него участват млади и утвърдени български актьори, сред които: Стефан Попов, Кристиян Макаров, Анжела Недялкова, Стоян Алексиев, Татяна Лолова, Димитър Рачков, Васил Михайлов, Георги Мамалев и други. Прожекциите са безплатни, насочени са предимно към младежка аудитория. Сред целите на събитията са: да се информира обществеността в област Велико Търново за 75-годишнината от спасението на българските евреи по време на Втората световна война, да се съхрани паметта за важното историческо събитие, а също и младите хора да се възпитават в дух на толерантност и приемане на културното многообразие.", "date": "2018.11.05", "title": " С филма „Българска рапсодия“ Областната управа на Търново продължи културно-информационните събития посветени на спасяването на българските евреи\t\t\t"}
{"url": "https://trud.bg/%d0%b2%d0%bc%d1%81-%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0%d1%82-106-%d1%82%d0%b0-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b0-%d0%be%d1%82-%d0%bf%d1%8a%d1%80%d0%b2%d0%b0/", "text": "По случай 106-та годишнина от първата българска морска победа – успешната атака на миноносеца „Дръзки” срещу турския крайцер „Хамидие” през Балканската война, командването на Военноморските сили и ръководството на Военноморския музей организират провеждането на военен ритуал по полагане на венци и цветя пред кораба-музей „Дръзки” и паметника на капитан І ранг Димитър Добрев, командвал отряда торпедоносци по време на бойните действия през 1912 година. Това съобщиха от пресцентъра на Военноморските сили. Ритуалът ще се състои на 8 ноември от 11.00 часа в района на входа на Военноморския музей, на бул. „Приморски “ № 2.", "date": "2018.11.05", "title": " ВМС отбелязват 106-та годишнина от първата българска морска победа"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%81%d0%ba%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%bd%d0%b0-%d0%be%d0%b1%d1%89%d0%b8%d0%bd%d1%81%d0%ba%d0%b8%d1%8f/", "text": " Местни парламентаристи ще изслушат проблемите на живеещите край стадион „Ивайло“ в старата столица Председателският съвет на Общинския съвет във Велико Търново организира изнесена приемна за жители на болярския град, живеещи и работещи в района край спортен комплекс „Ивайло“. Срещата с граждани ще се проведе на 7 ноември в залата за пресконференции на стадиона. Приемната ще работи от 16,30 ч., а всеки може да се запише предварително на тел. 062/619-240. По време на срещата всеки желаещ ще може да отправи въпроси, или да направи предложения за облагородяване на района и подобряване на инфраструктурата, които да бъдат включени в инвестиционната програма на Община Велико Търново за 2019 година. Изнесената приемна е поредната, организирана от Председателския съвет на местния парламент. Подобни по своя формат срещи се проведоха в различни квартали на Велико Търново и в населени места от общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.05", "title": " Председателският съвет на Общинския съвет в Търново организира изнесена приемна"}
