{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b7%d0%b0%d0%b4-%d0%b3%d1%80%d0%b0%d0%bd%d0%b8%d1%86%d0%b0-%d0%b8%d1%81%d0%ba%d0%b0%d1%82-%d0%b4%d0%b0-%d0%b3%d0%b8-%d0%bf%d1%80%d0%b5%d0%b4/", "text": "Нови организации да представляват българите зад граница, а членовете им да се избират пряко от нашите мигранти по време на парламентарни или президентски избори. За това настояват Временни обществени съвети на българите в чужбина. Според тях идеята е заложена в Национална стратегия, приета още през 2014 година, която до ден днешен не се изпълнява. Инициаторите изпратиха писмо с исканията си до премиера Бойко Борисов, в което настояха и за закриването на Агенцията за българите в чужбина. Крайно време е стратегията, на която Министерският съвет дава зелена светлина още преди 4 години, да излезе от прашното чекмедже и да се осъществи, казват подателите на писмото. В стратегията се предвижда създаване на Национално представителство на българите по света и Обществени съвети към дипломатическите и консулски представителства. Предлагат те да се определят при гласуването на национални избори. „На масата, на която има изборна кутия да пускаме бюлетини за президент или за Народно събрание, ще има още една кутия, в която ще пускаме бюлетини за Консултативен съвет или за Национален съвет“, коментира Проф. Любомир Гавраилов – член на Временен обществен съвет във Франция, по  . Членовете им няма да получават заплащане, а работата им ще бъде да изслушват проблемите на българите в чужбина и да предлагат решения на дипломатическата ни служба. „Съседни държави като Македония, Сърбия, Румъния, Хърватия са далеч напред в това отношение. Те имат изградена структура, изградено институционално представителство на своята миграция“, посочи проф. Гавраилов. Румъния и Хърватия имат дори народни представители, които се избират от изборен район „Чужбина“. Подателите на писмото смятат, че Държавната агенция за българите в чужбина е излишна, защото всичките й дейности се изпълнявали паралелно от няколко министерства. Освен това, според тях, агенцията игнорирала умишлено над 1 милион наши мигранти. Сънародниците ни зад граница казват още, че не са изненадани от скандала с удостоверенията за българско гражданство. Сериозни съмнения предизвиквал самият регламентът за издаването им, защото се позовавал на косвени доказателства, а не на официални документи. „Българското дружество местно е написало бележка „да, да, баба му беше българка“ и те идват с тая бележка в ДАБЧ и там Бате Харо гледа бележката и казва „Да, да, верно баба ти може и да е била българка и ще ви издадем бележка, че вие сте може би българин“, обясни проф. Любомир Гавраилов. Въпреки че писмото е изпратениo преди две седмици, отговор все още няма.", "date": "2018.11.20", "title": " Българите зад граница искат да ги представляват нови организации"}
{"url": "https://trud.bg/%d0%b4%d0%b0%d0%bd%d1%8a%d0%ba-%d0%b7%d0%b0-%d0%b3%d0%bb%d0%b5%d0%b4%d0%b0%d0%bd%d0%b5-%d0%bd%d0%b0-%d0%bc%d0%b0%d1%87-%d0%b2-%d0%ba%d1%80%d1%8a%d1%87%d0%bc%d0%b0/", "text": "Кабелните оператори ще обявяват абонатите си Кръчмите и ресторантите да плащат такса, ако искат да пускат мачове на телевизора. Това предлагат депутатите Данаил Кирилов от ГЕРБ и Емил Димитров от Обединени патриоти с промени в Закона за авторското право и сродните му права, които са внесени в парламента. Предложеният текст гласи, че радио- и телевизионната организация, която е осъществила първоначалното излъчване или предаване на собствена програма, има право да разрешава срещу заплащане изпълнение на програмата пред публика. В момента такса за излъчване на телевизионна програма пред публика трябва да се плаща от организаторите на проявата или собственика на заведението, само ако хората са платили входна такса. Идеята е това да важи за всички места, на които се пускат телевизионни предавания пред публика. Размерът на таксата за излъчване на телевизионни програми пред публика ще се договаря между всяко заведение или тяхна представителна организация и сдружения на радио – и телевизионните организации. Промяната ще доведе до по-добра защита на авторските права в съдържанието на телевизионните и радио програми, които в момента се излъчват публично без да са представени необходимите разрешения за това, пише в мотивите на депутатите. Друго предложение на депутатите предвижда кабелните и сателитни оператори, които разпространяват радио и телевизионни програми, да предоставят данни за броя на абонатите си, като се урежда тази информация да не представлява търговска тайна. Целта е изсветляване на пазара. В момента телевизиите и радиата трудно установяват реалния брой абонати на кабелните оператори, което е важно за да получат справедливо възнаграждение за своите програми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.11.20", "title": " Данък за гледане на мач в кръчма\t\t\t"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d0%b8-%d0%be%d1%89%d0%b5-7-%d0%ba%d1%83%d1%80%d0%be%d1%80%d1%82%d0%b0-%d1%81%d0%b0-%d1%81-%d1%88%d0%b5%d1%81%d1%82-%d0%bf%d1%80%d0%b8%d0%b7%d0%b0-%d0%be%d1%82/", "text": "Със спечелването на приза ски курорт №1 на България Банско се нареди до още 7 големи ски дестинации, които имат пълен комплект от 6 поредни приза от Световните ски награди, смята Иван Обрейков, маркетинг директор на „Юлен“ АД. „Компания ни правят домакинът Кицбюел – най-емблематичният зимен център в Австрия, разположеният най-високо в Европа френски Вал Торенс, който за 5-и път ликува и с голямата награда за №1 на планетата, германският символ на Световната купа Гармиш-Партенкирхен, перлата в руската корона Роза Хутор, на чиито писти се проведе олимпиадата в Сочи през 2014 г., шведският Оре – домакин на предстоящото световно първенство по ски, норвежкият Трисил, чийто герб се състои от 2 щеки, както и фамозният американски Диър Вали“, заяви още Обрейков. „Изключително сме горди и щастливи, че тази година за пети път „Кемпински хотел Гранд Арена Банско“ получи приза Ски хотел №1 на България“, призна Виолета Милушева, директор „Маркетинг и продажби“ на 5-звездната перла. Освен този трофей хотелът има още няколко престижни отличия през годината. Кемпински Банско бе избран за „Най-добър хотел в България“ на Световните туристически награди. След мабащна реновация на спа центъра и пускането на най-добрите термални съоръжение в България хотелът бе отличен с приза „Най-добър спа център в хотел в България“ от Световните спа награди. „Радваме се, че печелим наградата отново в тандем със ски курорт Банско, защото това спомага за имиджа, както на града и ски зоната така и на „Кемпински Гранд хотел“, а и на България, като предпочитано място за луксозно ски преживяване и атрактивна ски дестинация, където водещото е високо качество на много атрактивна цена“,добави още Милушева.", "date": "2018.11.20", "title": " Банско и още 7 курорта са с шест приза от Световните ски награди"}
{"url": "https://trud.bg/%d0%bf%d0%b5%d1%82%d1%80%d0%be%d0%bb%d1%8a%d1%82-%d0%bf%d0%be%d0%b5%d0%b2%d1%82%d0%b8%d0%bd%d1%8f-%d1%81-%d0%be%d1%89%d0%b5-5-%d1%81%d0%b0%d0%bc%d0%be-%d0%b7%d0%b0-%d0%b4%d0%b5%d0%bd/", "text": "Цената на петрола сорк Брент падна пд 64 долара за барел за първи път от 9 март насам, на борсите, съобщи РИА Новости. Днес януарските фючърси на нефта се оценяват на 63,39 долара за барел. За една вечер цената на петрола е паднала с 5%, отбелязва агенцията. Инвеститорите се опасяват от прекалено голямото наличие на суровината на пазара.", "date": "2018.11.20", "title": " Петролът поевтиня с още 5% само за ден"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80%d0%b8%d1%82%d0%b5-%d0%bd%d0%b0%d0%b4-75-%d0%b3-%d1%89%d0%b5-%d0%ba%d0%b0%d1%80%d0%b0%d1%82-%d0%b7%d0%b0-1-%d0%bb%d0%b5%d0%b2-%d0%b2-%d0%b1%d0%b0/", "text": "Пенсионерите, които са на възраст над 75 години и са решили да посетят ски курорт №1 ще могат да го направят срещу дневна карта от 1 лев. Новината обяви Иван Обрейков, маркетинг директор на „Юлен“ АД. Децата до 7 години също ще продължат да ползват дневни карти от 1 лев. На същата цена от тази година ще са и картите за инвалиди. Продължава промоцията на сезонните карти. До края на ноември цената е 1300 лв за възрастни. Пенсионери, студенти и ученици ще могат да си купят сезонна карта за 1200 лева, а за деца от 7 до 12 годишна възраст (включително) по време на намалението картата ще струва 1100 лева. Картите се продават на касите на Юлен АД и в магазина на Maxsport в София. Сезонната карта осигурява на притежателя ѝ VIP-достъп до кабината и други предимства в ски курорт №1 на Балканите.", "date": "2018.11.20", "title": " Пенсионерите над 75 г ще карат за 1 лев в Банско"}
{"url": "https://trud.bg/%d0%bd%d0%b0-84-%d0%bf%d0%bb%d0%be%d1%89%d0%b0%d0%b4%d0%ba%d0%b8-%d0%b2-%d1%81%d0%be%d1%84%d0%b8%d1%8f-%d1%83%d1%87%d0%b0%d1%82-%d0%b4%d0%b5%d1%86%d0%b0%d1%82%d0%b0-%d0%bd%d0%b0-%d0%b1%d0%b5%d0%b7/", "text": "„Столичната община ще продължи да изгражда интерактивни площадки по пътна безопасност в столичните детски градини и училища. До момента в София има изградени 84 интерактивни площадки за безопасност на движението и приложно колоездене.“ Това каза кметът на София Йорданка Фандъкова. Столичната община изгражда на година по 10-11 такива площадки, уточниха пред „Труд“ от градската управа. Кметът бе на посещение в 119. СУ „Акад. Михаил Арнаудов“ при стартирането на Олимпиадата по пътна безопасност. Олимпиадата се провежда по инициатива на Института за пътна безопасност и на г-н Богдан Милчев. „Нашата задача е да направим средата по-безопасна, за да гарантираме живота и здравето на най-ценното, което имаме, нашите деца, както и да ги обучим и да им създадем навици за безопасно придвижване в града“ – посочи кметът Фандъкова. Кметът поздрави министър Красимир Вълчев за това, че министерството на образованието отделя сериозни средства за обучение на децата по пътна безопасност. „Нямам никакви колебания, когато трябва да се постави светофар или да се изградят препятствия на пътя, за да се намали скоростта. Столичната община изпълнява програма за безопасност около детските градини и училищата, поставяйки тръборешетъчни парапети и повдигнати пешеходни пътеки. През последните години повдигнахме над 330 пешеходни пътеки и осветихме 200 пешеходни пътеки, за да ги направим по-видими за шофьорите и безопасни за пешеходците“ – заяви Фандъкова. Фандъкова похвали децата за знанията им по пътна безопасност и им каза, че разчита на тях да напомнят на родителите си да не минават на жълто и да не говорят по телефона, когато карат. Победителите в Олимпиадата по пътна безопасност ще имат възможност да получат безплатни уроци по картинг.", "date": "2018.11.20", "title": " На 84 площадки в София учат децата на безопасност на движението\t\t\t"}
{"url": "https://trud.bg/%d0%bc%d0%b0%d1%80%d0%b8%d1%8f%d0%bd%d0%b0-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d1%89%d0%b5-%d0%b5-%d0%bd%d0%be%d0%b2%d0%b8%d1%8f%d1%82-%d0%b2%d0%b8%d1%86%d0%b5%d0%bf%d1%80%d0%b5%d0%bc/", "text": "Марияна Николова, която е началник на кабинета на вицепремиера Валери Симеонов, ще заеме неговото място в правителството като заместник министър-председател. Предложението на премиера Борисов ще бъде гласувано като първа точка от дневния ред на Народното събрание утре, става ясно от публикуваната програма. Преди това депутатите ще гласуват оставката на Валери Симеонов. Очаква се той да направи изявление утре около 9.00 часа, преди началото на редовното правителствено заседание. Марияна Николова е юрист, работила като юристконсулт в „Топлофикация-София“ и шеф на отдел в Национална електрическа компания. Преподавател е в Института по публична администрация към МС. От ма2017 г. е началник на политическия кабинет на Валери Симеонов в качеството му на вицепремиер.    ", "date": "2018.11.20", "title": " Марияна Николова ще е новият вицепремиер\t\t\t"}
{"url": "https://trud.bg/22-%d0%bc%d0%bb%d0%bd-%d0%b5%d0%b2%d1%80%d0%be-%d0%b7%d0%b0%d0%b5%d0%bc-%d0%b7%d0%b0-4-%d0%bd%d0%be%d0%b2%d0%b8-%d1%81%d1%82%d0%b0%d0%bd%d1%86%d0%b8%d0%b8/", "text": "Столичната община тегли 22 млн. евро заем от Европейската инвестиционна банка за финансиране на 4 нови станции от третата метролиния. Те са част от 3,8 км. трасе, което се изгражда между ул. “Житница”, жк. “Овча Купел” и Околовръстния път. Метроспирките ще заработят през януари 2020 г., като при Околовръстното шосе в кв. “Горна баня” ще се изгради жп гара за линията София-Перник. Ако утре Столичният общински съвет (СОС) одобри заема, той ще се изплаща за 25 г. с гратисен период от 4 г. Трасето е вторият етап от изграждането на третата линия на метрото между бул. “В. Вазов” и кв. “Горна баня”. Вторият етап е за 199 млн. лв. без ДДС, от които 134 млн. лв. са еврофинансиране, а 65 млн. лв – общинско. 8-те спирки от първия етап от бул. “В. Вазов” до кв. “Красно село” ще са готови в края на 2019 г. За следващия програмен период на ОП “Транспорт” 2021-2025 г. е предвидено кандидатстване за финансиране на продълженията на третата линия по бул. “В. Вазов” с 3 станции и 6 станции в кварталите “Гео Милев” и “Слатина”, съобщи за “Труд” шефът на столичния метрополитен Стоян Братоев. Обмисля се и метро до бул. “Царица Йоана”. Има и проект за тунели до “София ринг мол”, по който още няма финансиране. На дневен ред е и идея при “София ринг мол” метрото да има обща спирка с продължението на Симеоновския лифт за Витоша, изграждането на което ще бъде обсъдено утре в СОС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " 22 млн. евро заем за 4 нови станции"}
{"url": "https://trud.bg/%d1%81%d0%ba%d0%b8-%d0%b7%d0%be%d0%bd%d0%b0%d1%82%d0%b0-%d0%b2-%d0%b1%d0%b0%d0%bd%d1%81%d0%ba%d0%be-%d1%81-%d0%bd%d0%be%d0%b2%d0%b0-%d0%bf%d1%80%d0%be%d0%b3%d1%80%d0%b0%d0%bc%d0%b0-%d0%b7%d0%b0-%d0%bb/", "text": "Нова програма за лоялни клиенти стартира в Банско от зимния сезон 2018 / 2019 – Bansko Loyalty Club, обяви Атанас Малеев от „Юлен“. Целта е концесионерът на ски зоната да бъде лоялен към клиентите, които от години предпочитат да карат ски или сноуборд в най-добрия зимен курорт на Балканите. „Програмата за лоялни клиенти е насочена към онези любители на зимните спортове, които закупуват сезонни карти. Всеки може да се възползва от нея, като предимствата за лоялните клиенти се увеличават с всяка изминала година. Програмата включва три вида карти –  Silver, Gold  и Platinum, коментира още Малеев. Всички бонуси, които клиентите могат да използват са написани в сайта  . „Програмата влиза в сила от изминалия ски сезон – ако сте притежавали сезонна карта за лифтовете през 2017/2018 и закупите отново такава за ски сезон 2018/2019, тя вече ще е Silver Card и Вие ще можете да се възползвате от всички привилегии, които ви осигурява тя. Чрез тази нова програма Юлен АД иска да се отблагодари на своите лоялни клиенти и да направи престоят им в ски зоната и в Банско още по-приятен“, допълни още Малеев.", "date": "2018.11.20", "title": " Ски зоната в Банско с нова програма за лоялни криенти"}
{"url": "https://trud.bg/%d1%81%d0%ba%d0%b0%d0%bd%d0%b4%d0%b0%d0%bb-%d1%81-%d0%bb%d0%b8%d1%87%d0%bd%d0%b8%d1%8f-%d0%b8%d0%bc%d0%b5%d0%b9%d0%bb-%d0%bd%d0%b0-%d0%b8%d0%b2%d0%b0%d0%bd%d0%ba%d0%b0/", "text": "Иванка Тръмп – дъщеря на US президента и негов съветник в Белия дом, е използвала личния си имейл за служебна кореспонденция, което е в нарушение на правилата за сигурност, предаде Би Би Си. От президентската администрация признаха, че Иванка през миналата година е изпратила от личния си имейл стотици писма до правителствени служители, но посочиха, че те не са съдържали секретна информация. Както и че го е направила преди да бъде запозната с правилата за сигурност, след което спряла. Медии веднага припомниха, че в кампанията за изборите през 2016 г. една от основните критики на Доналд Тръмп към опонентката му за президентския пост Хилъри Клинтън бе, че като държавен секретар на САЩ тя е ползвала личния си имейл за кореспонденция по работа. Тогава той я обвиняваше, че е застрашила националната сигурност на страната и определи случая като скандал “по-голям от Уотъргейт”.", "date": "2018.11.20", "title": " Скандал с личния имейл на Иванка\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-287/", "text": "Менте намаления дебнат този Черен петък Ако на витрината пише “- 70%”, всички стоки трябва да са със 70 на сто по-ниски. Надписът “Ликвидация” е заблуда.               Политици посрамиха службата, която ги пази Някои смятат, че мисията на НСО е да ги вози в мерцедес, казва ген. Димитър Владимиров, бивш шеф на НСО, в интервю за „Труд“.         Как да повишим нивото на инвестиции? Без това е невъзможно ускоряване на икономическия растеж. Чуждестранни компании успешно разширяват своя бизнес – анализ на проф. Стефан Стоилов.               Градоустройството в София се нуждае от реформа Защо се плашим от високото строителство – коментар на Георги Вулджев.         Автомобилният гигант Силует на обвинения в укриване на доходи с цел лична облага директор на “Рено-Нисан-Мицубиши” Карлос Гон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " Вижте акцентите в броя на вестник „Труд“ в сряда, 21 ноември 2018"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%80%d0%b5%d1%88%d0%b5%d0%bd%d0%b8%d1%8f%d1%82%d0%b0-%d0%bd%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%8f-%d1%81%d1%8a%d0%b4/", "text": "Турският президент Реджеп Ердоган заяви, че решенията на Европейския съд за правата на човека не обвързва Турция. По-рано днес съдът в Страсбург се произнесе, че задържането на кюрдския политик и бивш съпредседател на Демократичната партия на народите Селяхаттин Демирташ цели да заглуши политическия плурализъм и следва възможно най-скоро той да бъде освободен. Съдът единодушно смята, че има нарушаване на правото на бърз процес в разумни срокове, предаде  . Демирташ е лишен от свобода от 4 ноември 2016 г. насам. Обвиненията срещу него на турските власти по няколко процеса са за терористична пропаганда, подбуждане на сблъсъци със силите за сигурност и връзки с Кюрдската работническа партия, която е обявена за терористична организация. По тези обвинения той може да получи присъда от общо до 142 години затвор. Съдът приема, че арестът на Демирташ е по „обосновано подозрение“ за извършване на престъпление, но посочените причини за продължаване на задържането му не са задоволителни и следователно представляват необоснована намеса в правото на свободно изразяване на мнение. В съдебния акт се подчертава, че удължаването на задържането му по време на кампаниите за конституционния референдум през април миналата година и за парламентарните и президентски избори през юни тази година заглушават плурализма и политическите дебати, които са в сърцето на идеята за демократично общество. Демирташ беше кандидат за президент на изборите през юни и водеше кампанията си чрез публични обръщения от затвора в Одрин. В коментара си пред репортери в сградата на турския парламент Реджеп Ердоган добави, че Европейският съд по правата на човека никога не е спрял терора срещу Турция, който продължава и сега и турският народ плаща цената. Турция е ратифицирала Европейската конвенция за защита правата на човека и поради това съдебните решения на съда в Страсбург са задължителни за нея.      ", "date": "2018.11.20", "title": " Ердоган: Решенията на Европейския съд за правата на човека не обвързват Турция"}
{"url": "https://trud.bg/%d0%b8%d1%81%d0%ba%d1%80%d0%b5%d0%bd-%d0%b2%d0%b5%d1%81%d0%b5%d0%bb%d0%b8%d0%bd%d0%be%d0%b2-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%ba%d0%b0%d1%80%d0%b0%d0%ba%d0%b0/", "text": "Малкият коалиционен съвет днес е обсъждал оставката на Красимир Каракачанов, но тя към момента не е актуална. Това заяви зам.-председателят на ВМРО и депутат от „Обединените патриоти” Искрен Веселинов по  , след днешното заседание на т.нар. малка коалиция. „С това започна съвещанието – господин Сидеров обясни своето виждане, че това за него е ход да се запази лидерът на ВМРО от атаките, които често са необосновани, като опитът да се залепи прокурорското разследване в Агенцията за българите в чужбина към Каракачанов и към ВМРО конкретно. Той казва по-добре да бъде на позиция, на която може да прави политика без да е атакуван. Дадохме контрадоводът, че напротив, когато един министър е изключително ефективен, когато има висока обществена подкрепа и най-важното – заел се е с една мисия да повиши боеспособността на българската армия и да върне нейния престиж, нелепо е да го изтеглим, само защото бива нападан. Нормално е, ще има завистници, ще има атаки, но въпросът е да се водим към крайната цел”, обясни депутатът. Той каза, че най-голямото постижение на обединените патриоти е, че за първи път са в управлението и дават конструктивни решения на ред проблеми. „Тихо и системно нашите министри и представители в изпълнителната власт работят и то доста ефективно. Редно е да започнем да излизаме с общи инициативи като това за старите автомобили и това ще повиши повече имиджа на патриотичните формации, отколкото изтеглянето на патриотичните представители от изпълнителната власт“, посочи Веселинов. Според него Симеонов ще се върне в парламента като депутат. „Мисля, че Валери Симеонов ще се върне в парламента, тъй като в края на краищата е получил този мандат от гражданите, няма нищо чудно, това е практика и той ще бъде един от депутатите, които ще имат своя принос за повишаването качеството на работата на парламента. „Може би основното от днешното заседание е, че тонът доста се промени. Фактът, че се говори лице в лице е доста окуражаващ, тъй като голяма част от недоразуменията и от недоизказаните неща се доизказаха“, добави Веселинов. „Гледаме на протестите като на реални проблеми, които се извеждат от хората и които ние като политици трябва да решаваме. Няма измислени проблеми, друг е въпросът дали чрез протестите те ще се решат, или напротив. Ние смятаме, че трябва да бъде чут гласът на протестиращите хора и че тези искания, които са справедливи и основани, трябва да намерят своето нормално решение чрез политическите средства“, обясни депутатът от ВМРО. Във връзка с данъка върху старите автомобили Искрен Веселинов каза, че обединени патриоти са имали доста изказвания не в подкрепа на данъка: „Ние имахме предложения, и то доста във връзка с автомобилите с газови уредби, които нямат никаква бонификация и са абсолютно чисти, за хибридните двигатели. Самата скала, по която се облага, беше критикувана силно от наши депутати. И темата според нас ще бъде поставена, дори ние сме готови да я поставим отново на дебат, защото е лесно да кажеш „Да, това са 10 или 15 лева от джоба на гражданина, не са много като тотална сума“, но като процент, когато говориш за 30 или 40 процента увеличение на един данък, очевидно това е твърде много и би следвало държавата да не приема такива резки движения“. Относно ветото на президента Румен Радев, Искрен Веселинов заяви, че администрацията на президента не си е свършила работата. Смятаме, че трябва да има екологичен бонус или екологичен минус. Новите автомобили, благодарение на екологичните си характеристики ще плащат значително по-малко, отколкото са плащали досега, но за нас е много несправедливо това, което искаме да обложим като увеличение, като процент на увеличение старите автомобили. Той поясни, че ще предложат различни варианти на ГЕРБ за данъка на старите автомобили.", "date": "2018.11.20", "title": " Искрен Веселинов: Оставката на Каракачанов не е актуална, той е изключително ефективен"}
{"url": "https://trud.bg/%d0%b1%d1%83%d0%bc%d0%b0%d1%89%d0%b8%d0%bd%d0%b0-%d1%81%d0%bf%d0%b8%d1%80%d0%b0-30-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%bb%d0%b5%d0%ba%d0%b0%d1%80%d0%b8%d1%82%d0%b5/", "text": "Рамковият договор под въпрос Минимум 20-30 млн. лева неусвоени средства всяка година се пренасочват от Националната здравноосигурителна каса (НЗОК) от едно перо в бюджета й към друго и от това потърпевши са медицинските специалисти. Причината средствата да остават неизползвани са административни задължения на лекарите, които се променят ежегодно, обявиха от Българския лекарски съюз (БЛС). От съсловната организация се обявиха твърдо против тази практика да продължава и заявиха, че са готови да прекратят партньорството си със здравните власти, ако искането им не бъде отчетено при гласуването на бюджета на НЗОК за следващата година. Това поставя под въпрос и подписването на рамковия договор. В момента проектът на закон предстои да се гледа на второ четене, а от БЛС са притеснени от факта, че между четенията в парламента в Закона за бюджета на НЗОК липсва основен текст, според който трябва да бъде премахната възможността да се прехвърлят средства от параграф в параграф. Поради прехвърляне на средствата се лишават пациенти в доболничната помощ и има опасност да не се използват по предназначение, обясни председателят на БЛС д-р Иван Маджаров. “Всяка година по една или друга причина се получава неусвояване на средства, не защото те са достатъчни, а защото колегите не могат чисто административно да се справят с правилата, които всяка година се променят. Тези неусвоени средства са в най-чувствителните сектори, които са най недофинансирани като първичната помощ”, обясни д-р Маджаров. За 2018-а очакванията са от първичната помощ да останат 7 млн. лева заради въвеждането на вторичен профилактичен преглед, който според БЛС категорично трябва да отпадне, тъй като е неизпълним. “И досега едва 40% от хората се явяват на профилактичен преглед”, коментира д-р Николай Брънзалов, заместник-председател на БЛС. Преговорите по Националния рамков договор между БЛС и НЗОК ще продължат до 29 ноември, когато документът ще бъде публикуван за обществено обсъждане. От съсловната организация настояват договорът да влиза в сила от 1 януари. Представителите на ръководството на БЛС не коментираха какви предложения за промени в цените и обемите на медицинските дейности обсъждат с НЗОК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " Бумащина спира 30 млн. лв. за лекарите\t\t\t"}
{"url": "https://trud.bg/1028-%d0%bf%d0%be%d0%bb%d0%b8%d1%86%d0%b0%d0%b8-%d1%81%d0%b0-%d0%be%d1%85%d1%80%d0%b0%d0%bd%d1%8f%d0%b2%d0%b0%d0%bb%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%82%d0%b5-%d0%b2%d1%87/", "text": "Вчера на територията на страната са проведени общо 34 протеста. 20 от тях са били заявени и регламентирани по установения ред, 14 са нерегламентирани. това съобщиха от Главна дирекция „Национална полиция“. От различни областни дирекции на МВР са съставени общо 13 акта за установени административни нарушения, 28 протокола по чл. 64 и 65 от ЗМВР, задържани са четирима. В обезпечаването на различните прояви са били ангажирани 1028 полицейски служители и са използвани 155 служебни автомобила. Задачата на полицията остава опазване на обществения ред и сигурността, както и недопускане на ограничава движението на хората. МВР отново апелира протестиращите да спазват закона и разпорежданията на униформените служители.", "date": "2018.11.20", "title": " 1028 полицаи са охранявали протестите вчера"}
{"url": "https://trud.bg/%d1%81-%d0%b1%d1%80%d0%b5%d0%ba%d0%b7%d0%b8%d1%82-%d0%b2-%d1%83%d1%81%d0%bb%d0%be%d0%b2%d0%bd%d0%be-%d0%bd%d0%b0%d0%ba%d0%bb%d0%be%d0%bd%d0%b5%d0%bd%d0%b8%d0%b5/", "text": "Повратна седмица се очертава за голямата британска сага, която започна преди над две години вече и се превърна в нарицателно в Европа за самоналожен хаос – Брекзит. Не че последните седем дни бяха по-малко знаменателни. След месеци и месеци на буксуване в преговорите между Лондон и Брюксел, съпътствани с лозунги, оставки, тонове празни демагогии и предните нео-викториански въжделения излети пред медиите на Острова от британски политици от всички страни и калибри, министър-председателят Тереза Мей най-накрая обяви формулирането на окончателни параметри за изходно споразумение с ЕС. “Рубиконът” последните месеци бе в намирането на практическо решение на очаквано най-наболелият проблем от самото начало на драмата – какъв ще е статутът на границата между република Ейре и Северна Ирландия, когато Великобритания вече не е част от Единният пазар след 29 март 2019 г. Статутът Недомислената концепция за Брекзит започна да се прегъва на две с началният опит за формулирането й – когато Лондон отстъпи върху равнопоставеността на правата на гражданите на ЕС на Албиона и британските на континента, и обеща да хариже едни близо 50 млрд. британски лири за следващите две години, в които е поел ангажименти към новия европейски бюджет. Само и само да излезе от Съюза. Че и се закле дори всички пънове с благороднически произход, на които е дадено право на мнение в родината на Хенри VІІІ, да са запънат като магарета на мост, “твърда” граница на Смарагдовия остров няма да има. Така де! И после клекна! После идва гол И опря до реалните параметри. Защото като член на ЕС Великобритания участва в 36 споразумения за свободна търговия, които обхващат над 60 държави, върху шест континента. С излизането си от общото европейско семейство Лондон на първо време ще трябва да предоговори отначало вече съществуващите договори с различните страни, преди да тръгне храбро да предлага отстъпки наляво и надясно по планетата. И последното ако разполага с достатъчно маневри за преференциални условия, с които да може да надскочи европейците. Но това ще да е “бял кахър”, на фона на сегашната ситуация. Според мантрите на британските политици и разните явни и не толкова икономически лобита зад Брекзит именно в тези нови бъдещи договори, които Лондон ще започне да подписва независимо от ЕС с трети страни, са разковничето за връщането на славата на Великобритания като “световна търговска империя”. Което ще се случи в едно много пожелателно бъдеще, на този етап. Същевременно “играта е в центъра” Иначе – няма резултат – не се заблуждавайте! Договорката за временното споразумение за преходният период, в който двустранно ще се прилагат действащите условия, в които Великобритания, и в частност Северна Ирландия ще останат част от Единия пазар и Митническия съюз, на този етап е до 2020 г., с тенденция това да бъде разширено до 2022 г. това разбира се предполага, че във времето до 25 ноември тази година Лондон и Брюксел ще успеят да се разберат по най-фундаменталния въпрос – бъдещите отношения след напускането на Великобритания; което е и гръбнакът на сегашните преговори. В основата на които не са сроковете – дали ще е до 2020 или 2022 г. – а какви ще са отношенията след това; т.е. дали конкретните договорки, ще могат да бъдат приложени в рамките на времето, необходимо за извеждането им от една схема и въвеждането им в друга – пък било то и по въпрос на време, е рано да се каже.   Какво продава Мей? Пред британският министър-председател Тереза Мей стои нелеката задача да залага на временно-пространственият континуум – Сделката, която е договорила с ЕС и се опитва да прокара у дома има стойност само на базата на споразумението за бъдещите отношения, което все още се договаря и е фактически разковничето за това колкото и продължителен да е “преходният период” извън ЕС на Великобритания, за да гарантира условия за обещания просперитет “извън Европа”. Ако Лобачевски или Гаус се занимаваха с политика?!    ", "date": "2018.11.20", "title": " С Брекзит в условно наклонение\t\t\t"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d0%bd%d0%b5-%d0%bd%d0%b0-%d0%b7%d0%b0%d0%bf%d0%bb%d0%b0%d1%82/", "text": "Внасяме предложение депутатските заплати и тези на политическия елит да се намалят с 543 лв. Това каза  лидерът на БСП Корнелия Нинова по време на пресконференция в централата на БСП. По думите й това е увеличението, натрупано през последните 2 години на този парламент. „Това представлява 18% увеличение на доходите“, каза Нинова. „Една несправедливост се случва от много време в политиката и за съжаление продължава. Несправедливост, която ние няколко пъти се опитваме да сложим край. Безуспешно досега – два пъти. Ще опитаме трети път. Става въпрос за увеличението на заплатите на депутати, министри, президент, омбудсман“, каза Нинова. По думите й в ситуация, в която на улицата има десетки хиляди граждани, които протестират, в този момент да си увеличиш заплатата е неморално и абсолютно сбъркано поведение. „Заплатите на политическия елит ще се увеличат и то със задна дата с 90 лв. при положение, че знаем с колко се увеличават пенсиите“, каза още Корнелия Нинова. Внасяме проекторешение министърът на финансите да изработи и да предложи нова формула за изчисляването на заплатите на депутатите. Бихме искали тази формула да кореспондира с минималната работна заплата в страната, а не със средната“, каза Нинова. По думите й средната заплата не е най-добрия показател за доходите и неравенствата. „Много малка част от обществото получават много високи заплати, огромна част получават малки заплати. Средната между двете не показва реалното равнище на доходите в България. Това е изкривен показател“, допълни още Нинова. По думите й министърът е поел този ангажимент към БСП на парламентарен контрол в зададен въпрос него от заместник-председателят на парламентарната група Крум Зарков. Заплатите на президента, премиера и министрите се формират на базата на депутатските.  Президентът получава два пъти колкото депутатите, премиерът – 55 процента повече от народните представители, министрите – 30 процента, омбудсманът – 90 процента от основното месечно възнаграждение на председателя на парламента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                            ", "date": "2018.11.20", "title": " Нинова предлага намаляване на заплатите на политическия елит\t\t\t"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d1%8a%d1%82-%d0%bf%d0%be-%d0%ba%d0%b8%d0%b1%d0%b5%d1%80%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%b4%d0%be%d1%86-%d0%b7%d0%bb%d0%b0%d1%82/", "text": "България се лашка от криза в криза – било то икономическа, било то социална, било то чисто морална. В това време в света говорят за бъдещето. Как ще изглежда града ни през 2050 година, какъв ще бъде светът след края на модерното информационно общество. Всичко това е не толкова фантазия, колкото предстояща възможност. По тези модели работи и нашият гост – доц. Златогор Минчев от БАН. – Вашата работа е фокусирана върху бъдещето. Докъде стигнахте в моделите си за предстоящото? – Съвсем наскоро участвахме в много интересна конференция, в която се демонстрираше „Градът през 2050“, а и организирахме наш експертен форум в по-широката тема за устойчивостта и приспособимостта ни в дигиталната ера след 10-15 години от която скоро ще има книга. – Преди около три години с вас разговаряхме за технологичното бъдеще. Тогава вие твърдяхте, че ще навлезе чипирането на хора. В един чип, имплантиран в човешкото тяло ще бъде събрана цялата необходима информация – кредитни карти, пропуски, лична карта, биометрични данни. Днес вече сме свидетели, че това се случва. Така ли ще изглежда светът през 2050-а? – Да, това вече се случва реално в някои скандинавски държави и Великобритания, макар и още на експериментално, базово ниво. През 2050 година чиповете ще бъдат неделима част от хората и ще се знае къде са, каво чувстват и мислят. Личното пространство ще е силно ограничено. От друга страна, ако има някакви здравни страдания, то те ще бъдат отрано открити и генната терапия ще може да помага за овладяване на болестите ни. – Ако чипът е във вас, в мен, не същества ли опасност да ни хакват, да ни контролират? – Съществува разбира се. Ние вече изградихме и поддържаме един портал за сигурност в дигиталното бъдеще, където обменяме идеи по цял свят (Secure Digital Future 21) и в него наскоро публикувахме едно фентъзи филмче, в което момиче се среща с момче, между тях има хубава история. Началото обаче е интригуващо: Той кара спортна кола от бъдещето (нещо като днешното Мазерати, но по-модерно), а ключът е чип, интегриран в самия него. Момичето го „хаква“ и му казва „чао“, заедно с новата му кола, в началото, за да го впечатли. В бъдещето на 2050, обаче колите няма да бъдат частни, а ще бъдат общи. Това е доста интересно – ще приличаме на комуна. – Това е резултат от моделите, които правите? – Да, ние правим такива модели и симулации към тях и излизат доста интересни неща. Миналата година разработихме един софтуер за оценка на бъдещето не само по отношение на рисковете, но и по отношение на икономическата полза от това, като се оценява нещо, което се нарича „ефективност“. Опитваме се да обединим две нобелови премии – Теория на риска и Теория на полезността и да видим как динамично ще изглежда резултата. Това, което докладвахме преди две седмици в Белград на голяма конференция между науката и бизнеса показа точно това. Плашещото е, че успяхме да го обвържем и със сценариите за климата, които Световния икономически форум пусна през август месец – „Накъде отива светът по отношение на климата“… – Накъде отива светът? – Много странно. Миграцията се наблюдава много сериозно не само сред хората, но и сред някои животински популации. Заради промяната на климата на Земята, животните също мигрират. Затова светът, в който живеем трябва да става все по-високо технологичен, за да останем на това място, на което сме. Иначе няма как да живеем на същото място и по същия начин. – Колко верни са вашите модели? – Тези модели са с елемент на вероятност, затова ние се опитваме да оценим рисковете и кога например ще дойде следващата криза. – Кога ще дойде кризата? – Догодина. – Догодина? Защо? – Всички прогнози обвързват кризата с Брекизта. – Добре, какво трябва да правят хората? Да трупат консерви или да не теглят бързи кредити? – Второто. За съжаление хората са свикнали да живеят със високия стандарт, който имат сега и това определено означава кредити. Една стагнация ще бъде свързана с по-високи лихви и нищо повече. Добрата новина е, че следващата криза няма да бъде толкова дълга и тежка, както предишните. – Защо? – Затова са виновни технологиите. Електронните пари и блокчейн технологиите позволяват много лесно борсово да бъде заобиколена. Друг е въпросът този кредитен балон как ще се плаща краткосрочно и дългосрочно. – В България или в света? – В Европа. Докато в тази част на света се говори за криза, в Индия например имат растеж. За да има някъде растеж, другаде трябва да има криза. – Да се върнем към града на бъдещето. Как ще изглежда той? – Градът на бъдещето, както го представиха звучеше доста вълнуващо. В конкретния случай ставаше въпрос конкретно за Дубай. Докато ние разглеждаме смарт-реалността, бъдещето от гледна точка на заплахите и риска, то позитивните модели изглеждат доста утопично. В офиса се знае постоянно кой къде е, колко свободни места има на паркинга. Тази информация се предава и на мобилните устройства на служителите, ако им е необходима. Автомобилите са общи. Между другото „Рено“ имат вече подобно разработено решение. Една голяма електрическа лимузина, електронно управляема минава покрай мястото, където чакаш и те превозва по предварително зададен маршрут. Изобщо всичко е роботизирано. Изобщо докато ние тук се говорим за концепцията „Society 4.0“ (“Общество 4.0“, ако 3.0 е индустриалното общество, то следващото стъпало е информационното общество, б.р.), то ние работим вече върху „ Society 5.0“. – Какво представлява това Общество 5.0? – Това е план на японското правителство, представен през миналата година от премиера Шиндзо Абе за решаване на проблемите на страната. В центъра на „Общество 5.0“ е човекът. На базата на икономическите и технологичните постижения се решават социалните предизвикателства. На това ново се интегрират физическото и кибер пространството. За момента, най-общо: Изкуственият интелект ще придобие нужното ниво на развитие (“сингулярност“), така че имплантиран в машините ще може да извършва тези дейности, които на хората са им трудни или досадни – селско стопанство, работа с опасни материали, шофиране в задръстване, доставки с дронове. Ние в нашия институт работим доста усилено върху тази концепция и възниква един сериозен въпрос. – И той е? – Какво ще правят хората? – Ако перефразирам шопа Вуте, ще бъде нещо като „Я мога лежа, мога и да не лежа“. – А след това? Тук ще кажа и нещо не толкова положително. От една страна хората ще се забавляват с по-интелектуални дейности, ще използват креативността си – нещо, което машините все още не могат да правят достатъчно добре. От друга страна съществува и мрачна прогноза за кибернетичното бъдеще на човечеството. Сутринта попаднах на една интересна статия. Говорим си за криза, говорим си за кризи, говорим за климатични промени, за технологично подпомагане на човечеството. Защо да не направим една регулация на популацията? Например, да намалим човечеството с едни сто-двеста милиона  души с една пандемия? Бил Гейтс е човекът, който коментира темата най-активно, като реална заплаха. – В положителен или отрицателен смисъл? – В отрицателен. Не само той, но и едни други общества го мислят това. Чипирането на хората е един от пътищата да се направи глобална картина на геномите на хората и да се създават зарази, които контролирано да поддържат едно желано ниво на популацията и организират планово прочистване. Генно нездравите индивиди, а може и непослушните народи да бъдат прочиствани. – Това не го ли въведоха като идеология Хитлер и Гьобелс? – Те го започнаха, но не са те идеолозите. За щастие технологиите още не са достигнали това опасно ниво, че да бъдат активни, когато говорим за чипове в човешкото тяло, че да комуникира директно с мозъка. – „Терминатор“ ще бъде тогава документален филм. – Който е лошият, го изяждат. Кой обаче е „добър“ и „лош“, ще го решава програма с изкуствен интелект. – Кои са тези общества, които имат интерес да регулират човечеството? – Така наречените трети играчи. Тайни общества, които управляват огромни средства и имат доста странни идеи за бъдещето. – Ако се върнем към реалността на нашето ежедневие и една от постоянните заплахи – тероризма, как технологиите и екстремизмът могат да си взаимодействат? – Колкото и да вървим пред човешкия фактор, той намира пролуки и застава начело на събитията. Това е така, защото все още е по-интелигентен от технологиите. А тероризмът в своята същност е една крайност, в която технологиите са инструмент. Той не може да бъде спряна технологично. Възможно е само да бъде ограничен, но не и спрян. – Може ли изкуствен интелект да създаде идеология? – Той може да пише стихове, музика, да проектира. Идеологията има един проблем – тя е базирана на емоции и отношение към индивидите и обществата по начин, който една машина няма как да сътвори за момента. – Всички днес живеем в социалните мрежи. Може ли в тях да се роди автономен интелект? – Да. Синтезирането на части от изображенията, видео и звукови записи, могат да генерират абсолютно достоверни потребители, които да постват съобщения, да вземат отношения по определени теми. То вече е факт, но този интелект е насочван от човешкия фактор. – Защо не може без човешкия факор? – Защото машината няма мотивация да го прави. При човека има мотивация – превъзходство над другия, борба за власт, ресурси. При човека има чувства – омраза, любов, ревност, подозрение. При машината – няма такива неща. Машината не пазарува, няма потребителски нужди. И това веднага показва един нерешим проблем на „Общество 5.0“ – липсата на хора. Няма кой да замести хората в едно общество. Япония хубаво иска да замести работната сила с машини, но тези машини за кого ще произвеждат? Някой трябва да купува, за да се движи икономиката и затова са нужни хора. – Откъде ще дойдат тези хора? – От младите общества – тези, в които се раждат повече деца, на които земята не достига. – Така плашещите ни мигранти. – Точно. Когато няма хора трябва да ги поканиш отнякъде, да ги приемеш. – Русия изглежда единствената държава с вече положителен приръст от европейските страни. – Там не е икономическа причината, а идеологическа. Заради санкциите те не живеят добре, но има социална политика за подкрепа на раждаемостта. Когато има добре обмислена политика едно общество има шанс да оцелее. – До какво ще доведе този огромен мигрантски натиск и в Европа, и в САЩ? Какво показват вашите модели? Апокалипсис? – Какво значи „апокалипсис“? Апокалипсисът за едни е възможност за други. Ще станем малцинство. Ние просто не се размножаваме, а намаляваме. Чиста биология. Нашият гост  Доц. д-р Златогор Минчев е роден в Бургас. Има докторат по кибернетика и роботика от БАН, където е доцент по автоматика и управление. От 2005 г. работи в сферата на сигурността в редица проекти, финансирани от правителството, ЕС, НАТО, САЩ и неправителствения сектор. От 2007 г. ръководи академичен изследователски център в сферата на приложното използване на моделирането, симулациите и операционния анализ за целите на гражданско-военната сигурност. Водещ експерт в сферата на киберсигурността, признат в ЕС и НАТО.    ", "date": "2018.11.20", "title": " Експертът по киберсигурност доц. Златогор Минчев пред „Труд“: Човекът е по-силен от машината, защото е мотивиран да гради или руши\t\t\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%bf%d0%be%d1%82%d0%b2%d1%8a%d1%80%d0%b4%d0%b8-%d0%bf%d1%80%d0%b8%d1%81%d1%8a%d0%b4%d0%b0-%d0%be%d1%82-4-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2/", "text": "Бургаският апелативен съд потвърди изцяло четиригодишната ефективна присъда на Кирил Г., който блъсна и уби на място 16-годишния Костадин на пешеходна пътека до село Атия. Подсъдимият е лишен и от право да управлява автомобил за пет години. Тежкото пътно произшествие стана на 20 ноември 2017 г. Около 06.45 ч, управлявайки лек автомобил марка „Шевролет Каптива” на главния път Бургас – Созопол, в района на кръстовището за с. Атия и Военноморска база- Бургас, Кирил Г., нарушил правилата за движение, и по непредпазливост блъснал на пешеходната пътека Костадин Д. докато пресичал, за да отиде на автобусната спирка. Въззивната инстанция е споделила изцяло извода на окръжния съд, че настъпилото произшествие е по изключителна вина на подсъдимия. Заключението на тройната автотехническа експертиза сочи, че водачът е управлявал автомобила си с превишена за участъка от пътя скорост – 95 км/час при разрешена 60 км/час. Вещите лица са констатирали, че ако Кирил Г. се е движил с указаната скорост, е имал възможност да види своевременно пресичащия младеж и да намали или да спре автомобила, като по този начин е щял да предотврати фаталния удар. Лошите метеорологични условия, намаляващи видимостта са изисквали повишено внимание от страна на водача, дори по-ниска от допустимата скорост на движение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.20", "title": " Съдът потвърди присъда от 4 години затвор за смъртта на ученик, пресичал на зебра"}
{"url": "https://trud.bg/%d0%bd%d0%be%d0%b2%d0%b0-%d1%80%d1%83%d1%81%d0%b8%d1%8f-%d1%82%d1%8a%d1%80%d1%81%d0%b8-%d1%81%d0%b2%d0%be%d1%8f-%d1%80%d0%be%d0%b6%d0%b4%d0%b5%d0%bd-%d0%b4%d0%b5%d0%bd/", "text": "Вредна за Запада, либералната икономика е още по-вредна за Русия Руският президент Владимир Путин поздрави военните разузнавачи от Главното управление на Генералния щаб на армията по повод стогодишнината от създаването на легендарното ГРУ и предложил да се върне предишното му название. На 7 ноември отново имаше парад, посветен официално на военния парад на същата дата, намекът на властите за сакралния за СССР празник е прозрачен. И за героизма на маршируващите през 1941 г. бойци от Червения площад, отишли оттам направо на фронтовата линия да загиват за родината. След 1929 г. Сталин вече е с почти цялата власт в държавата, започва свирепи реформи в икономиката и обществения живот, устройва партията по познатия на народа църковен модел. Ликвидира почти целия болшевишки елит, в армията премахва комисарите и връща пагоните, променя външната политика. Но запазва символиката на революцията, поставя Ленин в мавзолей и жив, скромно се нарежда на второто след мумията на вожда място. Напълно съсипаната от революцията страна достига статуса на свърхвелика сила. Китай излезе победител в капиталистическото състезание с далеч превозхождащия го преди 30 години Запад, може би задълго. Управляван от комунистическата партия, с богат мемориален комплекс на покойния вожд Мао и огромен негов портрет на главния площад в Пекин. Си Дзипин вече е почти вожд, но на млади години заедно със семейството си е бил тежко репресиран, отглеждал е свине в дълбоката провинция. Извършват се успешни фундаментални промени към нова система, но под знамената на наличната и без бързане. Западът отново, както и неведнъж за последните четири века, прилага на Русия задушаващо обкръжение, по времето на „студената война“, известно като „стратегия на анакондата“. Откъм Полша и Прибалтика от запад, откъм север и изток с мощните американски и НАТО-вски флотилии, откъм юг от Украйна, Афганистан и средноазиатските републики. Икономическите санкции и прочието елементи на хибридната война се увеличават по брой и по тежест. В отговор Москва в достатъчна степен с нови много ефективни въоръжения компенсира опасността от пряка агресия, отговорът би бил незабавен и унищожителен. Практически тя може да се случи само поради случаен инцидент в хода на постоянните провокации по руската граница. За жалост, не може да се изключи, тъй като т. нар. сдържане на „агресивната“ Русия все повече придобива облика на сплашване поради бързо нарастващия уплах от бъдещето в самия Запад. Всички се надяват да не се случи. Впрочем, на същото са се надявали преди 104 г. в навечерието на Първата световна война, но се е случила. Евентуалната нова гореща световна война най-вероятно ще бъде кратка, с несравнимо повече жертви, а не е изключено напълно да унищожи всичко живо на планетата. В голяма степен илюзорно, елитите във Вашингтон и Лондон таят надежди отново да сблъскат континентална Европа с Русия, а те да си погреят ръцете над огъня, както през ХХ век. Коя страна от Стария континент да поеме водещата роля? За реална война протежетата на САЩ в Киев ще съберат не повече от два-три батальона бойци. Германия е окупирана страна, руските войски се изтеглиха, позволиха обединението й. Останаха „да я пазят“ англо-американските, не смеят да й позволят да се въоръжи за съвременна война, подконтролните им елити ускорено губят доверието на германците. Няма мераклии да мрат за целите на окупататори. Остава бавната „анакондена“ стратегия, пак в нея инвестират геополитическите врагове на Русия. Не без редица основания. Макар и хибридна, външната война е полезна за властимащите във времена на вътрешна несигурност и опасност от социално-политически катаклизми. А такива са релефно набелязани и все по-шумно бълбукат в САЩ и Великобритания. Китай е главният актуален противник, но Пекин е някъде далеч, срещу него масовите манипулации са по-трудни. Срещу Русия са доста лесни, хората на Запад отдавна се облъчват с образа на „враждебния див полуазиатец“. Да, в XXI-и век сме, но теренът за формиране на страхове и тревожност е многократно разораван и засяван с омраза и други отрицателни емоции. За Лондон и Вашингтон е жизнено необходимо Европа да е зависима от тях, затова е задължително тя да е откъсната от Русия. Ако поддържа добри икономически и политически връзки с нея, Европа става във висока степен независима. Самостоятелен играч, понякога посредник, но не и с НАТО-вски хомот. Тенденциите в тази посока в страните от ЕС стават все по-силни, англо-американският Запад слабее, но Русия далеч не е в икономическа и политическа безопасност. Както преди Лондон, така днес Вашингтон отлично разбира, че трябва всестранно да препятства нейното развитие до пълноценна свърхсила, иначе САЩ няма да са такава. Такава е логиката на геополитическото противостоене – или се бориш с всички средства, или загиваш. Имат значими преимущества срещу Русия, тя има вътрешни много сериозни слабости, най-естественото нещо е да се възползват. Кремъл иска да преиграе Горбачовата перестройка, да прескочи погрома след Елциновите либерални лудости, върнали Русия по едни мерки преди Петър Велики, по други дори преди Иван Грозни. Затова Путин връща парада на 7 ноември, както и съветското название на военното разузнаване. Пак с явен намек за руското имперско величие комплексите за електронна борба, разположени на запад, са наречени „Самарканд“. Новото е добре забравено старо не само в модата. Разполагат ги обаче и по границата с Китай, в Приморския и Алтайския край, в Еврейската автономна област. С Пекин отношенията засега са дружески, топли, почти съюзнически, но в Кремъл съзнават, че всичко е временно. Не удържи ли Русия западния натиск, още в началото на срива десетки милиони китайци мигом ще се преселят в Сибир. Поговорката „Доверявай, но проверявай“ я имат и двата народа. Преди 60 години водачът на СССР Хрушчов развали дружбата с Мао, помнят в Пекин. Помнят и в Източна Европа предателствата на Горбачов и Елцин, затова днес Русия има само ситуативни тематични партньори, но не и предишните съюзници във военното противопоставяне и икономическите отношения. Изолацията й е частична, но болезнена, Шанхайското споразумение БРИКС са халтави обединения, при това в тях водещият фактор е Китай. Дори в постсъветското пространство има повече явни недоброжелатели, отколкото симпатизанти. Предавайки съюзниците си, Москва предаде и голямата Русия. Малко преди страната да рухне окончателно, в началото на 2000 г. започна новият евроазиатски проект. Посъживи я в някои отношения, главно в отбранителната способност, донякъде във външната политика. Частично в икономиката, но до стабилност в нея е още много далеко. В много области, особено във финансовата, управлението на правителството е в ръцете на изградения през 90-те от американски съветници либерален блок. Вредна за Запада, либералната икономика е още по-вредна за Русия. Ако персоналните санкции не й нанасят съществени щети, финансовите силно препятстват развитието. Още по-сериозни от кредитната блокада са заплахите за ограничаване на достъпа до върхови технологии, те имат и отложен ефект. Засега не се виждат средства и методи за противодействие в информационното пространство. Информацията е власт и оръжие за масово поразяване, Западът отдавна се е освободил от всякаква отговорност за делата си, ще мачка всички, докато не се покажат способни да се озъбят и отвърнат адекватно. Десетте Божи заповеди не важат на изток от Суец, казвали в Лондон през XIX в. Днес не важат и на изток от Полша и Прибалтийските републики. Войните се водят за ресурси, но са и сблъсък на идеи. Именно тук Русия е драматично слаба – не е формулирана обединителна идеология. Войната за независимост в Америка свършва през 1783 г., на 4 юли 1776 г. е подписана само една Декларация, но този ден е Началото на САЩ. На 14 юли в Париж не е съборена Бастилията, пазена тогава от осем войници-инвалиди, но този ден е Началото на нова Франция. И за двата тези дни са гинали хора. Няма го обединяващия Рожден ден на нова Русия. Няма с кой друг да заместят 7 ноември, признат заради проливаните за него реки от кръв. Липсва устойчив модел за Бъдеще, такъв се търси и не се открива поради откъснатост от общото минало и настоящето. Разслоението в страната е огромно, както и социалната несправедливост. Тогава между кого и в името на какво да има единство? Тежките проблеми на Запада засега спасяват Русия, но няма много време за добиване на устойчивост. Неопределеността е голямо мъчение, ако продължава с години. Враговете й го знаят, затова помпането на неопределеност и информационна мъгла в санкционната война има характера на обмислена психическа атака върху населението. Тревожното очакване на наказание е по-въздействащо от прилагането му. Сами или заедно с Китай, но е наложително в скоро време да отговорят реципрочно.                                        ", "date": "2018.11.20", "title": " Нова Русия търси своя Рожден ден\t\t\t"}
{"url": "https://trud.bg/%d0%b1%d0%b5%d1%85-%d1%81%d0%bc%d0%b5%d0%bd%d0%b8-%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8%d1%8f-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%b0/", "text": "С решение на Съвета на директорите (СД) на „Български Енергиен Холдинг” ЕАД е извършена промяна в ръководния състав на „АЕЦ Козлодуй“ ЕАД. На мястото на Иван Андреев, като член на СД и изпълнителен директор, застава Наско Михов. това съобщават от БЕХ. Според инфорацията, решението за освобождаването на поста е поискано лично поради здравословни причини. Промените влизат в сила от деня на вписване на решенията в Търговския регистър към Агенцията по вписвания. Наско Михов е заемал ръководни длъжности в енергетиката. Има 16-годишен опит в „АЕЦ Козлодуй“ ЕАД и 2-годишен стаж в ДП „Радиоактивни отпадъци“. Работил е и в Министерство на финансите.", "date": "2018.11.20", "title": " БЕХ смени изпълнителния директор на АЕЦ „Козлодуй“"}
{"url": "https://trud.bg/%d0%b4%d0%b2%d0%be%d1%80%d1%8a%d1%82-%d0%bd%d0%b0-%d0%ba%d0%b8%d1%80%d0%b8%d0%bb%d0%b8%d1%86%d0%b0%d1%82%d0%b0-%d0%bf%d0%be%d1%81%d1%80%d0%b5%d1%89%d0%bd%d0%b0-%d0%b2%d0%b8%d1%81%d1%88%d0%b8-%d0%b4/", "text": "С още четири бюст-паметника порасна Алеята на писателите в уникалния културно-исторически комплекс Двор на кирилицата в старата столица Плиска. Достойното си място в храма на азбуката ни заеха българският писател Димитър Талев, бурятският поет Намжил Нимбуев, калмикският творец Давид Кугултинов и чеченският автор Абузар Айдамиров. Видни държавници и чужди делегации почетоха събитието във вторник. Авторът на „Железният светилник“ бе увековечен на святото място навръх 120 г. от рождението му. Както „Труд“ писа, паметникът му е дарение от известната шуменска общественичка Ася Асенова. Той бе осветен от отец Андрей, а лентата преряза пистелят-публицист Христо Стоянов. На събитието присъства делегация, оглавена от Соелма Дагаева, министър на културата на Република Бурятия, народният артист на Бурятия – певицата Бадма-Ханда Аюшеева, която развълнува публиката с традиционни бурятски песни, изключително напомнящи на българския фолклор. Церемонията бе уважена от скулптора Баир Сундупов и сестрата на твореца – Любов Нимбуева. По традиция в основата на постамента на Нимбуев бе посипана пръст от родната му земя. Създателят на културно-историческия комплекс Карен Алексанян пък, бе изненадан от далечна Бурятия с дар традиционен кинжал и книги с творчеството на Намжил Нимбуев. Николай Санджиев, зам. министър на културата и председател на Съюза на писателите на Република Калмикия, откри паметника на калмикския писател Давид Кугултинов. Малцина знаят, че в творчеството му присъства и стихотворение, посветено на българската столица София. Санджиев дари национален калмикски шал-хадак и книги с творби на калмикския писател. Малко известен факт е, че Кугултинов е бил толкова впечатлен от родната ни реч, че създал „Ода за българския език“. Специално за откриването на паметника на патриарха на чеченската литература Абузар Айдамиров в първопрестолна Плиска пристигна и многобройна група от чеченски общественици, сред които и скулпторът Асланбек Усаев. Синът и внукът на чеченския писател – Могамед и Байсангур Айдамирови откриха паметника и посипаха пръст от родината на класика. Внучката му Марха рецитира стихотворение, написано от дядо й, а Байсангур изпълни национален чеченски танц. Дворът на кирилицата вече притежава и книги с товрбите на Айдамиров. Авторите на паметниците и дарителят Ася Асенова получиха грамоти и поздравления от община Каспичан и Асоциацията на българите по света. Венци и цветя на признателност отрупаха Алеята на творците. Те са от името на Асоциация на българите по света, кмета на Шумен Любомир Христов, градоначалниците на Нови пазар Ивайло Камджиев и на Каспичан Милена Недева.", "date": "2018.11.20", "title": " Дворът на кирилицата посрещна висши държавници от Бурятия, Калмикия и Чечня\t\t\t"}
{"url": "https://trud.bg/%d0%bf%d1%80%d0%b8%d0%b2%d0%b8%d0%ba%d0%b0%d1%85%d0%b0-%d0%b4%d0%b5%d0%bf%d1%83%d1%82%d0%b0%d1%82%d0%b8%d1%82%d0%b5-%d0%be%d1%82-%d0%bd%d1%84%d1%81%d0%b1-%d0%bd%d0%b0-%d0%b4%d0%be%d0%bd%d0%b4/", "text": "Осемте депутати от партията на Валери Симеонов НФСБ са поканени в последния момент да се явят на „Дондуков“ 1 в кабинета на вицепремиера в оставка и лидер на НФСБ Симеонов. Все още не е ясно дали ще участват в коалиционния съвет на Обединени патриоти или Симеонов ще се срещне с депутатите от партията си, след като си тръгнат Красимир Каракачанов и Волен Сидеров. Патриоти коментираха, че Марияна Николова не е член на НФСБ и припомниха, че преди два месеца Волен Сидеров обяви в свое интервю, че шефката на кабинета на Валери Симеонов – Николова е в конфликт на интереси по отношение на Златната рибка край Созопол. Николова бе посечена като най-вероятния наследник на Симеонов на поста вицепремиер. Новината едва ли ще бъде посрещната с радост от „Атака“, тъй като след връщането на Симеонов в НС ще излезе Миглена Александрова от „Атака“. Така депутатите на Сидеров остават най-малко – 7. НФСБ ще имат 9, а ВМРО – 11. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " Привикаха депутатите от НФСБ на „Дондуков“ 1"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d1%89%d0%b5-%d0%bf%d0%be%d0%b4%d0%bf%d0%be%d0%bc%d0%b0%d0%b3%d0%b0-%d0%bf%d1%80%d0%b8%d0%be%d1%80%d0%b8%d1%82%d0%b5%d1%82%d0%bd%d0%be-%d0%b8/", "text": "Спортният министър Красен Кралев се срещна с каратистката Ивет Горанова и я награди с почетен плакет. 18-годишната плевенчанка донесе първи медал за България – бронз от световното за жени в Мадрид. На срещата присъства и личният й треньор Ангел Ленков. От него министърът поиска да изготви специална програма за състезателката, която ще бъде финансирана приоритетно от министерството, а целта е спечелване на олимпийска квота.  Горанова пък връчи на Кралев копие от бронзовото й отличие. На награждаването бе и президентът на федерацията Алексей Петров, с когото бяха обсъдени шансовете за спечелването на още квоти от нашите национали.", "date": "2018.11.20", "title": " Държавата ще подпомага приоритетно Ивет Горанова"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bd%d1%8f%d0%bc%d0%b0-%d0%b4%d0%b0-%d0%be%d0%b1%d1%80%d0%b0%d0%b7%d1%83%d0%b2%d0%b0-%d0%bf%d1%80%d0%be%d0%b8%d0%b7/", "text": "След извършена проверка Софийска градска прокуратура (СГП) постанови отказ да се образува досъдебно производство срещу народния представител Таско Ерменков за разпространена от него информация чрез „Фейсбук“ за качеството на водата в София, съобщиха от държавното обвинение. Проверката е извършена по повод постъпил сигнал от народните представители Тома Биков и Данаил Кирилов. В хода й е установено, че на 19.05.2018 г. в публичния си профил в социалната мрежа „Фейсбук“ Таско Ерменков споделил информация, получена от трето лице, че питейната вода в гр. София е заразена и/или отровена, поради което съществува сериозна огромна опасност за живота и здравето на софиянци. Публикацията била съпроводена с апел от страна на Ерменков институциите да вземат отношение по така постъпилата информация и ако това е фалшива новина, да я оборят. По –късно същия ден той публикувал отново чрез своя профила във „Фейсбук“ изявление на пресаташето на «Софийска вода»,  в което се отричало водата на София да е замърсена или отровена. Междувременно множество граждани се запознали с публикацията и споделили лично или чрез интернет съобщения, че са узнали тази информация и от други неофициални източници. След обстоен анализ на интернет активността на Таско Ерменков по темата, както и на съдържанието на правната норма на престъплението по чл. 326 от НК /подаване на неверни повиквания и заблуждаващи сигнали за опасност/  е установени, че действията на Ерменков не попадат в приложното й поле. По своя характер публикуваното от него съобщение на личния му профил във “Фейсбук“ не представлява заблуждаващ сигнал за тревога, а се касае до субективна интерпретация и оценка на автора за коментираните обстоятелства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " Прокуратурата няма да образува производство срещу Таско Ерменков\t\t\t"}
{"url": "https://trud.bg/%d1%81%d0%b8%d0%bc%d0%b5%d0%be%d0%bd-%d1%81%d0%b0%d0%ba%d1%81%d0%ba%d0%be%d0%b1%d1%83%d1%80%d0%b3%d0%b3%d0%be%d1%82%d1%81%d0%ba%d0%b8-%d0%bf%d1%80%d0%b5%d0%b4%d1%81%d1%80%d0%be%d1%87%d0%bd%d0%b8/", "text": "Предсрочните избори са съвсем нормална практика. Не бива да ни плашат. Това коментира бившият премиер Симеон Сакскобургготски пред медиите след церемония по валидирането на пощенска марка по повод 100 години от възкачването на Цар Борис III. По думите му обаче, за предпочитане е мандатите да бъдат цели. „Нашето правителство и това на Сергей Станишев бяха по 4 години. Това мисля, че винаги е добър признак. Правителството на Иван Костов също“, каза Сакскобургготски. „Не трябва да гледаме нещата на парче или когато новината е „топла“, а винаги в перспектива. Да се разбере какво стои зад дадени ходове или моменти. Мисля, че трябва да се гледа в по-общ план. България не е единствената страна, където има оставки. Има такива в много по-зрели или стари демокрации. Не си заслужава да се акцентира прекалено много на такива моменти“, каза Сакскобургготски по повод актуалната политическа обстановка с оглед на протестите и оставките във властта. Той отказа да коментира отношенията между президент и премиер, но посочи: „Мисля, че винаги, когато има диалог и желание от двете страни, нещата се преодоляват в името на доброто на страната“. На въпрос защо според него след 2010 година нито едно правителство не е изкарало пълен мандат, експремиерът посочи: „За първи път министър-председател повтаря мандата. Преди приказката беше, че през демокрацията това е невъзможно“. Коментирайки призивите за смяна на управлението с президентска република, Симеон Сакскобургготски посочи: „От Велико Народно събрание се реши, че страната ще бъде парламентарна република, така че да се промени моделът ще изисква не малко усилия. В крайна сметка зависи от желанието на мнозинството. Има страни, където се практикува президентска република. Мисля, че повечето са с начин на управление, в който двете форми могат да съжителстват и без да има съревнование“.", "date": "2018.11.20", "title": " Симеон Сакскобургготски: Предсрочните избори са нормална практика, не бива да ни плашат"}
{"url": "https://trud.bg/%d0%ba%d1%80%d0%b0%d0%bb%d0%b5%d0%b2-%d0%bd%d0%b0%d0%b3%d1%80%d0%b0%d0%b4%d0%b8-%d0%b1%d1%80%d0%be%d0%bd%d0%b7%d0%be%d0%b2%d0%b0%d1%82%d0%b0-%d0%bc%d0%b5%d0%b4%d0%b0%d0%bb%d0%b8%d1%81%d1%82%d0%ba/", "text": "Министърът на младежта и спорта Красен Кралев връчи почетeн плакет на Ивет Горанова, която спечели исторически първи медал за България от световно първенство по олимпийско карате за мъже и жени. 18-годишната плевенчанка завоюва бронз в олимпийската категория до 55 кг „Кумите“ на шампионата на планетата в Мадрид (Испания). „Благодаря ти за това, което направи и тепърва ще правиш за спортната слава на България. Пожелавам ти да си здрава, да нямаш контузии и съм убеден, че ти предстоят още много победи“, заяви Кралев, който пък получи от Ивет копие на бронзовото й отличие. В категорията на Горанова имаше общо 75 състезателки, като в спора за бронза българката победи Сара Ямада от Япония. На старта плевенчанката елиминира водачката в световната ранглиста Анджелика Терлюга (Украйна) с 3:1. В репешажите тя постигна нова значима победа с 1:0 срещу бившата №1 в Света и Европа Сара Кардин. Почетен медал на Министерството на младежта и спорта получи и личният треньор на Горанова – Ангел Ленков, от когото министърът поиска да изготви специална програма за състезателката, която ще бъде финансирана приоритетно от спортното министерство, а целта е спечелване на олимпийска квота. Красен Кралев и президентът на Българската национална федерация карате Алексей Петров обсъдиха подготовката на българските състезатели, като тези от тях, които имат възможност да спечелят квоти за олимпийските игри в Токио през 2020 г., ще влязат в проектоолимпийския отбор и също ще бъдат финансирани целево от министерството. Кралев изрази мнение, че карате е спорт с изключително силни социални функции и много сериозна масовост. Петров пък го запозна с идеите си за развитието на неговия спорт сред учениците и подрастващите. На срещата присъства и вицепрезидентът на Българската национална федерация карате и президент на клуба, за който се състезава Ивет Горанова КК „Петромакс“ Русалин Русалинов.", "date": "2018.11.20", "title": " Кралев награди бронзовата медалистка от световното първенство по карате Ивет Горанова\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%be%d1%82%d1%87%d0%b8%d1%82%d0%b0-%d1%81%d0%b5-4-%d1%80%d1%8a%d1%81%d1%82-%d0%bd%d0%b0/", "text": "Министърът на туризма Николина Ангелкова проведе работна среща с инж. Иван Тотев, кмет на община Пловдив. Двамата обсъдиха дейности, свързани с домакинството на общината за инициативата „Европейска столица на културата 2019 г.”. Те дискутираха и възможностите за съвместни инициативи, с които да се подпомогне развитието на туризма на регионално и национално ниво, съобщава от МТ. Министерството на туризма работи активно за популяризиране на регионалните богатства и привличане на повече туристи във вътрешността на страната, заяви министър Ангелкова. И поясни, че инициативи като разработването на 12-те винено-кулинарни дестинации и 7-те балнео- и СПА дестинации допринасят именно за промотиране на районите. В маркетинговата кампания на министерството акцентираме на Пловдив, като подчертаваме разнообразните възможности за туризъм в района, каза министърът. Тя допълни, че очакванията са по този начин вниманието на пътешествениците да се фокусира към региона и да се насърчат пътуванията към областта. Данните за периода януари-септември тази година са много добри и показват положително развитие на сектора, коментира още министър Ангелкова. В местата за настаняване с 10 и повече легла в област Пловдив са пренощували близо 399 хил. лица през 9-те месеца на 2018 г., като се отбелязва нарастване от 9 на сто в сравнение със същия период година по-рано. Реализираните нощувки са повече от 824 хил., отчитайки ръст от 4%. Приходите от нощувки надвишават 38,9 млн. лв., а увеличението е от 10,9 на сто в сравнение с периода януари–септември 2017 г. От създаването на Министерството на туризма като самостоятелна институция водим политика за насърчаване на устойчиво развитие на сектора, отбеляза министърът. Инж. Иван Тотев потвърди, че е факт тенденцията за устойчиво нарастване на посетителите в областта. Той допълни, че ценят високо усилията на министър Ангелкова за насърчаване на туризма. Кметът коментира още, че се надява партньорството между институцията и местната власт да се запазят и надградят, допринасяйки за постигане на още по-добри резултати на отрасъла. Министър Ангелкова връчи почетна грамота на кмета на община Пловдив инж. Тотев за ползотворно сътрудничество в областта на туризма.", "date": "2018.11.20", "title": " Министър Ангелкова: Отчита се 4% ръст на нощувките в Пловдивско"}
{"url": "https://trud.bg/%d0%be%d0%bf%d0%b0%d1%81%d0%b2%d0%b0%d1%82-%d0%b1%d1%83%d1%80%d0%b3%d0%b0%d1%81-%d1%81-%d0%bd%d0%be%d0%b2-60-%d0%ba%d0%b0%d0%bc%d0%b5%d1%80%d0%b8/", "text": "До края на годината Бургас ще бъде опасан с още 60 камери. Най- много устройства ще бъдат монтирани в комплекс „Меден рудник“, а до пет години целият град ще е с видеонаблюдение. Това съобщи директорът на общинското предприятие „Транспорт“ Андрей Рунчев. Вандали непрекъснато повреждат общинското имущество и съсипват усилията и вложените средства от страна на общината, каза Рунчев. Последният случай е отпреди броени дни, когато ученици са потрошили детска площадка. Те са разбили дървената и ограда и дъските на беседката, но не спрели дотам. Повредили са и масите за шах, а столовете от бетон наоколо са качили върху им. „Да се чуди човек как са го направили, като се има предвид, че едно бетонно столче тежи близо 80 килограма“, коментираха местни хора. Вандалите са ученици, те са били засечени от близки камери и са установени, а родителите им ще отнесат солени глоби. Според общинската наредба, актовете в подобни случаи са до 5 000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " Опасват Бургас с нов 60 камери\t\t\t"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d1%81-200-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%bd%d1%8f%d0%bc%d0%b0-%d0%b4%d0%b0-%d1%81%d1%8a%d0%bc-%d0%b2%d0%be%d0%b4%d0%b0%d1%87-%d0%bd/", "text": "С 200% сигурност няма да съм водач на листата на БСП за евроизборите. Това каза лидерът на БСП Корнелия Нинова по време на пресконференция в централата на партията. На въпрос дали вече е ясно кой ще оглави листата на БСП за евроизборите и дали ще бъде тя, Нинова отговори: „Днес не мога да ви кажа- кой ще бъде водач на евролистата, но със сигурност от 200 %, мога да ви кажа, че  няма да съм аз и това няма да се промени“, подчерта тя. Лидерът на БСП бе категорична, че тази позиция няма да се промени до май месец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.20", "title": " Нинова: С 200% сигурност няма да съм водач на листата на БСП за евроизборите"}
{"url": "https://trud.bg/%d1%81%d1%82%d0%be%d0%b9%d0%ba%d0%b0-%d0%bf%d0%be%d0%bd%d0%b5-%d1%81-%d0%b1%d1%80%d0%be%d0%bd%d0%b7-%d1%81%d0%bb%d0%b5%d0%b4-%d1%80%d0%b5%d0%b2%d0%b0%d0%bd%d1%88-%d1%81-%d0%b8%d0%bd%d0%b4%d0%b8%d0%b9/", "text": "Стойка Петрова донесе единствения медал за България от световното първенство по бокс в Ню Делхи (Индия). В категория до 54 кг европейската шампионка бе категорична срещу представителката на домакините Маун Маниша и не позволи реферите да решават съдбата й – 4:1 съдийски гласа (30:27, 29:28, 29:28, 27:30, 30:27). Така националката взе реванш за загубата на Станимира Петрова от индийката Соня Чахал (3:2) ден по-рано. След последния гонг треньорът Петър Лесов не сдържа емоциите си и изригна. Олимпийският шампион от Москва 80 нарече съдиите „корумпирани, а резултатът несправедлив“, което коства и акредитацията му за първенството. Лесов може да наблюдава боевете само като зрител в публиката, а край ринга на Петрова бяха старши треньорът Фикрет Ереджебов и другият му помощник Младен Сталев.  С класирането си за полуфиналите Стойка си осигури поне бронз, а следващата й съперничка ще бъде монголката Нандинцецег Мягмардулам. Този сезон се очертава един от най-силните за Петрова. През юни тя за втори път спечели европейската титла след 2014-а, но тогава ликува в по-долната категория до 51 кг. Личният живот на националката също не изостава. След златото в София тя получи и предложение за брак от приятеля си Борил Кръстев, на което не може да устои.  ", "date": "2018.11.20", "title": " Стойка поне с бронз след реванш с индийка"}
{"url": "https://trud.bg/%d0%b2%d0%bb%d0%b0%d0%b4%d0%be-%d0%bd%d0%b8%d0%ba%d0%be%d0%bb%d0%be%d0%b2-%d1%89%d0%b5-%d0%b8%d0%b3%d1%80%d0%b0%d0%b5-%d0%b8-%d1%80%d1%8a%d0%ba%d0%be%d0%b2%d0%be%d0%b4%d0%b8/", "text": "Владимир Николов се връща на терена като играч за два месеца. Именитият ни волейболист ще замени в „Левски“ Смилен Мляков, който лекува контузия. Освен състезател Николов ще продължи да съчетава и функциите си на президент и старши треньор на „сините“.  Бившият национал вече премина в състезателен режим. А в началото на следващата седмица ще пътува до Италия за преглед на рамото при светилото проф. Порчелини. Освен това за Николов ще бъдат изработени и стелки, каквито ползваше, докато беше активен волейболист. Първата изява на нападателя е тази събота при домакинството на „Левски“ срещу „Монтана“ от 18 часа в зала „Христо Ботев“.  „Надявам се тялото ми да издържи на натоварванията и да се представя на ниво до завръщането на Мляков – каза той. – През януари е и турнирът за купата на България, на който имаме шансове да постигнем нещо.“  Същевременно „сините“ взеха Иван Петров, играч на „Дунав“. Той ще дебютира в сряда за новия си тим при гостуването на „Добруджа 07“.", "date": "2018.11.20", "title": " Владо Николов ще  играе и ръководи"}
{"url": "https://trud.bg/%d1%82%d0%b5%d1%80%d0%b2%d0%b5%d0%bb-%d0%bf%d1%83%d0%bb%d0%b5%d0%b2-%d1%81%d0%b5-%d1%81%d1%80%d0%b0%d0%b6%d0%b0%d0%b2%d0%b0-%d0%ba%d1%80%d0%b0%d0%b9-%d1%81%d0%bb%d0%b8%d0%b2%d0%bd/", "text": "Европейският шампион по бокс в полутежка категория Тервел Пулев се включи във възстановка на битката при Сливница от Сръбско-българската война през 1885 г. Събитието бе организирано от Национално дружество „Традиция“, а бронзовият олимпийски медалист от Лондон 2012 облече старовремска униформа и застана в строя, естествено от страната на българската армия. „ В наши дни войните се водят по коренно различен начин. Но е добре дори бегло да се доближим до събития от историята чрез възстановки“ написа във Фейсбук по-малкият брат на Кубрат Пулев.", "date": "2018.11.20", "title": " Тервел Пулев се „сражава“ край Сливница"}
{"url": "https://trud.bg/%d1%80%d1%83%d1%81%d0%ba%d0%b8-%d1%85%d0%b0%d0%ba%d0%b5%d1%80%d0%b8-%d1%82%d0%be%d1%80%d0%bc%d0%be%d0%b7%d1%8f%d1%82-%d0%ba%d0%b0%d1%80%d1%83%d0%b0%d0%bd%d0%b0/", "text": "Британските медии съзряха намеса на руски хакери и в мача за световната титла по шахмат в Лондон. Според „Лондон Ивнинг Стандарт“ в двойно заглушената стая, в която мерят сили шампионът Магнус Карлсен  (Норвегия)  и претендентът Фабиано Каруана  (САЩ), се чул тайнствен шум. При това точно в момент, в който Каруана обмислял ключов ход, който му отне 20 минути. Британците вярват, че това било радио включване на руски език. Главният съдия Нана Александрия се извини за инцидента, а организаторите започнаха разследване. Иначе след 8 поредни ремита резултатът е 4:4.", "date": "2018.11.20", "title": " Руски хакери тормозят Каруана?"}
{"url": "https://trud.bg/%d0%b4%d0%be%d1%86-%d0%b1%d0%be%d1%80%d0%b8%d1%81%d0%bb%d0%b0%d0%b2-%d0%b2%d0%b5%d0%bb%d0%b8%d0%ba%d0%be%d0%b2-%d1%80%d0%b0%d0%b1%d0%be%d1%82%d0%b8%d0%bc-%d0%b2-%d0%bc%d0%be%d0%bd%d1%82%d0%b0%d0%bd/", "text": "„Работя активно в Монтана да бъде създаден Регионален научен иновационен център. По Оперативна програма „Наука и образование за интелигентен растеж“ /ОПНОИР/ са заделени 52 милиона лева за изграждането им”, съобщи доц. Борислав Великов, който е член на Комитета на оперативната програма. В момента  се изготвят концепцията и критериите за кандидатстване. На регионална среща за Северозападен район за планиране, която се проведе в Плевен, беше представен и дискутиран проект на концепция, а участниците отправиха предложения за промени в нея. На срещата Монтана беше представлявана от зам.-председателя на Общинския съвет инж. Валери Георгиев и от регионалния представител за Северозапада на „Аквахим“ АД, Красимир Стоянов. Като се има предвид, че този вид регионални центрове са третата и последна форма по ОПНОИР за поощряване на научно-приложната и иновационна дейност в България, първият най-важен въпрос според доц. Великов е колко регионални научни (иновационни) центрове се предвиждат за най-слабо развития регион в Европейския съюз и ще се вземе ли предвид, че Плевен заслужено вече има център за компетентност по персонализирана медицина, а във Враца и Видин съществуват филиали на висши училища. В Монтана по идея на доц. Великов от няколко години има регионален академичен център, а отскоро и изнесен център на Института по балканистика с център по тракология към БАН. Всичко това според доц. Великов може да се надгради със създаването на регионален иновационен център. Kонцепцията предвижда новоучредените сдружения да се конкурират за финансирането с проекти. Беше направено предложение в критериите за допустими кандидати да залегне, че водещото научно звено – университети и институти, както и останалите участници и фирми в сдружението може да са регистрирани извън региона за планиране, но да извършват дейността си на територията на плановия район. Бяха дебатирани и още детайли по отношение на оборудването, договорите и  възнагражденията на работещите в центровете. Предвижда се до март 2019 г. концепцията и всички правила да са готови в окончателен вид, до юни сдруженията да са регистрирани и да са готови с проектите си, които до октомври да бъдат оценени и през ноември-декември 2019 г. да започне финансирането. За Монтана има идеи да се разработят проекти за създаване на електро-химична лаборатория с участието на големи фирми от региона, а също и проект, който да се занимава научно с опазването на културно-историческото наследство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " Доц. Борислав Великов: Работим в Монтана да се създаде регионален иновационен център"}
{"url": "https://trud.bg/%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d0%b1%d0%b5%d0%b7-%d0%b2%d1%8a%d0%b3/", "text": "Сформираната със заповед на енергийния министър работна група анализира финансово-икономическото състояние на ТЕЦ „Марица изток 2“ ЕАД. Експертите от Министерството на енергетиката, дружества от групата на „Български енергиен холдинг“ ЕАД и Агенцията за устойчиво енергийно развитие разработиха конкретни предложения за стабилизиране на дружеството. Днес мерките бяха представени пред синдикатите от министъра на енергетиката Теменужка Петкова, съобщиха от министерството. В срещата участваха също заместник-министър Красимир Първанов, ръководители на държавни енергийни компании и експерти от министерството. ТЕЦ „Марица изток 2“ ЕАД е базова мощност, от стратегическо значение за запазване стабилността на енергийната система на България и региона. За нас е ясно, че без въглищните централи не можем да осигурим енергийната сигурност на страната, каза пред участниците министър Петкова. Като една от краткосрочните мерки се предвижда закупуване на квоти за парникови газове на ТЕЦ Марица Изток 2 за 2018 г. със средства на БЕХ ЕАД до края на настоящата година. Успоредно с това експерти от Министерството на енергетиката и Агенцията за устойчиво енергийно развитие ще водят разговори с държави-членки на Европейския съюз, за да разгледат възможността за статистически прехвърляния на емисии в съответствие със Закона за енергията от възобновяеми източници. Като една от мерките работната група предлага да се анализира възможността ТЕЦ „Марица изток“ 2 да се възползва от законовото право да предяви пред КЕВР разходи за критична инфраструктура. В дългосрочен план експертите ще продължат да работят по прилагане на европейски практики, които биха могли да спомогнат за запазване капацитета на ТЕЦ „Марица Изток 2“ ЕАД.", "date": "2018.11.20", "title": " Енергийният министър Петкова: Без въглищните централи не можем да осигурим енергийната сигурност на страната\t\t\t"}
{"url": "https://trud.bg/%d0%b2%d0%be%d0%bb%d0%b5%d0%bd-%d1%81%d0%b8%d0%b4%d0%b5%d1%80%d0%be%d0%b2-%d0%bd%d0%b0%d0%bf%d1%83%d1%81%d0%bd%d0%b0-%d1%81%d1%80%d0%b5%d1%89%d0%b0%d1%82%d0%b0-%d0%b2-%d0%bc%d1%81-%d0%b2%d1%81%d0%b8/", "text": "Председателят на ПГ на „Обединени патриоти“ и лидер на „Атака“ Волен Сидеров напусна припряно Министерски съвет, където над 3 часа продължава срещата на съпредседателите на коалицията „Обединени патриоти“. По думите му, кой ще наследи вицепремиера Валери Симеонов на поста ще решава премиерът Бойко Борисов. „Не знам какво е предложението, питайте премиера и останалите коалиционни партньори“, каза той пред журналистите. „Коалицията „Обединени патриоти“ остава, няма никакъв проблем. Не разбирам защо се вълнувате толкова“, отговори лидерът на „Атака“ на медиините въпроси за бъдещето на т.нар. малка коалиция. „Всичко е наред, всичко е прекрасно. Аз съм един прост народен представител“, повтаряше той на гонещите го репортери. „Няма нищо какво да кажа специално“, допълни той.    ", "date": "2018.11.20", "title": " Волен Сидеров напусна срещата в МС: Всичко изчистихме, всичко е наред, всичко е прекрасно"}
{"url": "https://trud.bg/%d0%b0%d0%b1%d0%b2-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d0%b2%d1%8a%d0%b2%d0%b5%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d1%80%d0%b5%d0%bb%d0%b8%d0%b3%d0%b8%d0%be%d0%b7/", "text": "Искаме ли да се противопоставим на насилието, което виждаме между децата в училище? Искаме ли да защитим святата фигура на българския учител от ежедневните посегателства, на които той е поставен? Или да запазим лекарите например от агресията и посегателствата, на които те са жертва всеки ден? Искаме ли да запазим хората, които са избрали като мисия да пазят държавата, от агресията срещу тях? Ако искаме всичко това, тогава един от най-ефективните методи, пътища и средства за постигане на такива резултати е въвеждането на религиозното обучение, за да направим децата си, хората в тази държава по-добри. Това заяви председателят на АБВ Румен Петков по време на Симпозиум на тема „Възпитание и морал в 21 век“ , посветена на обучението по религия от 1-ви до 12 клас в контекста на новите учебни програми на МОН, организирана от КНСБ, съобщават от партията. „Поздравявам и ръководството на Министерство на образованието за енергията, която влага в това начинание“, зави още Петков. По време на форума изказване направи и заместник-председателят на АБВ Любомира Ганчева. „Като човек, посветил половината от съзнателния си живот на младежката политика, аз вярвам, че младите хора са настояще, а не само бъдеще. Те са ресурс, а не проблем за нашето общество. За съжаление обаче младите хора са оставени сами в една среда, която крие много предизвикателства и резултатът от това виждаме сами – зависимости, агресия, подмяна на ценности“. „Вярвам, че религиозното образование е както човешко и гражданско право, така също и част от възпитанието на младите хора. То е мощен инструмент за възвръщане на отдавна изгубени вече ценности“, посочи Ганчева. Тя припомни, че доброволчеството е възприемано и от световната практика като мощен инструмент за увличане на младите хора, за създаването у тях на общностни чувства и трансформиране на агресия в съзидание. Затова според нея религиозното образование в България трябва да срещне по-сериозна институционална подкрепа, а не да разчита на добри практики и желания за действие, изразени единствено на местно ниво. Пред участниците в симпозиума Ганчева обяви, че ПП АБВ, с активната роля на АБВ-Младежи, работи по проектозакон за въвеждане на патриотично и религиозно образование и изяви готовност да покани участниците във Форума в една дискусия по проекта на АБВ в най-скоро време. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " АБВ подкрепя въвеждането на религиозното образование в българските училища\t\t\t"}
{"url": "https://trud.bg/%d1%85%d0%be%d0%bb%d0%b0%d0%bd%d0%b4%d0%b8%d1%8f-%d0%b7%d0%b0%d1%81%d0%b5%d0%bd%d1%87%d0%b8-%d1%84%d1%80%d0%b0%d0%bd%d1%86%d0%b8%d1%8f-%d0%b8-%d0%b3%d0%b5%d1%80%d0%bc%d0%b0%d0%bd%d0%b8%d1%8f/", "text": "Холандия пропусна последните издания на световното и европейското първенство, но взе частичен реванш пред своите фенове. Тимът засенчи Франция и Германия, с които се срещна в една група в турнира Лигата на нациите. „Лалетата“ дори завършиха пред настоящия и бившия световен първенец в крайното класиране. Така играчите на Роналд Куман се присъединиха към финалната четворка, която ще спори за купата от първото издание на надпреварата. За нея ще се борят още Португалия, Англия и Швейцария. Финалният турнир ще се проведе от 5 до 9 юни 2019 година, а домакин ще родината на Кристиано Роналдо. До тази фаза холандците стигнаха след реми 2:2 срещу Германия в последен мач от Група 1 на Лига „А“. Бундестима водеше с 2:0 до 85-ата минута, но след гениално тактическо решение на Куман се стигна до изравняване. Селекционерът даде указания върху бележка от тефтер на защитника Върджил ван Дайк да играе като нападател в заключителните минути. Ходът даде резултат и Куинси Промер върна един гол, а в добавеното време именно играчът на „Ливърпул“ вкара за 2:2. „Показахме прекрасен футбол – заяви Куман. – Помня, че хората казват, че винаги германците вкарват гол в последната минута. Този път обаче Холандия бе отборът, който извади късмет в края. Никой не очакваше, че след срещите в тази трудна група ние ще сме първи. Но го направихме.“ В лагера на германците очаквано настроението бе минорно. С последното си място в групата Бундестима изпадна в Лига „В“. Воденият от Йоахим Льов тим продължи с незадоволителното си представяне. За календарната година Германия има едва 4 спечелени мача от 13 изиграни срещи. „Благодаря на Бога, че 2018-та си отива“, бе лаконичният коментар на немския национал Тони Кроос след равенството с Холандия.", "date": "2018.11.20", "title": " Холандия засенчи Франция и Германия"}
{"url": "https://trud.bg/%d0%b8%d1%81%d0%bf%d0%b0%d0%bd%d0%b8%d1%8f-%d0%b7%d0%b0%d0%bf%d0%bb%d0%b0%d1%88%d0%b8-%d0%b4%d0%b0-%d0%b1%d0%bb%d0%be%d0%ba%d0%b8%d1%80%d0%b0-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5/", "text": "Испания ще гласува срещу предложеното от Тереза Мей и ЕС за споразумение по Брекзит в неделя, освен ако то не бъде променено, така че да се изясни бъдещето на Гибралтар. То пък трябва да бъде определено на разговори между Мадрид и Лондон. Това предупреди испанският премиер Педро Санчес, предаде Reuters. „Към днешна дата, освен ако няма промени по отношение на Гибралтар, Испания ще гласува срещу споразумението за Брекзит“, заяви Санчес на конференция в Мадрид. Според правилата на ЕС, споразумението за излизане на Великобритания се приема с квалифицирано мнозинство, а не единодушно, така че единична страна, като Испания, не може да го блокира, обяснява британската агенция.", "date": "2018.11.20", "title": " Испания заплаши да блокира споразумението по Брекзит, ако няма договорка за Гибралтар"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f%d1%82-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b2%d0%b8%d0%ba%d1%82%d0%be%d1%80%d0%b8%d1%8f/", "text": "Северин Красимиров, обвинен за изнасилване и за убийство по особено мъчителен начин и с особена жестокост на 30-годишната Виктория Маринова – административен директор на TVN и водеща на предаване, ще бъде настанен за изследване за срок от 30 дни в психиатричното отделение на болницата за лечение на лишени от свобода към затвора в Ловеч. Това определи днес Окръжният съд в Русе, като искането бе отправено от Окръжната прокуратура, предава  Окръжният прокурор на Русе Георги Георгиев обясни, че по всяко едно дело се назначават съдебно-психиатрични експертизи, които дават становище за вменяемостта на обвиняемите лица. „Това дело не е изключение и по него също сме назначили такава експертиза“, каза Георгиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.20", "title": " Обвиненият за убийството на Виктория Маринова отива в психиатрично отделение\t\t\t"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d0%b2%d1%8a%d0%bb%d1%87%d0%be-%d0%b0%d1%80%d0%b0%d0%b1%d0%b0/", "text": "Спецсъдът остави в ареста сина на хотелиера Ветко Арабаджиев – Вълчо. Днес той поиска да бъде освободен с по-лека мярка, за да се погрижи за здравето си, тъй като имал проблеми с гръбначния стълб. Спецсъдът изслуша и прие експертиза, според която обаче заболяването може да се лекува с изписаните му медикаменти. Пред магистратите Вълчо Арабаджиев каза, че от години не живее в България, защото е завършил образованието си първо в Швейцария, после и в Лондон. Той каза, че е имал късмета да се роди в семейство на заможни родители, но подчерта че никога не е предполагал, че средствата, с които фамилията разполага, са придобити от престъпна дейност. Днес в съдебната зала стана ясно, че му е повдигнат по-тежък състав на обвинението – че е подозирал че парите, намерени от разследващите в края на август в хотелите на Ветко Арабаджиев в София и по Черноморието, са от престъпна дейност. До момента 21-годишният младеж бе обвинен само в пране на пари. Според спецсъда има достатъчно доказателства, които уличават Вълчо Арабаджиев в престъпление, макар че няма свидетели, които да са посочили, че той е предполагал за престъпния произход на парите. Освен това според съда Арабаджиев-син може да намери начин да се укрие, включително извън страната. Родителите му Ветко и Маринела все още се издирват с червена бюлетина на Интерпол и до момента разследващите нямат информация къде са, въпреки че адвокатът на семейството Илиян Василев още преди два месеца каза че те ще се върнат в България до дни. Решението на съда не е окончателно и може да бъде обжалвано пред апелативните спецмагистрати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.20", "title": " Спецсъдът остави в ареста Вълчо Арабаджиев"}
{"url": "https://trud.bg/%d0%b8%d0%b2%d0%b0%d0%bd-%d1%86%d0%b2%d0%b5%d1%82%d0%ba%d0%be%d0%b2-%d1%81%d1%82%d0%b0%d0%bd%d0%b0-%d1%81%d0%ba%d0%b0%d1%83%d1%82-%d0%b2-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86/", "text": "Иван Цветков, бивш футболист на „Левски“, „Ботев“ (Пд) и „Пирин“ (Бл), започва работа в „Лудогорец“. Той ще бъде скаут. Цветков има успешна кариера и в Холандия и в Турция. Друго популярно ново име в скаутското звено на шампионите е Яков Папарков. „Дългогодишният директор на Детско-юношеската академия на „Лудогорец“ сменя попрището си и ще помага за намирането на класни футболисти за представителния отбор“, анонсираха „орлите“. До назначенията се стигна след Управителен съвет на „зелените“, който утвърди промените в организационната структура на клуба. Създаден беше Селекционен съвет, начело на който застава директорът „Спортна администрация“ Георги Караманджуков. Той ще бъде отговорен за цялата спортно-техническа дейност в „Лудогорец“. Караманджуков ще контролира работата в представителния отбор, както и дейността на втория тим и Детско-юношеската академия на клуба. Снимка: БУЛФОТО", "date": "2018.11.20", "title": " Иван Цветков стана скаут в „Лудогорец“"}
{"url": "https://trud.bg/%d1%83%d0%bd%d0%b3%d0%b0%d1%80%d0%b8%d1%8f-%d0%b4%d0%b0%d0%b4%d0%b5-%d1%83%d0%b1%d0%b5%d0%b6%d0%b8%d1%89%d0%b5-%d0%bd%d0%b0-%d0%b3%d1%80%d1%83%d0%b5%d0%b2%d1%81%d0%ba%d0%b8/", "text": "Бившият македонски премиер Никола Груевски е получил политическо убежище в Унгария, съобщават близки до властта медии в Будапеща, цитирани от  Подалият оставка след 10 години във властта политик избяга от Македония, след като беше осъден на 2 г. затвор по обвинения, свързани с корупция и злоупотреба с власт. Полицията в Скопие го издирва. Към момента няма официален коментар от страна на унгарското правителство и миграционните власти в страната. Днешната публикация на в.”Маджар Идок” хвали Груевски за борбата му със „свързани със Сорос” неправителствени организации и обвързва присъдата му именно с тези му действия. Това не е случайно, след като унгарският лидер Виктор Орбан подкрепи Груевски на изборите през 2017 г. Бившият лидер на ВМРО-ДПМНЕ водеше политика, която влоши отношенията на страната с повечето й съседи, а освен това беше белязана от мултимилионни „антични” културни проекти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " Унгария даде убежище на Груевски"}
{"url": "https://trud.bg/%d0%bd%d0%b0%d0%b4-460-%d0%ba%d0%bc-%d0%b2%d1%82%d0%be%d1%80%d0%be-%d0%b8-%d1%82%d1%80%d0%b5%d1%82%d0%be%d0%ba%d0%bb%d0%b0%d1%81%d0%bd%d0%b8-%d0%bf%d1%8a%d1%82%d0%b8%d1%89%d0%b0-%d1%89%d0%b5-%d0%b1/", "text": "Подобряването на състоянието на пътната мрежа чрез изграждането и поддържането на модерна и безопасна инфраструктура е приоритет на правителството. Това е една от мерките, които се предприемат от МРРБ за намаляване на броя на загинали при пътно-транспортни произшествия, заяви заместник-министърът на регионалното развитие и благоустройството инж. Валентин Йовев. Той участва в церемонията по връчване на награди на експерти и специалисти, допринесли за подобряване безопасността на пътната инфраструктура в страната. Тя се организира за девети път от Сдружение „Българска браншова асоциация пътна безопасност“. Основен акцент на събитието е намаляването на инцидентите на пътя и призив да се работи в по-добра посока за намаляване на броя на загинали при пътно-транспортни произшествия. „Работи се по завършването на магистралите „Хемус“ и „Струма“, беше подписан договорът за модернизация на пътя между ГКПП „Калотина“ и Драгоман, в ход са процедури за участъци от пътя между Видин и Ботевград. Рехабилитират се главни пътища между големите градове на страната, но не са забравени и по-малките“, посочи заместник-регионалният министър. Той информира, че към момента са сключени договори по Оперативна програма „Региони в растеж 2014-2020“ за рехабилитация на 224 км второкласни пътища и 239 км третокласни пътища. Освен това с над 200 млн. лв. от държавния бюджет се работи по подобряването на още 36 пътни обекта. Предстои да бъдат обявени открити процедури на стойност над 10 млн. лв. по Програма „ИНТЕРРЕГ V-A Румъния – България 2014-2020“. „Предвиждаме и интелигентни транспортни системи за управление на трафика, които ще дават информация за пътната обстановка в реално време за пътуващите“, допълни още инж. Йовев. Заместник-министърът на регионалното развитие и благоустройството обърна внимание и на поведението на водачите на пътя и подчерта, че трябва да се работи и за промяна на мисленето.", "date": "2018.11.20", "title": " Над 460 км второ и третокласни пътища ще бъдат обновени с пари от ОПРР"}
{"url": "https://trud.bg/%d0%b7%d0%b0%d0%bc%d0%b5%d1%81%d0%b8%d1%85%d0%b0-%d0%b1%d0%b5%d1%80%d0%be%d0%b5-%d0%b2-%d1%83%d1%80%d0%b5%d0%b4%d0%b5%d0%bd-%d0%bc%d0%b0%d1%87/", "text": "Името на „Берое“ попадна в центъра на голям скандал за уреждане на мачове. „Советский спорт“ и „Газета Спортурилор“, позоваващи се на нашумялия портал „Футбол Лийкс“, разкриха, че 32 приятелски срещи са разследвани. Въпросните мачове са се играли през последните две години в Кипър. 15 клуба от отборите са руски, а останалите са от Полша, Сърбия, Чехия, Кипър, Беларус, Румъния, Латвия и Унгария. Съмнителният двубой на „Берое“ е с „Висла“ (Плоцк) (1:0) от 27 януари 2017 г.  Подозренията са, че кипърската компания „Андроспорт“ стои зад манипулацията. За целта фирмата е организирала контроли, които са били ръководени от предварително инструктирани съдии. Четирима от реферите били действащи футболисти. А манипулациите разкри именно един от тях – защитникът Алин Стойка. През зимата на 2016 г. той получава обаждане от гръцкия си агент Гавраил Папанастатос, който работил с Кирил Григоров, друг действащ играч. Впоследствие ръководи 15 мача, всеки един от които му носи 5000 евро.  “Разбрах, че трябва да има голове – обясни румънецът. – В много от срещите имах чувството, че и отборите са наясно със схемата. Защитниците лесно позволяваха на нападателите да ги преминават. Аз съм футболист и мога да разбера кога има нещо подозрително.“  Румънецът признава, че е приел да участва в схемата, защото са му били нужни спешно 40 хил. евро за лечението на баща му от рак.", "date": "2018.11.20", "title": " Замесиха „Берое“ в уреден мач"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b2%d0%ba%d1%81-%d0%b5-%d0%bd%d0%b0%d1%80%d1%83%d1%88%d0%b8%d0%bb-%d1%83%d1%81%d1%82%d0%b0%d0%bd%d0%be/", "text": "Ако обжалва потвърдената глоба от 1000 лв., делото на Панов ще се гледа от Административен съд – София град, чийто председател е бил от 2007 до 2012 г. На 12 страници съдия Ангел Павлов от Софийския районен съд (СРС) излага мотивите, с които на 19 ноември 2018 г. потвърди глобата от 1000 лв., наложена от Сметната палата на председателя на Върховния касационен съд (ВКС) Лозан Панов, заради отказа му да подаде имуществена декларация за 2016 г. пред независимия държавен орган, пише  , публикувайки решението. Изключително систематично и много аргументирано, Павлов отхвърля една по една защитните тези на Панов и адвоката му Александър Кашъмов, които настояваха, че като член по право на Висшия съдебен съвет (ВСС) не е трябвало да се отчита пред Сметната палата, след като вече го е направил пред Инспектората на ВСС, но в качеството си на председател на ВКС. Изключително любопитен момент по конкретния казус е, че Панов губи съдебно дело, което заведе срещу Сметната палата, не само в качеството си на председател на ВКС и по тази причина председателстващ Съдийската колегия на кадровия орган, но и като съавтор на книгата „Процесът по ЗАНН“, издадена през 2009 г. Както съдия Павлов подчертава, като задължено лице по отменения вече Закон за публичност на имуществото на лица, заемащи висши държавни и други длъжности (ЗПИЛЗВДД), председателят на ВКС „несъмнено следва да притежава изключително висока юридическа подготовка“. И ако това наистина бе така, то би трябвало Панов още преди година и половина, когато казусът стартира, да е бил наясно, че с бездействието си „нарушава установения ред на държавното управление, което е извършено виновно (най-малкото при условията на непредпазливост под формата на небрежност, при които условия деецът не предвижда настъпването на общественоопасните последици от деянието си, но е бил длъжен и е могъл да ги предвиди – чл. 7 вр. чл. 11 от ЗАНН вр. чл. 11, ал. 3 вр. ал. 1 от НК) и е обявено за наказуемо с административно наказание, налагано по административен ред“. В мотивите си редовият районен съдия припомня на първия сред върховните съдии, че „по аргумент от чл. 14 от НК вр. чл. 11 от ЗАНН незнанието на закона, в това число неправилното му тълкуване, не изключва вината“. Съдията отделя специално внимание и опровергава друго от внушенията, които Лозан Панов вече година и половина насажда, че от съобщението на сайта на Сметната палата, публикувано в началото на 2017 г., ставало ясно, как магистратите вече били длъжни да подават декларации само пред ИВСС. „Вярно е, че е логично жалбоподателят все пак да бъде подведен от съобщенията на сайтовете на Сметната палата и ИВСС. Това само по себе си не е обстоятелство, което съгласно приложимото на територията на Република България право да обосновава липса на административно нарушение или на търсене на отговорност за него…“, мотивира се съдията. Изтъква се и друг ключов момент. След като нарушението с неподаването от Лозан Панов на декларация, което той единствен извърши от членовете на ВСС, бе установено, от Сметната палата го призоваха да го направи, макар и извън изтеклия срок, но той отказа. „Хипотеза на маловажен случай би била мислима, ако след научаване за отправеното срещу него обвинение от страна на контролен орган при Сметната палата председателят на ВКС беше извършил необходимото деклариране/подаване на уведомление (с оглед изтеклия вече срок за деклариране по ЗСВ и наистина съвпадащата до голяма степен информация, предмет на деклариране по двата закона, изпълнението на задължението за деклариране/уведомяване съгласно ЗПИЛЗВДДД /отм./ дори в един кратък срок не е представлявало за въззивника значителна трудност), като не бива да се забравя и за това, че все пак се касае за един от двамата практически най-високопоставени съдии в страната, очакванията за познаване на нормативната уредба към когото при всяко положение са несравнимо по-високи спрямо тези към нарушителите при обичайните хипотези на извършване на нарушения от същия вид“, аргументира се съдията от СРС. Особено ценни са мотивите на съдия Ангел Павлов, с които се отхвърлят направените от Панов твърдения на първото от общо две съдебни заседания по делото (на второто председателят на ВКС не присъства), че с наложената му санкция от 1000 лв. председателят на Сметната палата е нарушил Конституцията, като с действията си оказва натиск върху независимата съдебна власт, с която Лозан Панов се идентифицира. „Не може да бъде споделена и аргументацията, свързана с твърдяно нарушаване на принципа на разделение на властите съгласно чл. 8 от КРБ, като не е налице в тази връзка и каквото и да било нарушаване на прокламираната с чл. 117, ал. 2 от КРБ независимост на съдебната власт. На първо място, следва да се има предвид, че разделението на властите, а и дори независимостта на съдебната власт от другите власти, нямат абсолютен характер; самият смисъл на разделението на властите е в това те да се контролират и възпират една друга, а съдебната власт, както и всяка друга, произхожда и съществува в нашата страна не сама за себе си, а само по волята на суверена – народа (чл. 1, ал. 2 от КРБ). На второ място, действително касае се за санкциониране на председателя на ВКС от страна на орган на изпълнителната власт и то във връзка със службата на председателя на ВКС, но не и във връзка с упражняването на самата съдебна власт, а във връзка с един чисто административен въпрос и ако се следва логиката на въззивника и процесуалния му представител в тази насока, то би се стигнало до абсурдни от житейска гледна точка положения, при които например председателят на ВКС (а и който и да било административен ръководител в системата на съдебната власт) не би могло да бъде санкциониран за нарушения, свързани с противопожарната нормативна уредба или тази по опазване на общественото здраве (и други подобни), а съдебната власт ще следва да поддържа контролни органи и във връзка със спазването на тези правила (примерно здравни инспектори); очевидно е, че действителният смисъл на разделението на властите и независимостта на съдебната власт изобщо в правото на страните от демократичната общност не е в това да се получават подобни абсурдни от житейска гледна точка положения. Изобщо, ако разделението на властите и най-вече независимостта на съдебната власт бъдат абсолютизирани като принципи, то би се получило положение, при което и не в длъжностно качество съдиите, прокурорите, следователите, членовете на ВСС и инспекторите при ИВСС не биха могли да станат обект на каквото и да било властническо въздействие от страна на органите на изпълнителната власт, т. е. – съдебната власт на практика би представлявала „държава в държавата“, пише още съдия Ангел Павлов. В мотивите на решението се посочва, че наложената глоба в размер на 1000 лв. е минималният размер, „поради което е безпредметно да се обсъжда справедливостта й“. От съществено значение за крайния изход по делото, което Панов води срещу КПКОНПИ (тъй като частта от Сметната палата, отговаряща за публичността на имуществото на представителите на висшите държавни длъжности се вля в новата Антикорупционна комисия), е обстоятелството, че ако обжалва решението на съдия Ангел Павлов, то делото ще трябва да се разглежда от Административен съд София-град, чийто председател в периода 2007 – 2012 г. е бил именно Лозан Панов. Отсега може да се предположи, че този факт ще стане причина за множество отводи от съдии, без да се коментира, че с поведението си председателят на ВКС нанася непоправими щети върху усещането за справедливост и на практика опозорява цялата съдебна власт. „Правен свят“ публикува решението и мотивите на съдия Ангел Павлов: Решение № 538607 от 19.11.2018 град София, 19.11.2018 г., РЕШЕНИЕ: Производството е по реда на чл. 59 и сл. от ЗАНН. Образувано е по жалба на Л. Й. П., подадена чрез процесуалния му представител, срещу наказателно постановление (НП) № ПР-НП-1/10.01.2018 г., издадено от председателя на Сметната палата, с което на жалбоподателя за нарушение на чл. 4, ал. 1, т. 2 вр. ал. 4 от Закона за публичност на имуществото на лица, заемащи висши държавни и други длъжности, понастоящем отменен (ЗПИЛЗВДДД /отм./), изразяващо се в неподаване на съответната ежегодна декларация за 2016 г., респективно – съответно уведомление в Публичния регистър към председателя на Сметната палата в срок до 30.04.2017 г. на основание чл. 8, ал. 1 от същия закон е наложено административно наказание глоба в размер на 1000 лева. С жалбата се иска отмяна на атакуваното постановление и присъждане на деловодни разноски. С процесната жалбата, респективно – впоследствие в хода на производството (в това число и в заседанието на 12.07.2018 г., определението за даване ход на делото в което заседание по-късно е отменено от съда поради неправилен извод относно това коя следва да е въззиваемата страна в настоящото съдебно производство, като по аргумент от чл. 322, ал. 1 от НПК вр. чл. 84 от ЗАНН следва да бъдат коментирани и изложените от самия жалбоподател в това открито заседание доводи, които са представени устно непосредствено пред съда в публично заседание) от страна на процесуалния представител на жалбоподателя и на самия жалбоподател се излагат редица конкретни доводи, които следва да бъдат квалифицирани като такива за нарушаване на материалния закон (излага се твърдение в смисъл, че от 01.01.2017 г. според изменението на ЗПИЛЗВДДД /отм./, обнародвано в ДВ бр. 62/2016 г., съгласно което от списъка по чл. 2, ал. 1 от същия закон са отпаднали лицата по т. 5 от посочената алинея /председателите и съдиите от ВКС и ВАС/, председателят на ВКС не е имал вече задължението да подава декларация пред Сметната палата по ЗПИЛЗВДДД /отм./, а само такава пред Инспектората към висшия съдебен съвет /ИВСС/), за нищожност на постановлението, за липса на яснота и предвидимост на закона, като в тази връзка се обръща внимание и върху прилагането на Конвенцията за защита правата на човека основните свободи (КЗПЧОС; в жалбата е използвано и наименованието Европейска конвенция за защита правата на човека и основните свободи) и се излагат още твърдения в смисъл, че е налице произволна дейност от страна на наказващия орган, както и в смисъл, че липсват данни в мотивите към НП да е осъществено тълкуване на съответната неясна правна норма, твърдения за нарушаване на принципа на разделение на властите съгласно чл. 8 от Конституцията на Република България (КРБ), както и на конституционно гарантирания баланс между правото на защита на личните данни и правото на гражданите на обществена информация (като конкретно се твърди, че не е пропорционално да бъдат възлагани паралелни задължения за едно и също лице пред различни държавни органи), че са нарушени още Конвенция № 108 на Съвета на Европа от 28.01.19 81 г. за защита на лицата при автоматизираната обработка на лични данни (включително съобразявайки нейния чл. 5) и на Директива 95/46/ЕО, за нарушаване на чл. 13 от АПК, твърдение в смисъл, че се касае за механизъм на държавна принуда, свързана с обществената дейност на въззивника П., твърдение за липса на вина и такова в смисъл, че не е отчетено това, че Л. П. е съдействал, тъй като е предоставил данни за подадената от него декларация пред ИВСС и остава неясно защо Сметната палата не е положила усилия (ако е смятала, че законът изисква това) да се снабди с копие от подадената пред ИВСС декларация и данни за публикуването й, доводи в смисъл, че въззивникът П. е действал добросъвестно (като в тази връзка се сочат публикувани в Интернет указания на страниците на Сметната палата и ИВСС, които са в смисъл, че от 01.01.2017 г. председателите и съдиите от ВКС и ВАС не е следвало да подават имуществени декларации пред Сметната палата, а само пред ИВСС), че целта на закона е била изпълнена и е била осигурена публичност чрез подаване на декларация (от страна на жалбоподателя) по Закона за съдебната власт (ЗСВ) пред ИВСС, като обстоятелствата, подлежащи не деклариране по ЗСВ, са по-обхватни от тези по ЗПИЛЗВДДД (отм.), че е неясно защо администрацията на Сметната палата не е положила усилия да се снабди с копие от декларацията, подадена пред ИВСС и данни за публикуването й, че Л. П. не е осъществил състав на административно нарушение, а също и доводи във връзка с последвали законодателни промени и за прилагане на по-благоприятен закон съобразно чл. 3, ал. 2 от ЗАНН (последното на практика – при условията на евентуалност, в случай, че съдът не възприеме останалите доводи от страна/в полза на жалбоподателя). Въззиваемата страна КПКОНПИ (защо това е въззиваемата страна, която следва да участва в производството пред съда, а не Сметната палата, въпреки разпоредбата чл. 61, ал. 1 от ЗАНН настоящият съдебен състав е посочил в определението си от закрито съдебно заседание по делото от 15.10.2018 г.) иска потвърждаване на постановлението, като излага доводи за процесуална законосъобразност на акта за установяване на административно нарушение (АУАН) и на обжалваното НП, позовава се на чл. 2, ал. 1, т. 15 от ЗПИЛЗВДДД (отм.), както и излага доводи в смисъл, че административното нарушение е формално и с виновното си поведение жалбоподателят е осъществил съответния състав на административно нарушение и че характерът на засегнатите отношения изключва квалификацията на случая като маловажен по смисъла на чл. 28 от ЗАНН. От приложените по административно-наказателната преписка и приобщени в съдебното производство към доказателствената съвкупност АУАН, възражение срещу АУАН, докладна записка от С. К. до председателя на Сметната палата с изх. № от 26.07.2017 г. и разпечатки от интернет се установява по несъмнен начин фактическата обстановка, която не е изобщо спорна по делото, включваща и тази, която е описана в НП (към последната настоящият съдебен състав препраща), а именно – че жалбоподателят – като председател на ВКС (от значение тук е това му качество през 2016 г. и 2017 г.) – не е подал за 2016 г. ежегодна декларация или ежегодно уведомление по чл. 4 от ЗПИЛЗВДДД (отм.) до 30.04.2017 г., а и след това (в това число и до 25.07.2017 г. и въпреки съставения и предявен на 21.07.2017 г. на нарушителя АУАН), но е подал съответната ежегодна имуществена (отнасяща се и до имуществото му) декларация пред ИВСС съгласно ЗСВ, като на 12.01.2017 г. на сайтовете в Интернет на ИВСС и Сметната палата имало поместени съобщения, че от 01.01.2017 г. съдиите, прокурорите и следователите, включително председателите на ВКС и ВАС и главният прокурор, трябвало да подават декларации за имущество и интереси, както и за промяна в обстоятелства в частта относно интересите, пред ИВСС, като в информацията на сайта на Сметната палата изрично било посочено и това, че отпада за тези лица – включително за председателите на ВКС и ВАС и главния прокурор – задължението да подават декларации и уведомления по ЗПИЛЗВДДД (визира се отмененият понастоящем закон, споменат нееднократно по-горе). Още тук се налага да бъде уточнено, че обстоятелствата по делото могат да се изяснят и се изясняват в случая и без събирането на каквито и да било гласни доказателствени материали, като никаква забрана няма в закона и в задължителната тълкувателна съдебна практика обективната истина да бъде установена само въз основа на писмени доказателствени материали (въпросът е съвсем отделен от този за доказателствената сила на АУАН, като настоящият съдебен състав не придава никаква презумптивна или въобще каквато и да било предварително установена доказателствена сила на процесния АУАН). Широко възприетата съдебна практика в производствата по чл. 59 и сл. от ЗАНН пред районните съдилища задължително да се разпитва най-малкото съставителят на АУАН (а и свидетелите по него) не намира опора в чл. 14, ал. 2 от НПК вр. чл. 84 от ЗАНН (касае се за принципно положение в наказателния процес, чиито правила намират съответно приложение и в административно-наказателното производство по определени въпроси, включително за производството пред районния съд по чл. 59 и сл. от ЗАНН). При това положение (включително и предвид изложените по-долу аргументи от правно естество – виж по-долу!) действително е налице извършено от въззивника деяние (бездействие), което нарушава установения ред на държавното управление, което е извършено виновно (най-малкото при условията на непредпазливост под формата на небрежност, при които условия деецът не предвижда настъпването на общественоопасните последици от деянието си, но е бил длъжен и е могъл да ги предвиди – чл. 7 вр. чл. 11 от ЗАНН вр. чл. 11, ал. 3 вр. ал. 1 от НК /по въпроса за вината виж и по-долу!/) и е обявено за наказуемо с административно наказание, налагано по административен ред, т. е. – налице е хипотезата на административно нарушение по смисъла на чл. 6 от ЗАНН. Правната квалификация на нарушението, в това число приложената санкционна разпоредба, съгласно обжалваното НП (виж по-горе!) са правилни и постановлението не следва да се отменя или изменя, а подлежи на потвърждаване. В тази връзка: Вярно е, че с изменението на ЗПИЛЗВДДД (отм.) съгласно обнародваното в ДВ бр. 62/2016 г. е отменена т. 5 от ал. 1 на чл. 2 от въпросния нормативен акт, включваща (при съобразяване на чл. 3 и чл. 4 от същия закон) в кръга на задължените по закона субекти председателите и съдиите от ВКС и ВАС. Съгласно чл. 130, ал. 1 от КРБ, обаче, председателят на ВКС е и член на В. по право. Съгласно обнародваното в ДВ бр. 62/2016 г. изменение на ЗПИЛЗВДДД (отм.) не отпада т. 15 от ал. 1 на чл. 2 от визирания нормативен акт, посредством която разпоредба членовете на В. са включени към задължените субекти по закона (такива, за които се отнасят задълженията за деклариране и подаване на уведомление съгласно чл. 3 и чл. 4 от същия закон). Така въпросът, на който най-напред следва да се отговори, е дали действителният смисъл на разпоредбата на чл. 2, ал. 1, т. 15 от ЗПИЛЗВДДД (отм.) е същата да включва в приложното си поле и тези членове на В., които са такива по право, респективно – дали действителният смисъл на съответния Закон за изменение и допълнение на ЗСВ (ЗИДЗЗСВ), обнародван в ДВ бр. 62/2016 г., с който е изменен и ЗПИЛЗВДДД (понастоящем отменен), е от числото на лицата по чл. 2 от ЗПИЛЗВДДД (отм.) да отпаднат председателите на ВКС и ВАС. Настоящият съдебен състав намира, че формулирането (същото, впрочем, не е било достатъчно прецизно преди изменението съобразно обнародваното в ДВ бр. 62/2016 г. с оглед изложеното по-долу касателно попадането на определени категории лица в обхвата на повече от една точка по ал. 1 на чл. 2 от отменения понастоящем ЗПИЛЗВДДД) на уредбата по ЗПИЛЗВДДД (отм.), в това число съобразявайки и релевантната уредба по ЗСВ, дава възможност към релевантния за настоящото дело период еднозначно да се стигне до действителния смисъл на закона и досежно обсъждания тук основен въпрос – дали и през 2017 г. жалбоподателят е попадал сред задължените субекти по въпросния отменен понастоящем ЗПИЛЗВДДД (още повече, когато като задължено лице се явява такова, което несъмнено следва да притежава изключително висока юридическа подготовка, както е в случая), а той е, че сред лицата по чл. 2, ал. 1, т. 15 от ЗПИЛЗВДДД (отм.) – и след изменението, обнародвано в ДВ бр. 62/2016 г. (с което т. 5 /а и т. 6/ от визираната алинея отпада) – се включват и председателите на двете върховни съдилища като членове на В. (по право), поради което не е налице в тази връзка създадена във вътрешното ни право възможност за произвол при решаване на въпроси, свързани и с прилагането на чл. 8 от КЗПЧОС и в конкретния случай наказващият орган не е действал произволно, а в съответствие с приложимата нормативна уредба. Поначало съществуването на разпоредбите на чл. 2, ал. 1, т. 5 и т. 6 от ЗПИЛЗВДДД (отм.) е било само по себе си ненужно с оглед наличието на разпоредбите на чл. 2, ал. 1, т. 15 и т. 39 от ЗПИЛЗВДДД (отм.) вр. чл. 228, ал. 1 от ЗСВ съгласно редакцията му, в сила от 13.08.2013 г., доколкото председателите на ВКС и ВАС и главният прокурор са се явявали както членове на В. по право, така и съдии, съответно – прокурор, по смисъла на ЗСВ, респективно – съдиите от ВКС и ВАС и прокурорите от Върховната касационна прокуратура и Върховната административна прокуратура са се явявали съдии/прокурори по смисъла на ЗСВ (не особено удачната формулировка по чл. 160 от ЗСВ не води до по-различен извод, доколкото възприемането на тезата, че например председателят на ВКС няма и качеството на съдия по смисъла на същия закон, би довело до житейски и правен абсурд, а аргументи в полза на становището, че всеки един административен ръководител в съда, включително председателят на ВКС, се явява и съдия по смисъла на същия закон, се извлича от множество разпоредби на ЗСВ, в това число от чл. 114, ал. 1, т. 7 от ЗСВ, като аналогични изводи касателно прокурорското качество по смисъла на ЗСВ на административния ръководител на Прокуратурата на Република България – главния прокурор – следват и относно последния). С други думи, налице е било ненужно дублиране на разпоредби досежно задължението на съответните лица да подават декларации/уведомления по ЗПИЛЗВДДД (отм.). За да се достигне до действителния смисъл на разпоредбата на чл. 2, ал. 1, т. 15 от ЗПИЛЗВДДД (отм.), е необходимо да се извърши преценка на това каква е обществената значимост на (необходимост от) декларирането на имущественото състояние със съответната публичност. Както е видно и от самото наименование на закона, касае се за деклариране (обществена необходимост от такова, обусловена несъмнено от стремежа за препятстване на корупционни практики и за даване на възможност на обществото най-малкото да си състави мнение относно конкретни лица досежно възможността същите да са осъществили подобни практики) от страна на такива лица, заемащи държавни длъжности (тук се обсъжда само обхвата на закона, касаещ лицата, заемащи длъжност в сферата на държавното управление), чиято длъжност се явява висша, т. е. – такава с особена обществена значимост. Несъмнено такава значимост притежават всички членове на В., включително (и дори в особено голяма степен) тези, които са такива членове по право. С неколкократно споменатото вече изменение на ЗПИЛЗВДДД (отм.), обнародвано в ДВ бр. 62/2016 г., извършено със съответния Закон за изменение и допълнение на ЗСВ (ЗИДЗСВ; съобрази неговия пар. 228 от преходните и заключителните му разпоредби /ПЗР/!), в ЗСВ е въведена новата уредба по раздели I „а“ и I „б“ от глава 9, която (конкретно що се отнася до първия споменат тук раздел) – най-обобщено казано – задължава (наред с другото) съдиите, прокурорите и следователите да декларират имущественото си състояние пред ИВСС, като съобразно пар. 126 от визирания ЗИДЗСВ се отменя разпоредбата на чл. 228 от ЗСВ, задължаваща съдиите, прокурорите, следователите да извършват деклариране по реда на ЗПИЛЗВДДД (отм.). Прави впечатление това, че не е отпадналата разпоредбата на чл. 2, ал. 1, т. 7 от ЗПИЛЗВДДД (отм.), включваща съобразно чл. 3 и чл. 4 от същия закон към задължените субекти по закона директора на Националната следствена служба и неговите заместници, които несъмнено до този момент са се явявали задължени субекти и по чл. 2, ал. 1, т. 39 от ЗПИЛЗВДДД (отм.) вр. отменената разпоредба на чл. 228 от ЗСВ (и тук е било налице дублиране в правната уредба). Директорът на Националната следствена служба (още по-малко заместниците му) не е член на В. по право (и изобщо) за разлика от председателите на двете върховни съдилища и главния прокурор. Същевременно директорът на Националната следствена служба и неговите заместници несъмнено имат и задълженията за деклариране по раздел I „а“ от глава 9 на ЗСВ. Това означава, че целта на отмяната на точки 5 и 6 от ал. 1 на чл. 2 от ЗПИЛЗВДДД (отм.) не може да е свързана с автоматично отпадане на задължението на всички съдии, прокурори и следователи да извършват деклариране по реда на последния посочен закон. Липсва логика в това подобно задължение за деклариране да имат директорът на Националната следствена служба и неговите заместници, но не и председателите на двете върховни съдилища (отделен е въпросът, че е нелогично в същия ред на мисли законодателното решение от обхвата на обсъжданото деклариране да отпаднат и заместниците на председателите на двете върховни съдилища и на главния прокурор, обяснението за което отпадане идва от самите редакции на точки 5-7 от ал. 1 на чл. 2 от ЗПИЛЗВДДД /отм./, като в първите две са били включени изобщо всички съдии и прокурори от съответните върховни съдилища и прокуратури, за разлика от третата, където са намерили място (извън самия директор) само заместниците на директора на Националната следствена служба, а отмяната е извършена цялостно по отношение на първите две коментирани тук точки – 5 и 6; също отделен е и въпросът за това какъв е действителният смисъл на последвалите по-късно изменения в релевантната нормативна уредба, но този въпрос няма отношение към извършеното тук тълкуване на изменението съгласно обнародваното в ДВ бр. 62/2016 г.). Иначе казано – и след изменението на ЗПИЛЗВДДД (отм.) съгласно обнародваното в ДВ бр. 62/2016 г. действителната воля на законодателя е била да третира определени категории съдии и следователи, както и главния прокурор (т. е. – заемащите най-висшите съдийски, прокурорска и следователски длъжности) и като лица, които поради особено отговорната си държавна длъжност следва да извършват деклариране и по реда на ЗПИЛЗВДДД (отм.). Разбира се, че при това положение се поставя и въпросът какъв е смисълът на декларирането по реда на ЗПИЛЗВДДД (отм.) при наличие на задължение за деклариране и по реда на раздел I „а“ от глава 9 на ЗСВ. Отговорът на този въпрос идва при внимателната съпоставка на уредбата по чл. 3 от ЗПИЛЗВДДД (отм.) и по чл. 175б от ЗСВ. Напълно вярно е, че втората включва и обстоятелства извън обхвата на първата, но е налице и обратното – в обхвата на чл. 3 от ЗПИЛЗВДДД (отм.) попадат и обстоятелства, които не попадат в обхвата на чл. 175б от ЗСВ; конкретно, прави впечатление, че минималните суми по чл. 3, ал. 1, т. 3 и ал. 2, т. 3 от ЗПИЛЗВДДД (отм.) са по-ниски (съответно 5000 лева и 500 лева) спрямо аналогичните хипотези по чл. 175б, ал. 1, т. 3 и т. 9, буква „в“ от ЗСВ, т. е. – ако едно лице има задължение да извършва деклариране и по ЗПИЛЗ ВДДД (отм.), и по раздел I „а“ от глава 9 на ЗСВ и същото лице например през предходната година е получило плащане с единична цена 600 лева без това плащане да е извършено със средства на институцията, в която то заема съответната длъжност, то съгласно уредбата по ЗСВ деклариране не се следва, но се следва такова съгласно ЗПИЛЗВДДД (отм.), като аналогичен пример може да бъде даден и при хипотеза, че същото лице през предходната година е имало задължение в размер на 6000 лева. Иначе казано, паралелното съществуване на двата режима на деклариране по отношение на едно и също лице не е безпредметно (лишено от смисъл). Така, в обобщение, действителният смисъл на разпоредбата на чл. 2, ал. 1, т. 15 от ЗПИЛЗВДДД (отм.) е в това същата да обхваща и членовете на В., които са такива по право, включително след изменението на закона съгласно обнародваното в ДВ бр. 62/2016 г. Нужно е да бъде пояснено още и това, че оставянето на членовете на В. (сред които според настоящия съдебен състав съгласно гореизложеното попадат и тези по право) съобразно коментираното изменение в нормативната уредба, както и на директора на Националната следствена служба и неговите заместници сред задължените субекти по ЗПИЛЗВДДД (отм.) ясно показва, че законодателната воля не е в това въпросът за имуществото на всички магистрати непременно да бъде обект на контрол само от страна на органи в системата на съдебната власт и в това режимите на деклариране по ЗПИЛЗВДДД (отм.) и по ЗСВ да са винаги взаимно изключващи се. Последвалата промяна в законодателството с приемането на новия Закон за противодействие на корупцията и отнемане на незаконно придобито имущество (ЗПКОНПИ) не представлява поясняване на предходно изменение в действащата нормативна уредба, а нова такава уредба, в която законодателят вече действително е отменил съществуващия съвсем недвусмислено до този момент режим на едновременно деклариране на имуществото и съобразно ЗПИЛЗВДДД (отм.), и съобразно ЗСВ касателно определени категории лица. Както вече стана дума, ЗПИЛЗВДДД понастоящем е отменен, като отмяната е извършена съгласно пар. 3, т. 2 от ПЗР на ЗПКОНПИ. Съгласно чл. 6, ал. 2 от ЗПКОНПИ декларирането и на имущественото състояние от страна на председателя на ВКС се извършва при условията и по реда на ЗСВ, а санкционната уредба по чл. 173 от ЗПКОНПИ се отнася до недеклариране (в срок) по същия закон. Иначе казано, към настоящия момент при всяко положение е отпаднало задължението на председателя на ВКС да извършва деклариране на имущественото си състояние пред правоприемника на Сметната палата в съответната дейност (виж пар. 6, ал. 3 от ПЗР на ЗПКОНПИ!) и е налице по отношение на него в тази връзка задължение за деклариране единствено по реда на ЗСВ пред ИВСС. Поставя се при това положение въпросът налице ли е хипотеза по чл. 3, ал. 2 от ЗАНН, т. е. – налице ли е последвала до влизането на НП в сила по-благоприятна за нарушителя разпоредба, която именно да следва да бъде приложена. Такава хипотеза (при която следва да се приложи нова разпоредба, по-благоприятна за нарушителя) не е налице. Този извод следва от разпоредбата на пар. 5, ал. 1 от ПЗР на ЗПКОНПИ, която разпоредба е логически свързана с и представлява логическо продължение на уредбата по пар. 3 от същите ПЗР, поради което следва, че неприключилите до влизане в сила на ЗПКОНПИ производства по налагане на административни наказания са тези по отменените съгласно пар. 3 от визираните ПЗР закони, сред които е и ЗПИЛЗВДДД; именно тази характеристика на уредбата по пар. 5, ал. 1 от ПЗР на ЗПКОНПИ на логическо продължение на уредбата по пар. 3 от същите ПЗР дава основание за тълкуването в смисъл, че се касае за производствата по налагане на административни наказания по всички отменени съгласно същия пар. 3 закони. Касае се за разпоредба (тази на пар. 5, ал. 1 от ПЗР на ЗПКОНПИ), която има както процесуалноправно, така и материалноправно измерение; уредбата досежно административно-наказателното производство и по трите отменени съгласно пар. 3, ал. 1 от ПЗР на ЗПКОНПИ закона не съдържа на практика никакви съществени особености спрямо общата уредба по ЗАНН и при това положение, като се има предвид още, че пар. 5, ал. 1 от ПЗР на ЗПКОНПИ предвижда довършване на производствата от КПКОНПИ (т. е. – от различни спрямо предходната уредба длъжностни лица, при което положение значението на прилагането на отменената процесуална уредба намалява още повече), то следва именно еднозначният извод, че действителната воля на законодателя е в това в съответните хипотези да се прилагат и материалноправните разпоредби по отменените закони. Иначе се получава положение, при което всяко едно от лицата, които не са подали декларация/уведомление по чл. 4 от ЗПИЛЗВДДД (отм.) например за 2017 г., примерно министрите, спрямо които лица няма приключили административно-наказателни производства за съответното нарушение, по силата на чл. 3, ал. 2 от ЗАНН няма да бъдат санкционирани, само защото деянието им не би попадало в приложното поле на чл. 173 от ЗПКОНПИ, т. е. – би се получило положение, при което то не би се явявало съгласно новата уредба изобщо административно нарушение по смисъла на чл. 6 от ЗАНН. Разбира се, в текста на разпоредбата на пар. 5, ал. 1 от ПЗР на ЗПКОНПИ изрично се говори за приключване от комисията (като се визира КПКОНПИ), но след като се прилагат и материалноправните разпоредби по отменената нормативна уредба, то това означава, че се касае за общо правило за приложимост на отменената нормативна уредба при висящи производства, с което правило следва да се съобрази и съдът в производството по обжалване на НП и така имплицитно е изключено приложението на чл. 3, ал. 2 от ЗАНН, в който смисъл разпоредбата на пар. 5, ал. 1 от ПЗР на ЗПКОНПИ се явява специална; тук не става дума дори за т. нар. „разширително“ тълкуване (при което се извлича действителен смисъл на тълкувания нормативен текст в по-широк обем спрямо буквалната му формулировка), а за буквално такова, като отделен е въпросът, че широко възприетата практика в смисъл, че ограничението по чл. 46, ал. 3 от Закона за нормативните актове (ЗНА) досежно обосноваването на определен вид отговорност (включително на административно-наказателната такава) се отнася до (и до) разширителното тълкуване, е неправилна, доколкото от прочита на уредбата по чл. 46, ал. 2 от ЗНА (към която препраща тълкуваната тук ал. 3) е видно, че се касае само за забрана на обосноваването на отговорността въз основа на т. нар. правоприлагане по аналогия (хипотези, при които правна уредба липсва и поради това следва да се приложи такава, уреждаща други случаи), като чрез разширителното тълкуване единствено се извлича действителният смисъл на тълкуваната разпоредба, поради което не се стига и до нарушаване на принципа за законоустановеност на административните нарушения и наказания. Следва изрично да се уточни, че смисълът на новата нормативна уредба, въведена с приемането на ЗПКОНПИ, не е в това лицата, които са били длъжни да извършат деклариране/уведомяване по реда на отменения ЗПИЛЗВДДД и не са го сторили, да не носят административно-наказателна отговорност за това. Техните деяния продължават да се третират като административни нарушения и по новата уредба, защото към момента на извършването им съответните лица са били длъжни да извършат визираното деклариране/уведомяване и с това положение е следвало да се съобразяват и други (вън от тези задължени по предходната уредба лица) правни субекти. Наложената глоба е в минималния допустим от чл. 8, ал. 1 от ЗПИЛЗВДДД (отм.) размер, поради което е безпредметно да се обсъжда справедливостта й. Наказателното постановление е издадено от компетентен орган съгласно чл. 9, ал. 2 от ЗПИЛЗВДДД (отм.), като въпросът за компетентността му ще бъде обсъден и по-долу (виж!), като аналогичен извод следва и по отношение на актосъставителя касателно съставянето на процесния АУАН, съобразявайки чл. 9, ал. 1 от ЗПИЛЗВДДД (отм.); в самия АУАН е удостоверено с коя конкретно заповед актосъставителят е оправомощен, като, ако се приеме, че съдът обезателно следва да събира други доказателства за това оправомощаване, извън самия АУАН, то ще следва да се приеме още, че обезателно следва да се събират доказателства за самото назначаване на актосъставителя на съответната длъжност и – следвайки същата логика – ще трябва да се ангажират доказателства за назначаването на конкретния съдия и единствен член на настоящия съдебен състав на длъжността районен съдия в Софийския районен съд (доказването в наказателния процес се извършва не само персонално за нуждите на конкретния съдебен състав), респективно – за адвокатското качество на участвалия в случая само чрез депозиране на писмени волеизявления процесуален представител (адвокат) на жалбоподателя, вън от отразяването на съдийското, респективно – адвокатското качество в съответната документация; удостоверяването на съответното оправомощаване в официалния документ – АУАН – е напълно достатъчно в тази връзка. По необсъдените до момента доводи, релевирани от въззивника и процесуалния му представител: Производството по установяване на нарушенията и налагането на наказанията съгласно ЗАНН (тук не става въпрос за касационното обжалване по чл. 63, ал. 1, изр. 2 от ЗАНН) не е такова, което се подчинява на правилата на АПК (то е административно-наказателно, а не административно), поради което е безпредметно по-нататъшното обсъждане на аргументацията, свързана с чл. 13 от АПК. Вярно е, че е логично жалбоподателят все пак да бъде подведен от съобщенията на сайтовете на Сметната палата и ИВСС (виж по-горе!). Това само по себе си не е обстоятелство, което съгласно приложимото на територията на Република България право да обосновава липса на административно нарушение или на търсене на отговорност за него, включително като е очевидно, че не е налице в същата връзка и хипотеза на неправомерна служебна заповед по чл. 16 от НК вр. чл. 11 от ЗАНН, доколкото председателят на ВКС не се намира и не се е намирал в йерархическа (служебна) зависимост от органите на Сметната палата и ИВСС. Не е налице освен това в тази връзка (освен поради обществената значимост на самото деклариране от страна на председателя на ВКС на неговото имущество) и хипотеза на маловажен случай по смисъла на чл. 28 от ЗАНН или пък на нарушаване на правото на справедлив съдебен процес по чл. 6 от КЗПЧОС. Хипотеза на маловажен случай би била мислима, ако след научаване за отправеното срещу него обвинение от страна на контролен орган при Сметната палата председателят на ВКС беше извършил необходимото деклариране/подаване на уведомление (с оглед изтеклия вече срок за деклариране по ЗСВ и наистина съвпадащата до голяма степен информация, предмет на деклариране по двата закона, изпълнението на задължението за деклариране/уведомяване съгласно ЗПИЛЗВДДД /отм./ дори в един кратък срок не е представлявало за въззивника значителна трудност), като не бива да се забравя и за това, че все пак се касае за един от двамата практически най-високопоставени съдии в страната, очакванията за познаване на нормативната уредба към когото при всяко положение са несравнимо по-високи спрямо тези към нарушителите при обичайните хипотези на извършване на нарушения от същия вид. Подвеждащата информация няма отношение към въпроса за справедливостта на самия процес съгласно чл. 6 от КЗПЧОС (противното не би означавало нищо друго освен „дописване“ на конвенцията), но дори и да се следваше извод в противния смисъл, то визираното (при подобен извод, противен на застъпваното тук иначе становище) нарушение на тази разпоредба от конвенцията би било отстранено именно посредством възможността при последващо след научаване за обвинението подаване на декларация/уведомление по ЗПИЛЗВДДД (отм.) случаят да се третира било като маловажен по смисъла на чл. 28 от ЗАНН, било дори и като малозначителен, т. е. – по чл. 9, ал. 2 от НК вр. чл. 11 от ЗАНН, при които хипотези деецът няма да бъде наказан (а при втората няма да се счита изобщо и че е извършил административно нарушение, като последващата деятелност на правонарушителя има отношение и към квалификацията по чл. 9, ал. 2 от НК, каквото становище е застъпено и в тълкувателната практика на бившия ВС). Смисълът от декларирането/подаването на съответното уведомление и по реда на ЗСВ, и по този на ЗПИЛЗВДДД (отм.), беше посочен по-горе, като съответните съждения са относими и към това дали депозирането от страна на въззивника на съответната декларация пред ИВСС води до извод – включително при съпоставка с обсъденото преди малко – за наличие на хипотеза на маловажен случай съгласно чл. 28 от ЗАНН, като отговорът на този въпрос е отрицателен, именно защото смисъл (правен и житейски) от съответното деклариране/подаване на уведомление и по двете процедури е налице. По аргумент от чл. 14 от НК вр. чл. 11 от ЗАНН незнанието на закона, в това число неправилното му тълкуване, не изключва вината. Аргументацията, свързана с оказван своеобразен административен натиск върху жалбоподателя във връзка с обществената му дейност, в това число свързана с твърдяно уронване престижа на председателя на ВКС, а и на правосъдието изобщо, може да бъде предмет на обсъждане по същество по друг повод, но не и в настоящото производство, в което следва да се прецени дали с оглед закона и установената фактическа обстановка НП следва да се потвърди, измени или отмени (което пък зависи от това има ли извършено от въззивника административно нарушение съгласно НП и следва ли то да се санкционира, в това число към настоящия момент, респективно – с какво наказание) и обществената дейност на г-н П., респективно – евентуалното противопоставяне срещу същата от страна на дадени лица (включително органи на публичната власт) и влиянието на всичко това върху престижа както на председателя на ВКС, така и на правосъдието в страната изобщо, няма отношение към визираната преценка, включително що се отнася до прилагането на който и да било акт на международното право, по който Република България е страна. Настоящият съдебен съд не открива аналогия между разглеждания казус и този по делото Олександр В. срещу У. (решението по което се ползва като аргумент от страна на въззивника) с оглед спецификите на различните случаи по двете производства (включително предвид това, в настоящото не става изобщо въпрос за конституирането на персоналния състав на който и да било орган на съдебната власт и влиянието на други власти върху този процес). Не може да бъде споделена и аргументацията, свързана с твърдяно нарушаване на принципа на разделение на властите съгласно чл. 8 от КРБ, като не е налице в тази връзка и каквото и да било нарушаване на прокламираната с чл. 117, ал. 2 от КРБ независимост на съдебната власт. На първо място, следва да се има предвид, че разделението на властите, а и дори независимостта на съдебната власт от другите власти, нямат абсолютен характер; самият смисъл на разделението на властите е в това те да се контролират и възпират една друга, а съдебната власт, както и всяка друга, произхожда и съществува в нашата страна не сама за себе си, а само по волята на суверена – народа (чл. 1, ал. 2 от КРБ). На второ място, действително касае се за санкциониране на председателя на ВКС от страна на орган на изпълнителната власт и то във връзка със службата на председателя на ВКС, но не и във връзка с упражняването на самата съдебна власт, а във връзка с един чисто административен въпрос и ако се следва логиката на въззивника и процесуалния му представител в тази насока, то би се стигнало до абсурдни от житейска гледна точка положения, при които например председателят на ВКС (а и който и да било административен ръководител в системата на съдебната власт) не би могло да бъде санкциониран за нарушения, свързани с противопожарната нормативна уредба или тази по опазване на общественото здраве (и други подобни), а съдебната власт ще следва да поддържа контролни органи и във връзка със спазването на тези правила (примерно здравни инспектори); очевидно е, че действителният смисъл на разделението на властите и независимостта на съдебната власт изобщо в правото на страните от демократичната общност не е в това да се получават подобни абсурдни от житейска гледна точка положения. Изобщо, ако разделението на властите и най-вече независимостта на съдебната власт бъдат абсолютизирани като принципи, то би се получило положение, при което и не в длъжностно качество съдиите, прокурорите, следователите, членовете на В. и инспекторите при ИВСС не биха могли да станат обект на каквото и да било властническо въздействие от страна на органите на изпълнителната власт, т. е. – съдебната власт на практика би представлявала „държава в държавата“. Подаването и съответстващото му публикуване на декларации и въобще информация както по реда на ЗПИЛЗВДДД (отм.), така и по реда на ЗСВ, при положение, че значителна част от визираната информация или цялата такава (в зависимост от това какво конкретно има да декларира съответното лице) действително се дублира не води до нарушаване на баланса между охраната на личните данни и обществения интерес от получаване на информация, доколкото това дали публикуваното ще е достъпно на сайта само на една или на две институции и въобще дали информацията ще се намира само у една или у две институции на публичната власт определено няма съществено значение – съответната информация пак ще бъде достъпна посредством глобалната мрежа, а друга част от нея ще бъде известна и на още една администрация, която администрация с оглед публичноправната си функция при всяко положение има правен интерес да я узнае (още повече ако личните данни на въззивника и на съответните негови близки са били вече станали достъпни за органите на Сметната палата във връзка с предходно деклариране/подаване на уведомления). Поради това не може да се говори за нарушаване на изискванията по чл. 32 от КРБ (съпоставяйки ги с тези по чл. 41 от КРБ), нито на тези по чл. 8 от КЗПЧОС (особено съобразявайки пар. 2 от същия член), нито на което и да е от правилата по Конвенция № 108 на Съвета на Европа от 28.01.1981 г. за защита на лицата при автоматизираната обработка на лични данни (включително съобразявайки нейния чл. 5), нито пък на тези по Директива 95/46/ЕО (включително съобразявайки нейния чл. 1, буква „б“, като данните по ЗПИЛЗВДДД /отм./ се събират и е следвало да бъдат събрани по реда на чл. 3 и чл. 4 от същия закон и в конкретния случай именно за конкретна, ясно формулирана и законна цел – постигане на съответната публичност, която цел е ясно формулирана във визирания закон). Вън от въпроса за самото използване на понятието „нищожност“ в административно-наказателното право поне на законово ниво и що се отнася до конкретната приложима за случая нормативна уредба, следва да се има предвид, че въпросът за това дали председателят на ВКС е попадал след изменението на понастоящем отменения ЗПИЛЗВДДД съгласно обнародваното в ДВ бр. 62/2016 г. сред задължените субекти по същия закон е такъв по приложението на материалния закон и няма никакво отношение към наличието или липсата на компетентност у председателя на Сметната палата да издаде обжалваното НП. Изискванията към НП са обективирани в чл. 57 от ЗАНН и те впрочем са достатъчни, за да бъдат спазени изискванията по чл. 6, пар. 3, буква „а“ от КЗПЧОС, а тези изисквания имат очевидната цел да се даде възможност на обвиненото лице да се защити и то по същество срещу обвинението. Разбира се, винаги в хода на обжалването на НП може да се постави въпросът за тълкуването на една или друга релевантна правна разпоредба. Не може да се очаква в който и да било съдебен или административен акт да бъдат обсъдени и изчерпани всички въпроси по приложението на закона, които биха могли да се поставят във връзка със съответния акт. Поради това обсъждането или необсъждането на конкретни поставени от страна на въззивника и процесуалния му представител въпроси (в това число даването на тълкуване или липсата на такова на конкретни норми) в процесното НП е ирелевантно за настоящото съдебно производство. Изложеното по-горе касателно липсата на пълно покриване между изискванията за съответното деклариране съгласно ЗПИЛЗВДДД (отм.) и ЗСВ означава, че не може да бъде споделен и доводът, който е в смисъл, че органите на Сметната палата е следвало да потърсят данните относно декларираното от г-н П. при ИВСС. В обобщение, при извършената от съда цялостна проверка по реда на чл. 314 от НПК вр. чл. 84 от ЗАНН не се установиха каквито и да било основания за отмяна или изменение на НП, поради което същото следва да се потвърди. Следва да се има предвид, че уредбата по ЗАНН, в това число и тази по НПК, приложима съгласно чл. 84 от ЗАНН, изначално не предвижда възможност за присъждане на разноски в полза на жалбоподателя в рамките на настоящото съдебно производство, като отделен е въпросът, че такива не могат да се присъдят при всяко положение и с оглед изхода на делото съобразно уредбата по чл. 189, ал. 3 от НПК вр. чл. 84 от ЗАНН. Мотивиран от всичко изложено и на основание чл. 63, ал. 1, изр. 1 от ЗАНН, съдът Р Е Ш И : ПОТВЪРЖДАВА НП № ПР-НП-1/10.01.2018 г., издадено от председателя на Сметната палата. Оставя без уважение искането за присъждане на разноски в полза на жалбоподателя. Решението подлежи на обжалване пред Административен съд – София-град в 14-дневен срок от деня на съобщението, че е изготвено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " Председателят на ВКС е нарушил установения ред на държавното управление"}
{"url": "https://trud.bg/%d0%b1%d0%b5%d0%bb%d0%b8%d1%8f%d1%82-%d0%b4%d0%be%d0%bc-%d0%b7%d0%b0%d0%b3%d1%83%d0%b1%d0%b8-%d0%b1%d0%b8%d1%82%d0%ba%d0%b0-%d1%81%d1%8a%d1%81-%d1%81%d0%b8-%d0%b5%d0%bd-%d0%b5%d0%bd/", "text": "Белият дом върна акредитацията на журналиста от Си Ен Ен Джим Акоста и така сложи край на съдебна битка с телевизията, предаде Ройтерс. Разрешението на Акоста да отразява президентската администрация бе отнето след пресконференция на 7 ноември, на която той влезе в спор с президента Доналд Тръмп. Медията се обърна към съда, който нареди временно да му бъде върната акредитацията. Но Белият дом реши да я върне окончателно. Говорителката Сара Сандърс обаче обяви, че всеки журналист вече ще има право да задава само по един въпрос на президента.", "date": "2018.11.20", "title": " Белият дом загуби битка със Си Ен Ен\t\t\t"}
{"url": "https://trud.bg/%d0%b3%d1%80%d1%83%d0%b5%d0%b2%d1%81%d0%ba%d0%b8-%d0%b2%d1%8a%d0%b2-%d1%84%d0%b5%d0%b9%d1%81%d0%b1%d1%83%d0%ba-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0%d0%bc-%d0%b1%d0%be%d1%80/", "text": "Бившият македонски премиер Никола Груевски обяви, че Унгария му е предоставила политическо убежище, защото е жертва на политическо преследване в Македония. В изявление на страницата си във фейсбук Груевски посочва още, че съдът и прокуратурата са се превърнали в инструмент за политически натиск и разправа над инакомислещите.  „Аз реших да се противопоставя на всичко това и с моите действия да изпратя този въпрос на по-високо ниво. Някой може да ме иска, или да не ме иска, да се съгласява, или да не се съгласява с мен, да смята, че водя добри или лоши политики, но не може да отрече, или да си затвори очите пред онова, което се случва в Македония в този период и което ще опиша“, пише бившият македонският премиер. Той казва също, че е получил информация, че в затвора ще бъде ликвидиран. „Няма да изпълнявам желанието на СДСМ да седя в затвора, докато те „разпродават държавата“, добавя Груевски и се поочва, че „продължава борбата за македонската кауза“.  „Аз не избягах от правосъдието, а, използвайки други методи, регулирани от международното право, продължавам да търся справедливост за мен и всички други жертви на политическо преследване в Македония“, пише още Никола Груевски.", "date": "2018.11.20", "title": " Груевски във фейсбук: Продължавам борбата за македонската кауза"}
{"url": "https://trud.bg/%d0%bb%d0%b5%d0%ba%d0%b0%d1%80%d1%81%d0%ba%d0%b8%d1%8f%d1%82-%d1%81%d1%8a%d1%8e%d0%b7-%d0%b8%d1%81%d0%ba%d0%b0-%d0%be%d1%82%d0%bf%d0%b0%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%b2%d1%82/", "text": "Да отпадне вторичният профилактичен преглед при личния лекар, тъй като пациентите не се явяват за него, а средствата остават неусвоени, предлагат от Българския лекарски съюз. При заделени 7 млн. лева за първите 6 месеца на тази година са похарчени 33 хиляди лева, посочи по   заместник-председателят на БЛС д-р Николай Брънзалов. „С карането на това недоносче – вторичния профилактичен преглед, ние не можем да обхванем 40 процента от населението да дойде веднъж, а след като дойде веднъж, трябва да пуснем едни изследвания и да го чакаме той да ги направи и да ги върне при нас, което определено не е лекарски труд“, каза д-р Петрунов. Да се определи предхоспитализационен минимум при постъпване на пациента в болница, поискаха още от Лекарския съюз. „Което да гарантира, че пациентът няма да се лута между болницата и личния лекар при нуждата да се осигурят изследвания, които са необходими за приемането в болница. Сега в момента формално е записано, че това е за сметка на болницата, която го приема, но има много случаи, в които лечебното заведение го приема и се оказва, че той не може да бъде опериран, защото има показатели, които не позволяват това и трябва да бъде изписан. Тези изследвания остават за сметка на болницата“,  каза председателят д-р Иван Маджаров.", "date": "2018.11.20", "title": " Лекарският съюз иска отпадането на вторичния профилактичен преглед\t\t\t"}
{"url": "https://trud.bg/%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b1%d1%80%d0%b5/", "text": "Министърът на финансите на Германия Олаф Шолц заяви във вторник, че от всички остри проблеми на Съюза – от дълговете на Италия до търговските политики на Италия – предстоящото излизане на Великобритания от Европейския съюз предизвиква най-голямо безпокойство, предава Reuters. „Това, което ме безпокои най-много е, разбира се, това, което може да се окаже реалност съвсем скоро: Брекзит“, заяви Шолц. Той добави, че твърд Брекзит – което обикновено се разбира като рязко излизане без мерки за защита на британската и европейските икономики – ще причини значителни проблеми за Великобритания, Германия и ЕС, като цяло.", "date": "2018.11.20", "title": " Финансовият министър на Германия: Брекзит ме притеснява най-много"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2-10/", "text": "Редовното правителствено заседание ще се проведе както обикновено – в сряда, 21 ноември, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА ДОБРИНА ХАРАЛАМПИЕВА-ЕНЕВА С ОРДЕН „СВ. СВ. КИРИЛ И МЕТОДИЙ“ ПЪРВА СТЕПЕН.  Внася: министърът на културата 2. ПРОЕКТ НА РЕШЕНИЕ ЗА ОДОБРЯВАНЕ УЧАСТИЕТО НА РЕПУБЛИКА БЪЛГАРИЯ В 58-ОТО ИЗДАНИЕ НА ВЕНЕЦИАНСКОТО БИЕНАЛЕ ЗА ИЗКУСТВО, КОЕТО ЩЕ СЕ ПРОВЕДЕ ОТ 11 МАЙ ДО 24 НОЕМВРИ 2019 Г. ВЪВ ВЕНЕЦИЯ.  Внася: министърът на културата 3. ПРОЕКТ НА РЕШЕНИЕ ЗА ПРИЕМАНЕ НА ГОДИШЕН ДОКЛАД ЗА СЪСТОЯНИЕТО И РАЗВИТИЕТО НА ЗЕМЕДЕЛИЕТО ЗА 2018 Г.  Внася: министърът на земеделието, храните и горите 4. ПРОЕКТ НА РЕШЕНИЕ ЗА ПРИЕМАНЕ НА СПИСЪК СЪС ЗАЩИТЕНИТЕ ДЕТСКИ ГРАДИНИ И ЗАЩИТЕНИТЕ УЧИЛИЩА В РЕПУБЛИКА БЪЛГАРИЯ.  Внася: министърът на образованието и науката 5. ПРОЕКТ НА РЕШЕНИЕ ЗА ПРИЕМАНЕ НА СПИСЪК НА СРЕДИЩНИТЕ ДЕТСКИ ГРАДИНИ И УЧИЛИЩА В РЕПУБЛИКА БЪЛГАРИЯ.  Внася: министърът на образованието и науката 6. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 416 НА МИНИСТЕРСКИЯ СЪВЕТ ОТ 2010 Г. ЗА НАЗНАЧАВАНЕ НА ЧЛЕНОВЕ НА УПРАВИТЕЛНИЯ СЪВЕТ НА ДЪРЖАВНИЯ ФОНД ЗА ГАРАНТИРАНЕ УСТОЙЧИВОСТ НА ДЪРЖАВНАТА ПЕНСИОННА СИСТЕМА.  Внася: министърът на финансите 7. ПРОЕКТ НА РЕШЕНИЕ ЗА СФОРМИРАНЕ НА МЕЖДУВЕДОМСТВЕНА РАБОТНА ГРУПА ЗА ИЗВЪРШВАНЕ НА АНАЛИЗ С ЦЕЛ ПРОМЯНА И ОПТИМИЗИРАНЕ НА НОРМАТИВНАТА БАЗА, РЕГЛАМЕНТИРАЩА КОМПЛЕКСА ОТ ДЕЙНОСТИ, СВЪРЗАНИ С БОЕПРИПАСИТЕ И ИЗВЪРШВАНЕ НА АНАЛИЗ НА НЕОБХОДИМОСТТА, УСЛОВИЯТА И ВЪЗМОЖНОСТИТЕ ЗА СЪЗДАВАНЕ, ФИНАНСИРАНЕ И ФУНКЦИОНИРАНЕ НА ЦЕНТЪР ЗА УТИЛИЗАЦИЯ НА БОЕПРИПАСИ.  Внася: заместник министър-председателят по обществения ред и сигурността и министър на отбраната 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ПРОМЕНИ ПО БЮДЖЕТА НА МИНИСТЕРСТВОТО НА ОТБРАНАТА ЗА 2018 Г. ВЪВ ВРЪЗКА С УВЕЛИЧАВАНЕ КАПИТАЛА НА ТЪРГОВСКО ДРУЖЕСТВО И ПРОЕКТ НА РЕШЕНИЕ ЗА УВЕЛИЧАВАНЕ НА КАПИТАЛА НА МНОГОПРОФИЛНА БОЛНИЦА ЗА ПРОДЪЛЖИТЕЛНО ЛЕЧЕНИЕ И РЕХАБИЛИТАЦИЯ „ВИТА” ЕООД – ВЕЛИНГРАД.  Внася: заместник министър-председателят по обществения ред и сигурността и министър на отбраната 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ПОДПОМАГАНЕ НА ОБЩИНИТЕ ЗА РЕМОНТ, ВЪЗСТАНОВЯВАНЕ, ИЗГРАЖДАНЕ И ДОВЪРШВАНЕ НА ВОЕННИ ПАМЕТНИЦИ.  Внася: заместник министър-председателят по обществения ред и сигурността и министър на отбраната 10. ПРОЕКТ НА РЕШЕНИЕ ЗА ОТХВЪРЛЯНЕ НА ПРЕТЕНЦИЯТА НА „ЕВРО АГЕНТ” ЕООД, ПРЕДЯВЕНА С ПОКАНА ЗА ДОБРОВОЛНО ИЗПЪЛНЕНИЕ С ВХОДЯЩ № 20.С-24 ОТ 4 НОЕМВРИ 2016 Г. ЗА ВРЪЩАНЕ НА ПЛАТЕНИ ОТ ДРУЖЕСТВОТО ТОНАЖНИ КОРАРБНИ ТАКСИ ЗА ПОСЕЩАВАНЕ НА ПРИСТАНИЩЕ ЗА ОБЩЕСТВЕН ТРАНСПОРТ С РЕГИОНАЛНО ЗНАЧЕНИЕ „БУРГАСКИ КОРАБОСТРОИТЕЛНИЦИ ЮЖЕН КЕЙ – ЛИБЪРТИ” В ПЕРИОДА ОТ 3 СЕПТЕМВРИ 2014 Г. ДО 4 ЯНУАРИ 2016 Г.  Внася: министърът на транспорта, информационните технологии и съобщенията 11. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ФИНАНСИТЕ ЗА 2018 Г.  Внася: министърът на финансите 12. ПРОЕКТ НА РЕШЕНИЕ ЗА ВЪЗЛАГАНЕ НА НАЦИОНАЛНАТА АГЕНЦИЯ ЗА ПРИХОДИТЕ ДА ИЗВЪРШИ ПРОДАЖБА НА ИМУЩЕСТВО, ОТНЕТО В ПОЛЗА НА ДЪРЖАВАТА.  Внася: министърът на финансите 13. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА ДАВАНЕ НА СЪГЛАСИЕ ЗА ПРЕМАХВАНЕТО ИМ.  Внася: министърът на транспорта, информационните технологии и съобщенията 14. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ – ЧАСТНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА ДЪРЖАВНО ПРЕДПРИЯТИЕ „ТРАНСПОРТНО СТРОИТЕЛСТВО И ВЪЗСТАНОВЯВАНЕ” – СОФИЯ.  Внася: министърът на транспорта, информационните технологии и съобщенията 15. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ – ПУБЛИЧНА ДЪРЖАВНА СОБСТВЕНОСТ, НА КОМИСИЯТА ЗА ПРОТИВОДЕЙСТВИЕ НА КОРУПЦИЯТА И ЗА ОТНЕМАНЕ НА НЕЗАКОННО ПРИДОБИТОТО ИМУЩЕСТВО И НА МИНИСТЕРСТВОТО НА ВЪТРЕШНИТЕ РАБОТИ.  Внася: министърът на регионалното развитие и благоустройството 16. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА АГЕНЦИЯ „МИТНИЦИ”, ЗА ОБЯВЯВАНЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА ДАВАНЕ НА СЪГЛАСИЕ ЗА ПРЕМАХВАНЕТО МУ.  Внася: министърът на регионалното развитие и благоустройството 17. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ПЛОВДИВ, ОБЛАСТ ПЛОВДИВ.  Внася: министърът на регионалното развитие и благоустройството 18. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТИ – ЧАСТНА ДЪРЖАВНА СОБСТВЕНОСТ, НА ОБЩИНА БОТЕВГРАД, СОФИЙСКА ОБЛАСТ.  Внася: министърът на регионалното развитие и благоустройството 19. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ЧАСТНА ДЪРЖАВНА СОБСТВЕНОСТ, ЗА ИМОТИ – ПУБЛИЧНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 20. ПРОЕКТ НА РЕШЕНИЕ ЗА УЧРЕДЯВАНЕ НА БЕЗВЪЗМЕЗДНО БЕЗСРОЧНО ПРАВО НА СТРОЕЖ ВЪРХУ ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, ЗА ИЗГРАЖДАНЕ НА ОБЕКТ „ПАРКИНГ КЪМ МНОГОПРОФИЛНА БОЛНИЦА ЗА АКТИВНО ЛЕЧЕНИЕ „ПРОФ. Д-Р КОНСТАНТИН ЧИЛОВ“ – ГР. МАДАН“, ЧАСТ ОТ ПРОЕКТ „ИЗГРАЖДАНЕ НА ГРАДСКА ГРАДИНА С КЪТОВЕ ЗА ОТДИХ, ПЛОЩИ С ДЕКОРАТИВНО ОЗЕЛЕНЯВАНЕ И ПАРКИНГ” В ПОЛЗА НА ОБЩИНА МАДАН, ОБЛАСТ СМОЛЯН.  Внася: министърът на регионалното развитие и благоустройството 21. ПРОЕКТ НА РЕШЕНИЕ ЗА НАЗНАЧАВАНЕ НА АНДРЮ ДЖОШ МАРКЪС – ГРАЖДАНИН НА СЪЕДИНЕНИТЕ АМЕРИКАНСКИ ЩАТИ, ЗА ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ НА РЕПУБЛИКА БЪЛГАРИЯ В СЪЕДИНЕНИТЕ АМЕРИКАНСКИ ЩАТИ И ЗА ОТКРИВАНЕ НА РЪКОВОДЕНО ОТ AНДРЮ ДЖОШ МАРКЪС КОНСУЛСТВО НА РЕПУБЛИКА БЪЛГАРИЯ В СЪЕДИНЕНИТЕ АМЕРИКАНСКИ ЩАТИ СЪС СЕДАЛИЩЕ В МАЯМИ И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА ЩАТА ФЛОРИДА.  Внася: заместник министър-председателят по правосъдната реформа и министър на външните работи 22. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА ПРОТОКОЛА ЗА ИЗМЕНЕНИЕ НА СПОРАЗУМЕНИЕТО ЗА МНОГОСТРАННИТЕ РАЗПЛАЩАНИЯ В ПРЕВОДНИ РУБЛИ И ОРГАНИЗАЦИЯТА НА МЕЖДУНАРОДНАТА БАНКА ЗА ИКОНОМИЧЕСКО СЪТРУДНИЧЕСТВО, КАКТО И НА УСТАВА НА ТАЗИ БАНКА, НА ПРОТОКОЛА ЗА ИЗМЕНЕНИЕ НА СПОРАЗУМЕНИЕТО ЗА ОРГАНИЗАЦИЯТА И ДЕЙНОСТТА НА МЕЖДУНАРОДНАТА БАНКА ЗА ИКОНОМИЧЕСКО СЪТРУДНИЧЕСТВО ОТ 22 ОКТОМВРИ 1963 Г. И НА УСТАВА НА МЕЖДУНАРОДНАТА БАНКА ЗА ИКОНОМИЧЕСКО СЪТРУДНИЧЕСТВО.  Внася: министърът на финансите 23. ПРОЕКТ НА РЕШЕНИЕ ЗА УТВЪРЖДАВАНЕ НА МЕМОРАНДУМА ЗА РАЗБИРАТЕЛСТВО МЕЖДУ МИНИСТЕРСТВОТО НА ЕНЕРГЕТИКАТА НА РЕПУБЛИКА БЪЛГАРИЯ И МИНИСТЕРСТВОТО НА ЕНЕРГЕТИКАТА И ИНДУСТРИЯТА НА ДЪРЖАВАТА КАТАР ЗА СЪТРУДНИЧЕСТВО В ОБЛАСТТА НА ЕНЕРГЕТИКАТА, ПОДПИСАН НА 8 МАРТ 2018 Г. В СОФИЯ.  Внася: министърът на енергетиката 24. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА СЪТРУДНИЧЕСТВО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ, ОРГАНИЗАЦИЯТА НА ЕВРЕИТЕ В БЪЛГАРИЯ „ШАЛОМ“ И СВЕТОВНИЯ ЕВРЕЙСКИ КОНГРЕС.  Внася: заместник министър-председателят по правосъдната реформа и министър на външните работи 25. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОТОКОЛ ЗА ИЗМЕНЕНИЕ И ДОПЪЛНЕНИЕ НА МЕМОРАНДУМА ЗА РАЗБИРАТЕЛСТВО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА РУМЪНИЯ ОТНОСНО ИЗВЪРШВАНЕ НА ПРОУЧВАНИЯ ЗА ИЗГРАЖДАНЕ НА НОВИ МОСТОВИ СЪОРЪЖЕНИЯ НА РЕКА ДУНАВ, ПОДПИСАН НА 28 ОКТОМВРИ 2014 Г. В БУКУРЕЩ.  Внасят: министърът на регионалното развитие и благоустройството министърът на транспорта, информационните технологии и съобщенията 26. ДОКЛАД ЗА ОДОБРЯВАНЕ ПОЗИЦИИТЕ НА БЪЛГАРСКАТА ДЕЛЕГАЦИЯ ЗА УЧАСТИЕ В ПЪРВОТО ЗАСЕДАНИЕ НА СЪВЕТА НА УПРАВИТЕЛИТЕ И НА СЪВЕТА НА ДИРЕКТОРИТЕ НА МЕЖДУНАРОДНАТА ИНВЕСТИЦИОННА БАНКА И ЗА УЧАСТИЕ В 132-ОТО ЗАСЕДАНИЕ НА СЪВЕТА НА МЕЖДУНАРОДНАТА БАНКА ЗА ИКОНОМИЧЕСКО СЪТРУДНИЧЕСТВО И НА РАБОТНАТА ГРУПА НА ПРЕДСТАВИТЕЛИТЕ НА РЪКОВОДИТЕЛИТЕ НА ДЕЛЕГАЦИИ НА СТРАНИТЕ – ЧЛЕНКИ НА МЕЖДУНАРОДНАТА БАНКА ЗА ИКОНОМИЧЕСКО СЪТРУДНИЧЕСТВО, КОИТО ЩЕ СЕ ПРОВЕДАТ ОТ 3 ДО 6 ДЕКЕМВРИ 2018 Г. ВЪВ ВАРАДЕРО.  Внася: министърът на финансите 27. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЗАЩИТА ОТ ВРЕДНОТО ВЪЗДЕЙСТВИЕ НА ХИМИЧНИТЕ ВЕЩЕСТВА И СМЕСИ.  Внася: министърът на околната среда и водите", "date": "2018.11.20", "title": " Вижте какво ще решава Министерски съвет утре, 21 ноември 2018"}
{"url": "https://trud.bg/%d0%b1%d1%8e%d0%b4%d0%b6%d0%b5%d1%82%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%be%d0%b4%d0%be%d0%b1%d1%80%d0%b8-%d1%82%d0%b0%d0%b2%d0%b0%d0%bd%d0%b0-%d0%bd%d0%b0-%d0%be/", "text": "Обезщетенията за неимуществени щети за далечни роднини на загинал на пътя ще бъдат с таван от 5000 лв. Това реши бюджетната комисия към парламента като прие на второ четене промени в Кодекса за застраховането. Този таван ще важи за братя, сестри, братовчеди, баби и дядовци на загиналия. За близките роднини – съпруг, съпруга, деца и родители, таван на обезщетенията няма да има. Според гласуваните текстове, Комисията за финансов надзор ще има срок от шест месеца, през които трябва да бъде изготвена методика за формирането на обезщетенията за имуществени и неимуществени вреди заради телесно увреждане на самия пострадал в катастрофа гражданин, както и за определяне на обезщетенията за имуществени вреди за роднини на загинал на пътя. Промените се правят за да спре поскъпването на застраховката “Гражданска отговорност”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " До 5000 лв. за далечни роднини"}
{"url": "https://trud.bg/%d0%bf%d0%b0%d1%82%d1%80%d0%b8%d0%be%d1%82%d0%b8%d1%82%d0%b5-%d1%81%d0%b8-%d1%82%d1%80%d1%8a%d0%b3%d0%bd%d0%b0%d1%85%d0%b0-%d0%be%d1%82-%d0%bc%d1%81-%d0%b1%d0%b5%d0%b7-%d0%b4%d0%b0-%d0%be%d0%b1%d1%8f/", "text": "Все още няма предложение за нов вицепремиер, на мястото на освободилия поста Валери Симеонов. Близо 8 часа лидерите на Обединените патриоти бяха в Министерския съвет и обсъждаха какво решение да предложат. Официални изявления тази вечер нямаше, но такова е очаква утре. Валери Симеонов ще направи изявление утре сутринта около 9 часа, преди началото на правителственото заседание, съобщиха от кабинета на вицепремиера в оставка. Заседанието на малката коалиция бе предшествано от събиране на голямата коалиция в кабинета на премиера Бойко Борисов рано сутринта. Според  , че Симеонов е предложил своя началник-кабинет Мариана Николова, на което остро реагирал Волен Сидеров. Именно заради тази номинация   предсрочно коалиционния съвет на патриотите и си тръгна още около 16 часа. Съветът приключи малко преди 18 часа, когато сградата на МС напусна и Красимир Каракачанов.", "date": "2018.11.20", "title": " Патриотите си тръгнаха от МС, без да обявят решение\t\t\t"}
{"url": "https://trud.bg/%d0%bc%d0%b5%d0%b3%d0%b0%d0%bd-%d0%bc%d0%b0%d1%80%d0%ba%d1%8a%d0%bb-%d0%b1%d1%80%d0%b5%d0%bc%d0%b5%d0%bd%d0%bd%d0%b0-%d0%b8-%d1%81%d0%b8%d1%8f%d0%b9%d0%bd%d0%b0-%d0%bd%d0%b0-%d0%b1%d0%bb%d0%b0%d0%b3/", "text": "Меган Маркъл показа наедряло коремче по време на официално събитие, на което изглеждаше невероятно. Половин година след сватбата си с принц Хари двамата присъстваха на благотворително събитие. Бременната херцогиня показа отново стилен тоалет. Тя бе избрала ансамбъл от Safiyaa, който включваше туника без тънки презрамка през врата с бели клончета и дълга черна пола. Косата ѝ бе прибрана в нисък кок. Прическата даваше чудесен изглед към обеците, които тя вече е носила на няколко събития. Бременната херцогиня сияеше. По време на вечерта тя на няколко пъти бе забелязана да поглажда коремчето си с типичен за бременните небрежен жест. Цялата статия и всички снимки вижте в", "date": "2018.11.20", "title": " Меган Маркъл – бременна и сияйна на благотворително събитие"}
{"url": "https://trud.bg/%d0%be%d1%82%d0%ba%d0%b0%d0%b7%d0%b0%d1%85%d0%bc%d0%b5-%d0%be%d1%84%d0%b5%d1%80%d1%82%d0%b0%d1%82%d0%b0-%d0%b7%d0%b0-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8-%d1%84-18/", "text": "Експертната група за избор на нов тип изтребител, с който да се превъоръжат родните военно-въздушни сили /ВВС/, е отказала да разгледа офертата на САЩ и “Боинг” за нови изтребители Ф-18 “Супер хорнет”. Причината – тя е непълна и само под формата на намерение и затова не е разглеждана, стана ясно от думите на зам.-министърът на отбраната Атанас Запрянов. Така за модернизация на нашите ВВС остават да се борят три предложения – на САЩ и Швеция за нови изтребители, съответно Ф-16 и “Грипен”, и на Италия за втора ръка “Еврофайтър”. Американската търговска камара организира бизнес-среща утре за укрепване на стратегическото партньорство” между България и САЩ. На нея ще присъстват US посланикът Ерик Рубин и Джеймс Робинсън, който е директор “Международно бизнес развитие на производителят на “Ф-16” – концернът “Локхийд Мартин”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.11.20", "title": " Отказахме офертата за изтребители Ф-18\t\t\t"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f%d1%82-%d0%ba%d0%bc%d0%b5%d1%82-%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b7/", "text": "2 млрд. лв. трябват за канализация в София Над 2 млрд. лв. са нужни за пълното изграждане на канализационната мрежа на София. Това заяви столичният кмет Йорданка Фандъкова по време на Осмата национална водна конференция, организирана от Камарата на строителите в България (КСБ) и Българската асоциация по водите (БАВ). Близо 800 млн. лв. са осигурени за водния сектор на столицата, включително и за отчуждителни процедури на трасетата до 2025 г., обясни Фандъкова. 400 млн. лв. от тях са максималните предвидени за общината по ОП “Околна среда”. В програмата има голям ресурс, но той е и крайно недостатъчен за общините, затова се състезаваме за всеки лев, допълни Фандъкова. Тя припомни, че водните проекти се осъществяват след тежки и бавни процедури. Въпреки това от 2009 г. досега в София са изградени над 200 км ВиК мрежа, а инвестициите в сектора за последните 10 години са над 500 млн. лв., заяви кметът. Общо над 11 млрд. лв. са нужни за осигуряване на качествена питейна вода в цялата страна. Това стана ясно от думите на инж. Иван Иванов, председател на БАВ. В момента средните загуби в системата в страната са над 60%, а в развитите държави този процент е максимум 20. Съседните на нас страни също имат върху какво да работят, въпреки че при комшиите загубите се движат в порядъка на 40-45%, каза Иванов. За да се гарантира, че ремонтите и изграждането на водопроводната мрежа у нас ще е с нужното качество от водната асоциация предлагат въвеждането на знак за качество на използваните от компаниите материали. Това ще е своеобразна гаранция, че няма да се налага подмяна само няколко месеца след приключване на ремонтите, обясни Иванов. И предложи материалите да се тестват постоянно, включително и на самите строителни обекти. През 2019 г. се очаква да стартират големите водни обекти, заяви председателят на КСБ инж. Илиян Терзиев. Той бе категоричен, че браншът има капацитет да ги изпълни стига да има плановост и нещата да не се случват в последния момент със срокове “за утре”. Терзиев заяви, че стандартизацията на тръжните документи, направена със съвместни усилия на КСБ и управляващия орган на ОПОС, ще направи процедурите за тези поръчки по-прозрачни. И, че стандартизация по същия начин трябва да има във всички останали сектори.   Правят 800 км водопроводи 1,5 млрд. лв. влагат в 14 области 1,5 млрд. лв. са нужни за осъществяване на водните проекти в 14-те области, които имат избран единен воден оператор. Това стана ясно от презентацията на директора на дирекция “Водоснабдяване и канализация” в строителното министерство Иванка Виденова. Близо 1 млрд. лв. за осъществяването им могат да дойдат по линия на европейското финансиране, а част от останалите средства ще са от националния бюджет. За осъществяването на проектите водните дружества ще трябва да приготвят 197 млн. лв. за съфинансиране. С парите ще бъдат изградени над 800 километра нови водопроводи и реконструирани 400 км стари. Ще бъде построена нова станция за питейна вода, реконструирани 146 броя пречиствателни станции и други. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.20", "title": " Столичният кмет Йорданка Фандъкова: Загубите в системата са над 60%\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b5-%d0%b0%d0%b7-%d0%be%d0%bf%d1%80%d0%b5%d0%b4%d0%b5%d0%bb%d1%8f%d0%bc-%d0%b7%d0%b0%d0%bf%d0%bb%d0%b0%d1%82%d0%b0%d1%82/", "text": "Не аз определям заплатата на президента, а Народното събрание. Това заяви президентът Румен Радев пред журналисти във връзка с   на лидера на БСП Корнелия Нинова към президента да даде морална подкрепа на предложението на левицата за намаляване на заплатите на политическия елит. „Първо, по отношение на моята заплата, която e обект на коментар от няколко дни – не аз определям заплатата на президента, а Народното събрание. Така че народните представители са в пълното си право да я намалят, както намерят за добре. Що се отнася до увеличаването на заплатите на политическия елит, то е оправдано само ако бъде обвързано с тяхната дейност по отношение на реалното благосъстоянието на българските граждани. Такива тендениции засега няма“, каза Румен Радев. Според него една от причините българските граждани да бъдат по улиците е, че не вярват, че българските политици разчитат само на заплатата си. „Българите ще имат достоен живот тогава, когато възпитат своите политици да живеят само от заплатата“, добави още Румен Радев. Относно срещата с премиера Бойко Борисов държавният глава посочи, че такава ще има, когато управляващите разработят визия за справянето с корупцията по високите етажи на властта и за постигане на икономически ръст, с който да догоним държавите от Централна и Източна Европа. „Нали не очаквате, че ще разговаряме и ще обсъждаме четиригодишната програма на кабинета „Борисов“ 3, която изведе хората на улицата“, попита риторично Радев. Днес той се срещна със студенти от Стопанския факултет на Софийския университет „Св. Кл. Охридски“. „За да стане един човек лидер, той трябва да иска промяна, на базата на която да създаде визия, да убеди хората в стратегията си, да създаде стандарти и да показва спазването им с личен пример, в противен случай е обречен на неуспех“, заяви президентът в отговор на въпроси за успешното лидерство. Радев отбеляза, че лидерството се различава от формалното упражняване на власт по това, че лидерът работи за каузи и цели, които допринасят за благоденствието, сигурността, за качеството на живот на останалите.    ", "date": "2018.11.20", "title": " Президентът: Не аз определям заплатата си, а Народното събрание\t\t\t"}
{"url": "https://trud.bg/%d0%bc%d0%b5%d1%82%d0%b0%d0%bb%d1%83%d1%80%d0%b3%d0%b8%d1%8f%d1%82%d0%b0-%d0%bf%d1%80%d0%be%d0%b8%d0%b7%d0%b2%d0%b5%d0%b4%d0%b5-%d0%bf%d1%80%d0%be%d0%b4%d1%83%d0%ba%d1%86%d0%b8%d1%8f-%d0%b7%d0%b0-96/", "text": "В бранша работят 13 400 души Българската металургия през миналата година е произвела продукция за 9,6 млрд. лв. и е осъществила износ за 8 млрд. лв. Инвестициите в бранша са за 4,2 млрд. лв., каза Антон Петров, председател на Българската асоциация на металургичната индустрия (БАМИ). Той участва в дискусията “Металургията – с иновативна визия и двигател на устойчиви растеж”, организирана от парламентарната икономическа комисия и БАМИ. Пряко заетите в бранша са 13 400 души, а непряко – 60 хил. души, каза Антон Петров. Делът на металургията в общия износ на страната е 15,4%. Външнотърговският оборот на метали формира положително салдо от 3,8 млрд. лв. Българските производители са изнесли 1,2 млн. тона черни и 650 хил. тона цветни метали, стана ясно на форума. Металургията потребява 17% от електрическата енергия в индустрията и 9% от природния газ за страната.", "date": "2018.11.20", "title": " Металургията произведе продукция за 9,6 млрд. лв.\t\t\t"}
{"url": "https://trud.bg/%d1%81%d0%bf%d0%b8%d1%80%d0%b0%d1%82-%d1%83%d0%bf%d0%be%d1%82%d1%80%d0%b5%d0%b1%d0%b0%d1%82%d0%b0-%d0%bd%d0%b0-%d0%bf%d0%bb%d0%b0%d1%81%d1%82%d0%bc%d0%b0%d1%81%d0%b0-%d0%b2-%d1%81%d0%ba%d0%b8-%d0%b7/", "text": "Ски зона Банско влиза в историята, като първата в която се спира използването на пластмасови изделия за еднократна употреба. Това обявено днес на специална пресконференция от концесионера на ски зоната „Юлен“. Пластмасовите бутилки в заведенията вече ще бъдат заменени със стъклени, а чашите за кафе с картонени. Чиниите за хранене ще са материал, който може да се разгражда на 100 %. Сламките и бъркалки ще са от бамбук. „Всички тези промени са част от екологичната стратегия на „Юлен“ АД. Още от 2012-а година в ски зоната сме въвели система за разделно събиране на отпадъците. Сега ние сме твърдо решени да се включим в световната битка с пластмасата, коментира Радослав Дурчов от „Юлен“. Той разкри, че само от началото на годината в зоната са събрани и предадени над 1,3 тона пластмасови отпадъци. „Целта ни е тези вредни отпадъци да бъдат максимално намалени и за това ги спираме от употреба“, разказа Дурчов. В курорта вече има на разположение и контейнери за разделно събиране на отпадъците с ясно означение. „Използването на стъклен амбалаж ще ни увеличи разходите, но ние сме категорични, че си заслужава, заради битката с пластмасата, коментираха още от „Юлен“.", "date": "2018.11.20", "title": " Спират употребата на пластмаса в ски зона Банско"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b0-%d0%b8%d1%81%d0%bf%d0%b0%d0%bd%d0%b8%d1%8f-%d0%be%d0%b1%d1%8f%d0%b2%d0%b8-%d1%87%d0%b5-%d0%bc%d0%be%d0%b6%d0%b5-%d0%b4%d0%b0-%d0%bd/", "text": "Премиерът на Испания Педро Санчес предупреди във вторник, че може да насрочи предсрочни избори, ако парламентът на одобри проектобюджета на правителството на малцинството за 2019 година, който е блокиран от каталунските сепаратистки партии, предава AFP. Санчес, който формира правителство през юни след успешен вот на недоверие срещу правителството на „Народната партия“, начело с премиера Мариано Рахой, досега обещаваше да изпълни целия мандат до 2020 година. Неговата Социалистическа партия има 84 кресла в 350-местния парламент. За одобряването на бюджета, предложен от партията на премиера и лявата „Подемос“, правителството се нуждае от подкрепата на каталунските сепаратисти, които го издигнаха на власт през юни, но те засега отказват да застанат зад бюджета, който предвижда увеличение с 40% на минималната заплата. Проблемът е в това, че каталунците са бесни от решението на Прокуратурата да поиска по 25 години за сепаратистките лидери, които участваха в обявяването на независимост преди повече от една година и искат освобождаването им, за да подкрепят бюджетния план.", "date": "2018.11.20", "title": " Премиерът на Испания обяви, че може да насрочи предсрочни избори"}
{"url": "https://trud.bg/%d0%bc%d0%b5%d0%bd%d1%82%d0%b5-%d0%bd%d0%b0%d0%bc%d0%b0%d0%bb%d0%b5%d0%bd%d0%b8%d1%8f-%d0%b4%d0%b5%d0%b1%d0%bd%d0%b0%d1%82-%d1%82%d0%be%d0%b7%d0%b8-%d1%87%d0%b5%d1%80%d0%b5%d0%bd-%d0%bf%d0%b5%d1%82/", "text": "Надписът “Ликвидация” е заблуда Комисия за защита на потребителите започва масирани проверки Всеки втори българин дебне за промоции на Черния петък, Над 60% от хората знаят и очакват деня на намаленията, който тази година ще бъде на 23 ноември. Това сочи проучване направено от black-Friday Global. Над 20% от нашенците гледат за отстъпки не само по магазините, но и в интернет. Според проучване на P&G броят покупки се увеличава, но похарчените пари за закупуване на една стока намаляват. У нас магазините вече обявиха намаления, които започнаха още от понеделник. Тенденцията тази година е в първия ден от т. нар. Черна седмица намаленията да са най-ниски – обикновено започват от 10% и постепенно до петък се очаква да стигнат да 70%. Практиката обаче показва, че всеки следващ ден броят на продуктите, които се предлагат на промоция, намалява. Друг капан пред клиентите е рекламирането на атрактивни стоки, които се оказва, че отдавна са изчерпани или изобщо не са били налични в периода на намаленията. Магазини за дрехи пък вадят стари колекции в дните на промоциите, а новата колекция се прибира или е намалена минимално. Затова от Комисията за защита на потребителите започват масирани проверки по търговските обекти. “Имаме готовност веднага да реагираме при жалби и сигнали на гражданите”, каза председателят й Димитър Маргаритов. Все още няма жалби на клиенти, но вече имаме предварителни анонси, защото конкретните намаления ще влязат в сила до дни, обясни Маргаритов на въпрос на в. “Труд”. Работата на комисията показва, че най-висок брой оплаквания от потребителите и съответно най-много нередности има там, където потреблението е най-голямо. Около кампания Черен петък, това са дрехи, спортни, битови стоки, телекомуникационни уреди и техника. Всички тези сегменти ще бъдат под наше внимание и пак има възможност да се срещнат оферти, които не отговарят напълно на законовата наредба, предупреди председателят на КЗП. Внимавайте за фалшиви намаления, съветват от комисията. Ако на витрината на един магазин пише “Намаление 70%”, това означава, че всички стоки там трябва да са със 70 на сто по-ниски цени, обясни Емилия Елчинова, главен директор “Контрол на пазара” в КЗП. Ако проверка покаже, че това не е така, търговецът подлежи на санкция. За да избегнат нарушението, много търговци вече пишат “до 70%%, което означава, че отстъпката може да е различна за различните стоки, но все пак трябва да има и продукти намалени на 70%, уточни експертът. Друга заблуда е надписът “Ликвидация” на витрината. Това е нелоялна практика, защото този надпис се слага само, ако се закрива търговският обект, а не за намаления. Търговците заблуждават клиентите и с обяви като “Акция” и “Промоция”, защото българското законодателство не дава легална дефиниция за тях. В много държави надписът “промоция” се използва само, когато се налага нов продукт на пазара и искат да предизвикат интерес към него. У нас той се използва или когато търговецът е формирал недобре цената и тя е висока, или нарочно е формирал тази цена с цел по-високи печалби, обясни Елчинова. Тя напомни на всички потребители да следят за това дали продуктите имат етикети и това, което пише на тях, дали е на български език. Задължителните елементи на етикета, за които потребителите трябва да следят, са: посочен производител или вносител, характеристиките на продукта, цената и вида на стоката, каза още експертът.   Сайт лови фалшиви оферти Сайт показва истински ли са намаленията, които онлайн търговците обявяват. “Създадохме интернет страница, която автоматично събира цените на повечето стоки на най-големите онлайн търговци”, съобщи за “Труд” председателят на Асоциация “Активни потребители” Богомил Николов. Тепърва ще се разширява асортиментът от стоки, за които ще се събира информация. “Идеята е всяка седмица да индексираме цените и с времето да се създаде история на цените, като за всеки продукт ще има графика, така човек ще провери дали този продукт е реално намален в момента”, разказа Николов. Когато потребителят отиде на сайта на търговеца и си хареса даден продукт, обявен, че е намален с 20-30%, но има съмнение дали преди това цената му не е била увеличена, идва на помощ сайтът ceni.aktivnipotrebiteli.bg. “Просто трябва да копирате адреса на търговеца, да отидете на сайта, да го поставите и ще видите каква е била цената преди седмица, две. Така ще знаете, ако това намаление е било нагласено последните дни, и да не си давате парите”, обясни председателят на асоциацията. По думите му на него се индексират само стоки над 30 лева. Хората да проверяват дали търговецът е публикувал на сайта си адреса, телефон, емайл за връзка и, ако не открият такъв, по-добре да не пазаруват от него, съветват от асоциацията.   Близо 60% ще похарчат между 100 и 700 лв. Най-търсени са дрехи, уреди и козметика Близо 60 на сто от българите планират да похарчат между 100 и 700 лева по време на кампанията Черен петък, показва проучване на една от големите компании за електронна търговия. 22,1% от тях са предвидили между 200 и 400 лв. за пазаруване, а 8,9% имат намерение да направят покупки за над 1500 лева. Процентът на планиращите да похарчат под 100 лв. чувствително намалява – едва 1,6% от потребителите, докато миналата година са били около 5%. Най-търсените продукти са дрехи и обувки, към нея са се насочили 58,1% от купувачите. Следват спортните стоки, козметиката и малките домашни електроуреди. Мобилните телефони, телевизорите и компютрите си остават предпочитан избор, особено сред мъжете. Освен в продуктите за красота като парфюми и козметика, дамите пък ги превъзхождат и в търсенето на детски стоки и играчки. Тенденциите в различните възрастови групи се определят от техния лайфстайл и потребности. 18-24-годишните ще търсят основно дрехи (50%), като при тях се повишава и интересът към гейминг конзоли и компютри. В групата 25-34 години ръст бележат играчките и детските стоки (общо 22,2%). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " Менте намаления дебнат този Черен петък\t\t\t"}
{"url": "https://trud.bg/%d0%bc%d1%8a%d0%b6-%d0%bd%d0%b0%d1%81%d1%8a%d1%81%d0%ba%d0%b0-%d0%bf%d0%b8%d1%82%d0%b1%d1%83%d0%bb%d0%b0-%d1%81%d0%b8-%d1%81%d1%80%d0%b5%d1%89%d1%83-%d0%bf%d1%80%d0%be%d1%84%d0%b5%d1%81%d0%be%d1%80/", "text": "Питбул нахапа човек и кучето му, докато се разхождат в столичния квартал „Овча купел”. Агресивното животно дори било насъскано от своя стопанин. Проф. Иво Панов от Съюза на преводачите е на обичайната си разходка с Шая. Тя е нападната от агресивен питбул на метри от дома им. „От горичката се спуска този питбул, като торпедо. Стопанинът му крещи, с крака иска да го спре – не може”, разказа проф. Панов по  . Инстинктивно проф. Панов дърпа кучето си, след като е нахапано. Вместо извинение получава обиди: „Зад мене чувам крясъци – „Върни се! Чуваш ли какво ти казва. Простак. Идиот. Тъпанар”. Минути по-късно питбулът отново е пуснат и се връща. Следва безумна сцена: „Кучето скача да се бие. Казвам „Вържи го, някой ще ти го гръмне някой ден това куче”  и той побесня. Започна да крещи: „Ти ли ще ме застреляш?! Ти ли, бе?!”. Върза кучето, каза му нещо. Кучето тръгна след мене и той след него на каишката”.  Професорът е ухапан малко под коляното. Стопанинът и питбулът си тръгват. „Не е проблемът в кучето. Проблемът е в собственика. Отглеждането на такова куче е огромна отговорност.  За съжаление, още го няма това разбиране и хора го взимат просто така, за да се покажат, да избиват комплекси”, коментира Явор Гечев от Фондация „Четири лапи”. Собственикът на питбула не беше вкъщи. Вече е установен от полицията и му е съставен предупредителен протокол. По случая е образувана преписка.", "date": "2018.11.20", "title": " Мъж насъска питбула си срещу професор в столичния кв. „Овча купел”"}
{"url": "https://trud.bg/%d1%81%d1%82%d1%8a%d0%bb%d0%b1-%d1%81%d0%bf%d0%b0%d1%81%d0%b8%d0%bb-%d0%b2%d0%bb%d0%b0%d0%ba%d0%b0-%d0%b2-%d0%ba%d1%80%d0%b5%d1%81%d0%bd%d0%b5%d0%bd%d1%81%d0%ba%d0%be%d1%82%d0%be-%d0%b4%d0%b5%d1%84/", "text": "Тази сутрин беше направен щателен оглед на трасето в района на  в Кресненското дефиле. Над 100 души със специална техника работеха днес за отстраняване на огромната скална маса, която се свлече на релсите близо до село Черниче и едва не обърна снощния влак за София. Tова съобщи генералният директор на НКЖИ Красимир Папукчийски. „Почти сме на финала с вдигането на локомотива, разбиването на големия скален къс. Надявам се в утрешния ден да изведем локомотива и да предприемем действия за възстановяването“, каза Папукчийски по  . По-рано инж. Папукчийски, който ръководи операцията, коментира констатираното от експертите: „Констатацията на района на катастрофата е наличието на откъртени няколко големи блокове скална маса от порядъка между 80 и 100 кубични метра. Проверяваме скалите, които са над местопроизшествието дали има опасност за други, които да бъдат отстранени впоследствие. Изключително тежки са условията, в които работят хората. В момента работят имам 100 човека“. Експерти работят по няколко версии за причината за катастрофата. Най-вероятната: „За мен нещата са комплексни. Знаете, че онзи ден имаше констатиран трус в района на Благоевград, вчера сутринта, с епицентър 10 километра от местопроизшествието и обилните дъждове и замръзването в неделния ден. При минусови температури скалите са се отворили и след земетръса са тръгнали да се свличат“. Ударът на влаковата композиция в падналите скали снощи е бил много силен. Наклоненият под 45 градуса локомотив се е опрял в стоманен стълб. Този шанс е предотвратил падането на влаковата композиция в река Струма.", "date": "2018.11.20", "title": " Стълб спасил влака в Кресненското дефиле от падане в реката"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%b8%d0%b7%d1%82%d0%b8%d1%87%d0%b0-%d1%81%d1%80%d0%be%d0%ba%d1%8a%d1%82-%d0%b7%d0%b0-%d1%82%d0%b0%d0%ba%d1%81/", "text": "Още 10 календарни дни остават до крайния срок – 30 ноември, в който собствениците на недвижими имоти трябва да платят последната вноска на такса битови отпадъци за настоящата година. След това върху дължимите суми започват да се начисляват лихви, напомнят от Столична община. До края на този месец фирмите, които искат през 2019 г. да плащат такса смет според генерираното количество отпадък, трябва да подадат декларация в дирекция „Икономика и търговска дейност“ на Столична община. В противен случай таксата смет за бизнеса е по 10 промила върху отчетната стойност на имотите. Крайният срок за плащане на годишния данък сгради и данък МПС за граждани и фирми беше 31 октомври и върху неплатените задължения вече се трупат лихви, напомниха от дирекция „Общински приходи“ на Столична община. Плащане на местни данъци и такси може да се извършва във всеки от 22-та данъчни отдела на Столична община, независимо от адреса на имота или на задълженото лице. Всички каси разполагат с ПОС устройства за плащане с дебитни или кредитни карти. Друга възможност е по банков път или през   на Столична община. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " Столична община: Изтича срокът за такса смет"}
{"url": "https://trud.bg/%d0%bd%d0%be%d0%b2-%d0%bf%d1%80%d0%b5%d0%bf%d1%8a%d0%bd%d0%b8%d0%ba%d0%b0%d0%bc%d1%8a%d0%ba-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%b3%d0%b8%d0%b1%d1%80%d0%b0%d0%bb%d1%82%d0%b0/", "text": "Критики срещу коментар на премиерката за европейците Тереза Мей финализира детайлите утре с Жан-Клод Юнкер в Брюксел Испанският премиер Педро Санчес заяви, че Испания ще отхвърли проектоспоразумението за британското напускане на ЕС, ако не бъде получена яснота за бъдещите преговори за статута на Гибралтар, предаде Би Би Си. Испания има претенции към полуострова, предаден на британската корона по силата на Договора от Утрехт от 1713 г. И настоява бъдещите преговори на ЕС с Лондон да не включват Гибралтар. “Ако няма промени в текста с оглед на Гибралтар, Испания ще каже “не” на Брекзит”, каза Санчес. Сделката между ЕС и Обединеното кралство трябва да бъде одобрена догодина от Европейския съвет с гласовете на поне 20 от 27-те останали страни. Испания, заедно с Ирландия и Кипър, водят отделни преговори с Великобритания по гранични въпроси. В понеделник испанският външен министър Жозеп Борел заяви, че в проектоспоразумението не се посочва, че преговорите за Гибралтар са “отделни” и не са част от бъдещите дискусии за отношенията между Евросъюза и Великобритания. “Бъдещето на Гибралтар трябва да бъде обсъдено от Мадрид и Лондон, а не от Великобритания и ЕС”, настоя Борел. Утре британската премиерка Тереза Мей ще посети Брюксел, за да финализира детайлите около споразумението за Брекзит с шеф на Еврокомисията Жан-Клод Юнкер. А в неделя ще има специална среща на лидерите на ЕС, която трябва да потвърди сделката. Отделно продължава работата по съгласуването от страните членки на политическа декларация за бъдещите отношения след Брекзит. Днес Мей бе остро разкритикувана за коментара си, че след напускането на ЕС европейците “вече няма да се предреждат на опашката” за работни места на Острова, мигрантите ще кандидатстват според квалификацията си, а не произхода си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.20", "title": " Нов препъникамък за Брекзит – Гибралтар\t\t\t"}
{"url": "https://trud.bg/%d0%b2%d1%81%d0%b5-%d0%bf%d0%be%d0%b2%d0%b5%d1%87%d0%b5-%d0%bc%d0%bb%d0%b0%d0%b4%d0%b8-%d0%b2-%d1%81%d0%b0%d1%89-%d0%bf%d1%80%d0%b5%d0%b4%d0%bf%d0%be%d1%87%d0%b8%d1%82%d0%b0%d1%82-%d1%81%d1%8a%d0%b2/", "text": "Все повече млади двойки в САЩ предпочитат съвместното съжителство вместо брака, показват данни на американското статистическо бюро Census, съобщава  . През 2018 г. 15% от гражданите в САЩ на възраст между 25 и 34 години живеят съвместно със своя партньор, без да са сключили брак, което е ръст от 12% спрямо 2008 г. Съвместното съжителство е по-широко разпространено при хората между 18 и 24 години в САЩ. 9% от двойките в страната в тази категория живеят заедно без сключен брак, докато тези със сключен брак са 7%. Преди 50 години едва 0.1% от хората на възраст между 18 и 24 години и 0.2% от хората на възраст между 25 и 34 години са живеели съвместно без брак.  ", "date": "2018.11.20", "title": " Все повече млади в САЩ предпочитат съвместно съжителство без брак"}
{"url": "https://trud.bg/%d0%b7%d0%b5%d0%bc%d0%b5%d0%b4%d0%b5%d0%bb%d0%b5%d1%86-%d0%bf%d0%be%d1%82%d1%8a%d1%80%d1%81%d0%b8-%d0%bf%d0%be%d0%bc%d0%be%d1%89-%d0%be%d1%82-%d0%be%d0%bc%d0%b1%d1%83%d0%b4%d1%81%d0%bc%d0%b0%d0%bd/", "text": "Земеделски производител на оранжерийни домати от Лясковското село Джулюница потърсиха съдействие от омбудсмана Мая Манолова заради не изплатена финансова помощ на стойност 225 635 лв за 2014 г.. Той е трябвало да получи средствата като компенсация заради наложеното руско ембарго. „От Великотърновска област осем земеделски производители са кандидатствали за такива компенсации, пари не са получили само моите клиенти. Грешката, допусната от служителите на Областната дирекция „Земеделие“, е призната в официален документ“, поясни Павлин Стоянов, адвокат на потърпевшия Стефан Стефанов, който в землището на Джулюница отглежда 225 000 тона домати на година. За да получи средствата си, земеделският производител е завел дело в Административния съд. Стоянов поясни, че преди да се произнесе съда, трябва да се попълнят още доказателства. Мая Манолова, която във вторник дойде в Горна Оряховица отново с влак, заяви, че е проучила случая, с който беше запозната още по време на първата си приемна във влака София – Варна. Тя обеща да попита Министерството на земеделието защо администрацията не си е свършила работата. Другата част от въпросите, които бяха поставени пред омбудсмана бяха свързани с банките, които продължават да обявяват кредити да изискуеми. След приемната в Горна Оряховица, Мая Манолова изнесе лекция в зала „Европа“ в Ректората на Великотърновския университет на тема: „Омбудсманът като гарант на правовата държава“. тя говори пред младите хора по покана на Дипломатически клуб „Имхотеп“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " Земеделец потърси помощ от омбудсмана за неизплатени 225 635 лева"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0%d1%82-%d0%bd%d0%be%d0%bc%d0%b8%d0%bd%d0%b0%d1%86%d0%b8%d0%b8%d1%82%d0%b5-%d0%b7%d0%b0-%d1%81%d0%bf%d0%be%d1%80%d1%82%d0%b8%d1%81%d1%82-%d0%b8-%d0%be%d1%82/", "text": "Започват номинациите за „Спортист на годината“ и „Отбор на годината“ за 2018 г. в Търговище, съобщиха от общината. В класацията ще бъдат отличени десетте най-добри индивидуални спортисти, както и най-успешният отбор. Тази година се въвежда и нова категория – „Млада надежда“, в която ще бъде награден и най-добрият спортист до 12-годишна възраст в община Търговище през 2018 г. От местната администрация уточняват, че от 21 до 28 ноември, ръководителите на спортните клубове могат да подават предложения, като посочат до 3 номинации във всяка от категориите. Трябва да се приложат и протоколи от официалните първенства, доказващи постиженията на състезателите през годината Документите се приемат в Центъра за административно обслужване на кметството. Класирането ще бъде извършено на 30 ноември от комисия, назначена със заповед на кмета д-р Дарин Димитров. В нея участват спортни деятели, експерти от общината и журналисти, отразяващи дейността на клубовете. Победителите ще бъдат наградени на официална церемония, която ще се състои на 13 декември от 17.30 ч. в концертната зала на Центъра за младежки дейности и инициативи. Всички необходими документи и формуляри за подаване на номинациите могат да бъдат получени от кметството или изтеглени от сайта на местната администрация", "date": "2018.11.20", "title": " Започват номинациите за спортист и отбор на годината в Търговище"}
{"url": "https://trud.bg/%d0%b2%d1%8a%d1%82%d1%80%d0%b5%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bc%d0%b0%d1%80%d0%b8%d0%bd%d0%be%d0%b2-%d0%bf%d0%be%d1%81%d0%b5%d1%82%d0%b8-%d0%bf/", "text": "В рамките на участието си в  87-ата Генерална асамблея на Интерпол в Дубай, Обединени арабски емирства, министър Младен Маринов посети управлението на  националната полиция на Дубай. Той наблюдава отблизо работата на изградения ситуационен център за управление при кризи, както на оперативния център за наблюдение и управление на силите, съобщиха от МВР. Министър Маринов отбеляза своите впечатления в паметната книга на полицията. Българският вътрешен министър се запозна на място и с работния процес на т.нар. умен полицейски участък на Полицията в Дубай, (Smart Police Station). В този участък няма полицейски служители, а  гражданите заявяват електронни услуги и сигнализират за престъпления.", "date": "2018.11.20", "title": " Вътрешният министър Маринов посети полицията на Дубай"}
{"url": "https://trud.bg/%d0%b1%d0%b8%d0%b2%d1%88-%d1%88%d0%b5%d1%84-%d0%bd%d0%b0-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0-%d0%b8%d0%b7%d0%bf%d0%b8%d1%82%d0%b0-%d1%81%d0%b2%d0%be%d0%b8/", "text": "Председателят на 39-тото Народно събрание доц. Борислав Великов се срещна в Монтана с десет студенти и ученици, които подпомага финансово да завършат образованието си и да реализират мечтите си. На срещата младите хора разказаха на дарителя за обучението си, успехите и проблемите си и споделиха идеи за предстоящи учебни проекти и професионалната си реализация. Галина Дунина от град Вълчедръм се готви да бъде начален учител по български език и география, а брат й Стефан е първи курс „Национална сигурност”. Атанаска и Петя Петрови от село Смоляновци пък следват икономика в УНСС. Нанси Спасова от Монтана учи за медицинска сестра и планира да продължи образованието си, за да стане лекар анестезиолог. 16-годишният Иван Ангелов е единственият тази година ученик – стипендиант на бившия парламентарен шеф. Младежът е възпитаник на Професионалната гимназия по строителство, архитектура и геодезия в Монтана и пътува всеки ден от селото си до града, за да учи. Сред стипендиантите е и Християн Георгиев от село Бързия, студент в Националната спортна академия, активен състезател по биатлон и част от националния отбор. Повечето от младите хора споделиха със своя спомоществовател, че смятат след завършването на образованието си да се върнат и работят в родния край. Председателят на 39-то Народно събрание и три мандата народен представител на Монтана доц. Борислав Великов е председател на партия Българска нова демокрация, част от коалиция Реформаторския блок. Вече 15 години той помага на талантливи деца от бедни семейства да са учат. Досега доц. Великов е помогнал за обучението на 60 младежи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.20", "title": " Бивш шеф на парламента „изпита”  свои стипендианти за планове и успехи"}
