{"url": "https://trud.bg/%d0%bb%d0%b5%d0%b2%d1%87%d0%b5-%d0%bd%d0%b0-%d0%b3%d0%bb%d0%b0%d1%81-%d0%b7%d0%b0-%d0%bf%d0%b0%d1%80%d1%82%d0%b8%d0%b8%d1%82%d0%b5-%d0%b0-%d0%bc%d0%b8%d0%bb%d0%b8%d0%be%d0%bd%d0%b8%d1%82%d0%b5-%d0%b8/", "text": "Предложенията на кабинета са в противоречие с тезите на депутатите от ГЕРБ С пълно мнозинство от 170 гласа „за” Народното събрание прие на първо четене в четвъртък промените в Закона за политическите партии, внесени от Министерския съвет, които спират   и регламентират възстановяване на надвзетите суми за последните три години. След обсъждането на промените в парламентарната правна комисия във вторник, правосъдният министър Данаил Кирилов коментира, че ако няма откъде да се приспаднат, вероятно задълженията ще отпаднат по силата на тригодишната погасителна давност за периодични плащания. Междувременно премиерът Бойко Борисов отиде в парламента заедно с финансовия министър Владислав Горанов, за да внесат ново предложение на кабинета – субсидиите да станат по левче на глас. Проектът предвижда в Закона за бюджета за 2019 г. да се запише, че до 30 юни издръжката ще е 11 лева, а от 1 юли до края на годината – 1 лв. „Да видим тогава как ще се оправят партиите, как ще плащат на социолози, политолози и т.н. Няма да позволя повече никой да се упражнява върху ГЕРБ”, заяви премиерът Бойко Борисов. „Надявам се всички да го подкрепят. С парите, които останат, ще строим детски градини и ясли, защото образованието винаги ни е приоритет”, каза още той. „Ние се страхуваме от зависимост, затова сме подкрепяли досега това ниво на партийни субсидии. Но след като колегите от другите партии не се страхуват, ние не сме по-лоши от тях, ще се справим”, заяви министър Горанов. „Колегите от БСП не намериха никакъв по-смислен повод да се върнат в парламента от това да си намалят субсидиите – добре, ще ги намалим”, каза още той. Според мотивите към новия законопроект икономията за тази година би била 14,6 млн. лв., а за следващите до края на мандата – по 35 млн. лв. Но за да стане факт, левчето на глас трябва да бъде гласувано във всеки следващ държавен бюджет. Второто предложение на кабинета обаче влиза в сблъсък с първото. Промените в Закона за политическите партии предвиждат надписаните 14,5 млн. лв. за последните три години да се възстановят от партиите, като им се приспаднат от следващите траншове. Ако депутатите одобрят левче на глас, по този метод ще може да бъдат върнати само по 2 920 804 лв. (колкото са общо гласовете за субсидираните формации) годишно до края на мандата. Ако пък не го одобрят, партиите в парламента ще възстановят почти цялата сума (не е съвсем ясно какво ще направят изпадналите от предишното НС). Но и ще продължат да получават остатъка до 32,1 милиона лева годишно. В проекта е предвидена и втора хипотеза – при недостиг или липса на следващи траншове държавна субсидия сумата „се възстановява от съответната партия”. Но изобщо не е изяснено по какъв ред ще стане това. И двете законодателни инициативи за партийните субсидии на кабинета „Борисов 3” пък са в противоречие с тезата, която застъпва парламентарната група на ГЕРБ. Според шефката на бюджетната комисия Менда Стоянова единственият проблем е с раздадените от финансовото министерство пари за гласовете „Не подкрепям никого”, въпреки че поправка на Данаил Кирилов от 2016 г. ги изключва. „Има техническа грешка при изчисляването на действителните гласове за 44-ото Народно събрание – това е факт, но няма грешка в закона”, заяви Стоянова от парламентарната трибуна.   Втори опит за намаляване до 1 лв. Премиерът го обещава за трети път След референдума, организиран от „Шоуто на Слави” (и загубата на президентските избори) през ноември 2016 г., премиерът Бойко Борисов се ангажира ГЕРБ да предложи левче на глас партийни субсидии. Но подаде оставка и изпълни ангажимента си чак след 5 месеца в актуализация на Бюджет 2017. Предложението, внесено от тогавашния председател на правната комисия Данаил Кирилов, беше дружно отхвърлено в парламента. През ноември 2018 г. в „Шоуто на Слави” Борисов обеща да го внесе повторно в Бюджет 2019 г. Но нито МС, нито депутатите от ГЕРБ го направиха. Сега предстои втори опит за гласуване на намалението на субсидиите в парламента. На първо четете в бюджетната комисия проектът беше приет с 10 гласа „за” от ГЕРБ, „Атака” и „Воля” и един „против” от ДПС, като от БСП отказаха да участват във вота. Принципна подкрепа обявиха и от НФСБ, но не и от ВМРО.   В Европа субсидират по гъвкави модели  миналата година, Народното събрание разполага с проучване как са уредени партийните субсидии в 23 държави от ЕС. Проведено е от студенти отличници, владеещи чужди езици, под ръководството на авторитетния специалист по финансово право проф. д-р Ганета Минкова. Възложител е парламентарната група на „Воля”. Повечето държави използват гъвкави модели. Така например в Германия се дава по 1 евро на глас до 4 млн. получени гласа и по 0,83 евро за всеки следващ. Към основната субсидия се прибавят по 45 евроцента за всяко евро получено дарение, като то трябва да е до 3300 евро. В Португалия се дава по 1/135 част от минималната работна заплата на глас. В Румъния се разпределят 0.04% от приходите в държавния бюджет. В Холандия максималната субсидия се изменя ежегодно с министерска заповед в съответствие с корекцията на заплатите и цените. В Белгия дават по 125 000 евро на партия в парламента и по 1.25 евро на глас. А в страните с твърди тарифи сумите са далеч под българските: Словакия – 0.30 евро, Латвия – 0,71 евро, Австрия – 2-2.5 евро, Дания – 22.30 крони (5,84 лв.). Само във Финландия е повече – 12.25 евро на глас. Близо година и половина след като проучването беше публикувано, данните в него още не са обсъждани в парламента и не са цитирани от депутатите.   Йордан Цонев, ДПС: Това е популизъм с тежка цена за демокрацията „Намаляването на субсидията на 1 лв. е популизъм с много тежка цена за българската демокрация”, отсече зам.-председателят на парламентарната бюджетна комисия и народен представител от ДПС Йордан Цонев. Според него ще се върне тоталната зависимост на партиите от бизнесмени, олигарски и сенчестия бизнес. „Позицията на ДПС относно намаляването на субсидиите на 1 лв. е неизменна от 2001 г., когато е въведено бюджетното финансиране на партиите. Политическите партии или се финансират от бюджета, или от олигарсите. Трети вариант няма – третият вариант е лъжи пред обществото”, категоричен бе Цонев. Той посочи, че всякакви спекулации на тази тема са популизъм. Депутатът от ДПС допълни, че още при въвеждането на квадратчето „не подкрепям никого” ДПС е сигнализирало, че това няма да доведе до нищо добро. „Това, което се предлага в момента, е безумно и с много лоши последствия за България”, каза още той.   Крум Зарков, БСП:  Управляващите приеха ход на кризисен пиар „Темата за публичното финансиране на партиите и неговият размер е на първо място много важна, а второ – много чувствителна и да се подхожда по този начин е несериозно”. Това заяви пред „Труд” зам.-председателят на ПГ на БСП Крум Зарков. Според него Законът за политическите партии е бил неправилно прилаган, в следствие, на което партиите са получавали повече от колкото им се дължи. „Вместо да признаят грешките си, управляващите решиха да обясняват, че законът бил неясен. Прокуратурата се намеси и направи проверка, която установи, че законът не е проблем, а проблемът е в изпълнителната власт”, посочи Зарков. „Виждайки, че губят този дебат, управляващите приеха ход на кризисен пиар. Предлагат субсидията да стане 1 лев, а това е нещо, което са предлагали и преди и сами са организирали отхвърлянето му”, обясни червеният депутат. Той допълни, че този път не е ясно „колко са сериозни и до къде ще стигнат”.   Валери Симеонов, НФСБ:  Настояваме за възможност за официално финансиране „Ще подкрепим намаляването на субсидията, но настояваме да има текстове, които да дават възможност за официално финансиране на партиите”, коментира лидерът на НФСБ Валери Симеонов. Като най-голямата опасност той изтъкна, че се открива възможност партиите да паднат в ръцете на големи, скрити и задкулисни икономически играчи. „Не виждам, обаче, какво лошо има в това например телевизия СКАТ да помага на НФСБ, както е било и преди – официално, заявява се, декларират се сумите. Защото другото е залитане към популизма”, обясни той. „Премиерът е изпълнителна власт и няма работа в Народното събрание и да казва на депутатите какво да правят”, отсече Симеонов в коментар на предложението на премиера Бойко Борисов държавната субсидия за партиите да се намали от 11 лв. на 1 лв. „С ограничението на 1 лв. възможността за издръжка на една по-голяма партия се намалява изключително много и фактически е невъзможно”, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Левче на глас за партиите, а милионите изчезват по давност\t"}
{"url": "https://trud.bg/800-%d0%bc%d0%bb%d0%bd-%d0%bb%d0%b2-%d1%81%d0%b0-%d0%b7%d0%b0%d0%b3%d1%83%d0%b1%d0%b8%d1%82%d0%b5-%d0%be%d1%82-%d1%81%d1%82%d0%be%d0%ba%d0%b8-%d0%bc%d0%b5%d0%bd%d1%82%d0%b5/", "text": "В България загубите от фалшифициране и пиратство на стоки достигат 809 млн. лева за година. Това показва доклад на Службата на Европейския съюз за интелектуална собственост. Загубите се равняват на 15,5% от продажбите в България в 11 отрасъла. Това са: козметика и лична хигиена; облекло, обувни изделия и принадлежности; спортни стоки; играчки и игри; бижутерия и часовници; ръчни чанти и багаж; музикални записи; спиртни напитки и вина; фармацевтични продукти; пестициди; смартфони. Най-много неосъществени продажби в България са на фармацевтичните продукти (302 млн. лева), облекло и обувки (199 млн. лева), спиртни напитки и вина (113 млн. лева), козметика (108 млн. лева) и пестициди (26 млн. лева). Общо загубените работни места се равняват на близо 18 хил. Общата стойност на нереализираните продажби в страната се равнява на 113 лева на български гражданин на година. Загубите в Европейския съюз пък достигат 117 млрд. лева всяка година. Повечето фалшификати идват от Китай, Индия, Турция, Тайланд, Малайзия и Пакистан. Те влизат в ЕС чрез Хонконг, Обединените арабски емирства, Сингапур, Мароко и Албания, се посочва в доклада.", "date": "2019.06.06", "title": " 800 млн. лв. са загубите от стоки менте"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82-%d0%bd%d0%b0-%d1%86%d0%b2%d0%b5%d1%82%d0%b0%d0%bd-%d0%b2%d0%b0%d1%81%d0%b8%d0%bb%d0%b5%d0%b2-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b4%d0%b8/", "text": "Лазар Карадалиев, един от адвокатите на Цветан Василев, имал предварителна информация за акцията на прокуратурата и полицията в офисите в централата на КТБ през юни 2014 г. Това стана ясно от показанията на главния счетоводител Бисер Лазов, основен свидетел по делото за фалиралата банка. Лазов разказа, че 3 месеца преди затварянето на КТБ Цветан Василев наел адвокат Карадалиев, който парадирал с връзките си с магистрати. На 26 май 2014 г. Василев получил призовка да се яви за разпит, подписана от следовател Надежда Куюмджиева и попитал адвоката Карадалиев дали я познава. Юристът му отговорил положително и му казал да даде 20 000 евро “за да се оправят нещата”. 6 дни по-късно Лазов видял на бюрото на Василев две пачки с евро и една с лева. При банкера били журналистът Огнян Стефанов и адвокат Карадалиев. Василев помолил Лазов да излезе за малко от кабинета, а когато главният счетоводител се върнал, парите ги нямало. По поръчка на Огнян Стефанов сутринта на 13 юни, петък, Лазов се срещнал с Карадалиев в заведение. Адвокатът му казал:“Днес ще бъдем нападнати” и го посъветвал да отиде в офисите на бул. “Цар Борис III” и да чака акцията на прокуратурата. Заседанията по делото продължават на 2 юли.", "date": "2019.06.06", "title": " Адвокат на Цветан Василев предупредил за акция\t"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b3%d0%be%d1%80%d0%b8-%d0%bd%d0%b0-%d0%b3%d0%ba%d0%bf%d0%bf-%d0%b7%d0%bb%d0%b0%d1%82%d0%b0%d1%80%d0%b5%d0%b2%d0%be/", "text": "Късо съединение предизвика пожар в административната сграда на митница Златарево. Кризисната ситуация доведе до затваряне на границата край Петрич с Македония, докато пожарникарите си свършат работата. Стихията е започнала към 17:30 часа. Изгоряли са покриви и помещения, печати, документи, компютри и картите на служителите на Агенция Митница. Два екипа огнеборци се бореха с огнената стихия. По първоначална информация причината е късо съединение след проливен дъжд. За щастие няма пострадали. Заради щетите трафика през пункта ще бъде спрян за 24 часа и ще бъде пренасочен през други пунктове, съобщават от МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Късо съединение подпали сградата на митница Златарево"}
{"url": "https://trud.bg/%d0%bd%d0%b0%d0%b4-17-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%be%d0%b1%d0%b8%d1%80-%d0%bd%d0%b0-%d0%b8%d0%bd%d0%ba%d0%b0%d1%81%d0%be/", "text": "Апелативният спецсъд даде 17 години и шест месеца затвор на Емил Милев за грабеж на инкасо от преди девет години. Магистратите отмениха оправдателната присъда, наложена от първоинстанционния съд. Емил Милев и двама негови авери бяха признати за виновни, че на 12 март 2010 г. нападнали банков служител пред клон на банка. Той бил заплашен с оръжие и получил няколко удара по тялото. После триото задигнало 136 072 лева, които били пренасяни от клона на банката към инкасо колата. Съучастникът на Милев Едуард Павлов също получи 17 години и шест месеца затвор, а Лазарин Лазаров – 15 г. и 6 м. Апелативните съдии потвърдиха оправдателните присъди на тримата за други грабежи, отвличане и стрелба по полицай.", "date": "2019.06.06", "title": " Над 17 години затвор за обир на инкасо"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d1%86%d0%b8-%d0%bd%d0%b0%d0%b4%d1%83%d0%b2%d0%b0%d1%82-%d1%86%d0%b5%d0%bd%d0%b8%d1%82%d0%b5-%d0%bd%d0%b0-%d0%b4%d0%be%d0%bc%d0%b0%d1%82%d0%b8-%d0%b8-%d0%ba%d1%80/", "text": "Искат мита за чуждата стока  Производители от петричко излязоха на протест  Зеленчукопроизводители от района на Сандански и Петрич протестираха срещу ниските изкупни цени и срещу вноса, който подбива родната продукция. Цената на зеленчука е по-ниска спрямо миналата година, като причината е вносът на домати от съседна Гърция, Турция и Македония, твърдят протестиращите. На най-голямата зеленчукова борса край Петрич – Кърналовската, българските домати се търгуват за 1,10 лв. за кг, а на съседната, която продава само вносни – цената на едро е 0,60-0,70 лв. за кг. Производителите искат държавата да наложи защитни мита, субсидиите да бъдат равни за всички държави членки на ЕС. Те се оплакаха, че само за три дни цената на българския розов домат е паднала с един лев, защото никой не купува. В същото време прекупвачите ги изнудват и плащат за качествените домати под 1 лв./кг. Според производителите обаче себестойността на кило домати е 90 стотинки и да работят за 10 стотинки печалба било равносилно на фалит. Освен при доматите проблем с цените има и при зелето, чиято цена на борсата е паднала до нищожните 0,15 лв./кг. А на пазарите навсякъде го предлагат поне за лев. Краставиците също се изкупуват на едро под 1 лев, а на дребно цената надхвърля 2 лв. за килограм. Протестиращите настояват държавата да задължи големите вериги да им изкупуват поне 50% от продукцията. Хората се оплакаха и от търговски шмекерии, гръцката продукция например масово се продава в търговската мрежа с надпис – български домат, защото хората търсят предимно родното.", "date": "2019.06.06", "title": " Търговци надуват цените на домати и краставици\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%81-%d0%b2%d1%8a%d0%b7%d0%bc%d0%be%d0%b6%d0%bd%d0%be%d1%81%d1%82-%d0%b7%d0%b0-%d0%bf%d0%be/", "text": "Община Благоевград е включена като конкретен бенефициент в предстояща процедура „Мерки за подобряване качеството на атмосферния въздух – 2“ по Оперативна програма „Околна среда“. В бъдеще, това ще даде възможност за предприемане на допълнителни мерки за по-чист въздух и и по-чиста околна среда. Процедурата е насочена към преодоляване на замърсяванията с фини прахови частици, генерирани от горивни устройства на твърдо гориво. Предвижда се процедурата да финансира инвестиционни мерки по подмяна на отоплителни уреди на твърдо гориво с такива, щадящи околната среда. Ще се финансират и дейности по демонтаж на заменяните отоплителни устройства, както и други спомагателни такива. Програмата за качеството на атмосферния въздух на Община Благоевград за периода 2019-2023 г. посочва фините прахови частици като основен замърсител на въздуха в града. С реализиране на предвидените мерки ще бъде постигнат значим напредък за решаване на този проблем.", "date": "2019.06.06", "title": " Община Благоевград с възможност за подобряване на качеството на  въздуха"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%be%d1%87%d0%b0%d0%ba%d0%b2%d0%b0%d0%bc-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81/", "text": "„Има голям спад на цената на природния газ на борсите в Западна Европа и е време българското правителство да бъде не толкова срамежливо и по-активно и да подходи към преговори за цената на руския природен газ в България“, заяви пред журналисти президентът Румен Радев след края на срещата с руския си колега Владимир Путин. Държавният глава посочи, че не иззема по никакъв начин функциите на правителството, което следва да проведе тези преговори. „Очаквам обаче правителството да се мобилизира и да търси решения за снижаване на цената на природния газ в България, защото от това зависи цената на отоплението и електроенергията на домакинствата, на стоките от първа необходимост и конкурентоспособността на българския бизнес“, заяви Румен Радев. Радев припомни и че през миналата седмица беше сключен договор, с който на България бяха предоставени 300 млн. куб. метра газ през терминала за втечнен газ в Гърция. Това е 10% от годишното потребление на природен газ в страната ни и по думите на държавния глава постигнатата цена е „конкурентна и по-изгодна от цената на тръбния газ, който получаваме от Русия“. В отговор на въпрос за започналата процедура за привличане на стратегически инвеститор за изграждането на АЕЦ „Белене“ президентът припомни, че решението на българския парламент и правителството е този проект да се изпълни без държавни гаранции. България не може да поеме към момента финансовия риск за изграждането на втората атомна електроцентрала у нас и оттук-нататък е въпрос за привличане на стратегически инвеститори, които сами или в кооперация да участват за реализацията на този проект. Руската страна има желание да участва като държава, която предоставя технологията и осигурява нейната безопасност, но очаква и държавни гаранции по отношение на този крупен проект, добави още президентът. Русия има готовност да продължи да съдейства и за поддръжката на военната техника на въоръжение в Българската армия, заяви още Румен Радев. „Модернизацията и цялостното превъоръжаване с нова военна техника отнема много години и отнема много ресурси, така че ние по най-добрия начин трябва да поддържаме това, което имаме в момента“, посочи още президентът. По време на срещата от руска страна бе поставен и въпросът за постигане на споразумение за използваните руски лицензи от българската отбранителна промишленост. Утре държавният глава ще направи изказване в президентския панел на Международния икономически форум в Санкт Петербург, посветен на изпълнението на целите за устойчиво развитие на Организацията на обединените нации до 2030 година. Румен Радев ще проведе двустранни срещи с генералния секретар на ООН Антониу Гутериш и с министър-председателя на Армения Никол Пашинян. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Президентът Радев: Очаквам правителството да търси решения за снижаване на цената на природния газ в България"}
{"url": "https://trud.bg/%d0%ba%d1%83%d0%b1%d1%80%d0%b0%d1%82-%d0%b4%d0%b0-%d1%81%d0%bb%d0%b5%d0%b4%d0%b2%d0%b0-%d1%81%d1%82%d1%8a%d0%bf%d0%ba%d0%b8%d1%82%d0%b5-%d0%b8-%d0%bf%d1%8a%d1%80%d0%b2%d0%be-%d0%b4%d0%b0-%d0%bc%d0%b8/", "text": "Кубрат и неговия екип трябва да се следват стъпките – смята Михаил Таков, дългогодишен треньор на Пулев, пред Нова ТВ. – На 22 юли Кобрата трябва да мине на комисия и да се реши дали наказанието ще е 6 месеца или по-голямо. После е реваншът Руис – Джошуа, вписан в предварителния договор. Смятам, че ще се състои. Кубрат и екипът му водят преговори евентуално за мач Пулев – Руис, но не вярвам да стане. В момента Кобрата посещава курсове в САЩ за превенция на насилието над жени в сферата на медиите. А на 22 юли ще стане ясно дали ще му върнат лиценза за щата Калифорния.", "date": "2019.06.06", "title": " Кубрат да следва стъпките и първо да мине на комисия"}
{"url": "https://trud.bg/%d0%b7%d0%b0-%d1%82%d1%80%d0%b8-%d0%b4%d0%bd%d0%b8-%d0%b2%d0%b0%d0%bb%d0%b5%d0%b6%d0%b8%d1%82%d0%b5-%d0%bd%d0%b0%d0%b4-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be/", "text": "За три дни над Велико Търново паднаха дъждове, чието количество надхвърли средната норма за целия юни. Това показват данните на метеоролозите. За 30 минути днес следобед са отчетени близо 15 литра на квадратен метър. За сравнение, това количество надвишава нормата, която застрахователите определят за бедствие при времеви период от половин час. Над 30 литра на квадратен метър се изляха над града на 2 юни, което доведе до покачване на нивото на р. Янтра, достигнало до 5,87 метра. Близо 16 литра на квадратен метър се изляха над града за 40 минути на 4 юни следобед. Общото количество за трите дни /2, 4 и 6/ юни е над 60 литра на квадратен метър. За сравнение, месечната норма за целия юни е около 55 литра/м2.", "date": "2019.06.06", "title": " За три дни валежите над Велико Търново надхвърлиха нормата за цял месец"}
{"url": "https://trud.bg/%d0%bc%d0%b0%d0%bb%d0%ba%d0%b8%d1%82%d0%b5-%d1%84%d0%b8%d1%80%d0%bc%d0%b8-%d1%89%d0%b5-%d0%ba%d1%83%d0%bf%d1%83%d0%b2%d0%b0%d1%82-%d1%81%d0%ba%d1%8a%d0%bf-%d1%82%d0%be%d0%ba/", "text": "Не трябва едрият бизнес да субсидира дребния Според работодателите промените са прибързани Малките фирми да бъдат задължени да купуват ток от борсата и да излязат от регулирания пазар. Това предлага председателят на енергийната комисия в НС Валентин Николов. Идеята е новите правила да влязат в сила най-късно от 1 юли догодина, когато започва новият регулаторен период, обясни пред „Труд” Николов. В момента законът позволява освен битовите потребители, ток от регулирания пазар да купуват и малките фирми като хлебарници, сладкарници, фризьорски салони, обущарници, занаятчийски ателиета, квартални магазинчета и други. На въпрос дали промяната в закона няма да постави малките фирми в риска, като плащат по-скъп ток, Николов отговори, че няма социално слаби фирми, има социално слаби хора. Целта на промените е процесът на либерализация на пазара да продължи, а това няма как да стане с регулирани цени, посочи председателят на комисията. По думите му не може едрият бизнес да продължава да субсидира малкия. Фирмите трябва да си носят риска, категоричен е Валентин Николов. Следващата стъпка според него е и потребителите да излязат на свободния пазар. Но, за да се случи това, трябва да се разработи механизъм за компенсиране на енергийно бедните българи. Първо трябва да ги идентифицираме, защото те са около 40-50 от потребителите, след което да ги компенсираме, каза депутатът от ГЕРБ. От бизнеса обаче смятат предложените промени за прибързани. Докато продължава да има регулиран пазар и битовите потребители са на него, малките фирми също трябва да имат право да купуват ток от там, коментира Васил Велев, председател на Асоциация на индустриалния капитал в България. По думите му либерализация може да се случи, когато пазарът на електроенергия е достатъчно свободен и друг няма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Малките фирми ще купуват скъп ток\t"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d0%b8-%d0%b5%d0%b2%d0%b3%d0%b5%d0%bd%d0%b8%d1%8f-%d0%b1%d0%b0%d0%bd%d0%b5%d0%b2%d0%b0-%d1%81%d0%b5-%d0%bd%d1%83%d0%b6%d0%b4%d0%b0%d0%b5-%d0%be%d1%82-%d0%be/", "text": "Евгения Банева има голям възел на щитовидната жлеза и се нуждае от операция. Това заявиха пред Апелативния спецсъд лекари, назначени да прегледат съпругата на приватизатора Николай Банев. И двамата са в ареста от декември м.г., когато бяха екстрадирани от Франция по обвинения за данъчни престъпления, длъжностни присвоявания и пране на пари. Банева иска по-лека мярка от „задържане под стража”, но до късно снощи магистратите не бяха решили дали да я пуснат, за да се лекува. Според експертите на възела трябва да се направи биопсия. Ако образуванието е злокачествено, то следва да се оперира незабавно. Ако не е – хирургическата намеса трябва да е до 1 месец, тъй като възелът е с големи размери и може да стане злокачествен.", "date": "2019.06.06", "title": " Експерти: Евгения Банева се нуждае от операция на щитовидната жлеза"}
{"url": "https://trud.bg/%d0%b0%d1%80%d0%b0%d0%b1%d0%b0%d0%b4%d0%b6%d0%b8%d0%b5%d0%b2%d0%b8-%d0%b3%d0%be%d1%82%d0%be%d0%b2%d0%b8-%d0%b4%d0%b0-%d1%81%d0%b8-%d0%bf%d0%bb%d0%b0%d1%82%d1%8f%d1%82-%d0%b4%d0%b0%d0%bd%d1%8a%d1%86/", "text": "Разрешиха й преглед при кардиолог Хотелиерите Ветко и Маринела Арбаджиеви били готови да си платят данъчните задължения. Това стана ясно вчера в Апелативния спецсъд, където се гледаше искането на Маринела за по-лека мярка за неотклонение. Магистратите решиха, че дамата, чието име носи Японския хотел в София, трябва да остане за постоянно в ареста. Тъй като имала хипертонична криза, Маринела е преместена от килията си в болницата към Софийския затвор. Заради високото кръвно и проблеми със сърцето, ще є бъде направен преглед при кардиолог от специализираната болница „Света Екатерина”. Маринела бе екстрадирана от Испания. Срещу нея и съпругът є Ветко, който също е в ареста, има 5 обвинения – за участие в организирана престъпна група, за 3 данъчни престъпления и за пране на пари. Вчера не стана ясно в какви размери са данъчните задължения на Арабаджиеви, но най-вероятно става дума за милиони, тъй като според разследващи техни фирми избягвали да плащат ДДС в периода от 2013 до 2018 г. Най-вероятно точните размери ще бъдат определени от назначените по делото счетоводни експертизи. В залата вчера отново бяха дъщерята Александра и синът Вълчо, който също е обвиняем, но е на свобода срещу 500 000 лв. гаранция.", "date": "2019.06.06", "title": " Арабаджиеви готови да си платят данъците\t"}
{"url": "https://trud.bg/%d0%bd%d0%b0-9-%d0%be-%d0%bc%d1%8f%d1%81%d1%82%d0%be-%d1%81%d0%bc%d0%b5-%d0%b2-%d0%b5%d1%81-%d0%bf%d0%be-%d0%b8%d0%ba%d0%be%d0%bd%d0%be%d0%bc%d0%b8%d1%87%d0%b5%d1%81%d0%ba%d0%b8-%d1%80%d1%8a%d1%81/", "text": "Унгария и Румъния постигат по-добри резултати от нас България се нарежда на девето място сред страните от ЕС по ръст на икономиката, като постига същия резултат като Кипър. За първото тримесечие на годината ръстът на брутния вътрешен продукт (БВП) се ускорява до 3,5%, сочат данните на НСИ. Това е сравнително добро постижение, като се има предвид, че през предходните три тримесечия ръстът на БВП се движеше между 3,1% и 3,4%. Но въпреки ускореното развитие на родната икономика, осем страни от ЕС се представят по-добре. Отличниците са Унгария с 5,2% ръст на БВП и Румъния с 5,1%. Челната тройка се допълва от Полша с ръст от 4,7%. Тези страни догонват много по-бързо богатите държави в Европа. По-добри резултати от нас показват и Естония (с 4,6% ръст на БВП), Хърватия (+3,9%), Словакия (+3,8%), Литва (+3,8%) и Словения (+3,7%). През първото тримесечие на 2019 г. брутният вътрешен продукт на България възлиза на 24,656 млрд. лв., което прави по 2046 долара, или по 1801 евро на човек от населението. Делът на аграрния сектор в икономиката запазва равнището си от същото тримесечие на миналата година. Индустрията намалява дела си в икономиката до 29,4%. А делът на услугите се увеличава до 68,3% при 67,9% година по-рано. Основният двигател на икономиката е потреблението. Индивидуалното потребление нараства с 4,9% на годишна база, а потреблението, финансирано с пари от държавния бюджет се увеличава с 5,2%. Инвестициите нарастват с 2,5% като те формират 15,4% от БВП. Развитието на икономиката се определя от ръста при: Операции с недвижими имоти – 6,5%, Създаване и разпространение на информация и творчески продукти; далекосъобщения – 4,1%, Финансови и застрахователни дейности – 3%, Професионални дейности и научни изследвания; административни дейности – 2,9%, Търговия и ремонт на автомобили; транспорт и складиране; хотелиерство и ресторантьорство – 2,5%.", "date": "2019.06.06", "title": " На 9-о място сме в ЕС по икономически ръст"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d1%8a%d1%82-%d0%bf%d0%be-%d0%b0%d0%bd%d1%82%d0%b8%d1%82%d0%b5%d1%80%d0%be%d1%80-%d1%85%d1%80%d0%b8%d1%81%d1%82%d0%be-%d1%81%d0%bc%d0%be%d0%bb%d0%b5%d0%bd-6/", "text": "Нещата в т. нар. малка коалиция на Патриотичния фронт започнаха да загрубяват. В сряда лидерът на „Атака“ Волен Сидеров отправи остри критики срещу лидера на ВМРО Красимир Каракачанов. Думите му излязоха извън добрия тон. Какво всъщност се случва при патриотите? И какви са тенденциите оттук нататък. По тези и други въпроси разговаряме с Христо Смоленов, който е изтъкнат специалист по антитерор и по световна история. Смоленов бе в листата на ВМРО на последните избори за Европейски парламент. – Господин Смоленов, коментираме току-що проведените избори за Европарламент. Поздравления за успешната кампания на ВМРО и за постигнатите резултати. Как си обяснявате продължаващите нападки срещу организацията и дали те се дължат само на накърненото самолюбие на опонентите ви?  – Не е просто лидерско самолюбие – ако беше само това, реакциите на засегнатите щяха да са по-достойни и не така откровено лъжовни. По време на кампанията бяха изречени много лъжи от битово-интригантски характер. Но след обявяването на резултатите арията на клеветата зазвуча с неистова сила във фалцет. Оставям настрана личните нападки, които не правят чест на изричащите ги в национален ефир. Но има внушения, които не просто клеветят достойни лидери като Каракачанов и Джамбазки. Тези манипулативни внушения подронват позициите на страната ни във важни и трудни международни преговори. Освен всичко друго те са неверни – изопачават истината в Гьобелсов стил… Днес с горчивина слушах телевизионното интервю на Волен Сидеров, в което той се опита да обвърже изборните резултати със сделката за изтребителите Ф-16 (блок 70). Казаното от Сидеров не отговаря на истината, нещо повече – то е в разрез със самата логика. И понеже моята научна област е именно логиката, ще изясня следното: 1. Преговорите за придобиване на тези изтребители са междудържавни, а не стават между военното ни ведомство и някаква чуждестранна частна фирма (пък била тя и самата корпорация, която произвежда изтребителите). 2. Българският парламент упълномощи не един, а четирима министри да водят тези трудни преговори. Министърът на отбраната Каракачанов отговаря за военно-политическите и военно-техническите аспекти на сделката. Той трябва да гарантира технологичните предимства на новите машини и оперативната им съвместимост в системата на нашите въоръжени сили. Но по въпросите за цената на самолетите отговорност има и Министерството на икономиката, както и други институции на Република България. Известно е, че министърът на икономиката е г-н Караниколов, който е от квотата на г-н Волен Сидеров! 3. Следователно има всички основания г-н Сидеров да приеме, че излъченият от него министър на икономиката носи отговорност за сделката с изтребителите, и то точно в тази нейна част, която се отнася до цената и условията на придобиването им. – Не очаквах,че науката „Логика“ може да има пряко приложение и в политическите „баталии“. Често ли се случва да я използват в наши дни?  – За съжаление не толкова често, колкото би било здравословно за хората. Всъщност има една обезпокоителна тенденция: на политическата сцена се изявяват дейци, които в най-добрия случай могат да се нарекат манипулатори, брокери на съмнителни идеи, подстрекатели. Зад тяхното размножаване се крие фактът, че в политическото пространство вилнеят модерни технологии за тиражиране на лъжи, фалшиви новини, „отровни полуистини“, които прикриват интересите на вампирясващото минало. В него господстваха човекоубийствени идеологии, представени от вождове, за които животът и на противниците, и на последователите им нямаше никакъв собствен смисъл. Последователите живееха в подчинение – уж на „идеята“, а всъщност на ритуала, чрез който властта на вожда се укрепваше ежедневно. Технологията на властта включваше два фактора – репресии за противниците и масова лъжа за последователите. Лъжата се превърна в средство за масово поразяване на мозъци… Стана така, че способността на хората да мислят критично беше взета на мушка – тази способност не може да съществува без ефективното разграничение между истина и лъжа. Ето това е проблемът на съвременната политика. Истината се чувства все по-некомфортно във всички формати на политическа агитация. Защото в самото общество има потоп от неистини, има високотехнологични мрежи за тиражиране на лъжи, но няма достатъчно средства за трансфер на истината. Заблудите по-лесно си проправят път – и в пазарната стихия, и в новия световен ред. Добре, че напоследък този глобализаторски формат забуксува. Хората започват да осъзнават, че пазарният концлагер, в който са натикани, все пак има някаква алтернатива. – За пръв път ли се случва това в глобален мащаб, или го е имало и през други епохи?  – Разбира се, че го е имало и преди. Нещо повече – съществувало е в много по-драстични форми, гарнирани винаги с имперски амбиции. Колониализмът, болшевизмът, фашизмът са кървавите формати, които са въплъщавали претенциите за нов световен ред. Така че, когато преди три десетилетия глашатаи на неолиберализма започнаха да превъзнасят поредния нов световен ред, усетихме, че предстои поредната глобална измама. Далаверата на неолиберализма се състоя и погуби няколко поколения. Днес има всички основания да се съгласим с Нобеловия лауреат по икономика Джоузеф Стиглиц, който твърди: „Неолиберализмът трябва да бъде обявен за мъртъв и погребан!“ Бавният икономически растеж, увеличаващото се неравенство, финансовата нестабилност и деградацията на околната среда според Стиглиц са проблеми, родени от пазара. Заради това те не могат и няма да бъдат преодолени от самия пазар. Самата система на неолиберализма е пред глобален срив. Затова е гротеска, дори политическа порнография, че заинтересованите от световната далавера продължават да превъзнасят системата и т.нар. системни партии. И обратно – заклеймяват като популизъм всеки опит да се вкара здрав разум в оборота на идеи, в търсенето на решения. В Европа, както и в Туин Пийкс, „совите не са това, което са“. И нещата не са такива, каквито изглеждат. В морето на европейските политически страсти в настоящия момент цари мъртво вълнение. Но всеки опитен плувец знае какво значи това. В България, за радост, политическите процеси донесоха избистряне. Мнозина се питат на какво се дължи неочаквания, но впечатляващ успех на ВМРО. Смятам, че особено важно за този успех беше следното исторически защитено обстоятелство: мотото на организацията „Браним България!“ бе разпознато от избирателите като ИСТИНА. Факт е уникалният път на ВМРО и закаленият в безбройни трудности НАРОДОЗАЩИТЕН ХАРАКТЕР НА БЪЛГАРСКОТО НАЦИОНАЛНО ДВИЖЕНИЕ. Затова и избирателите, и дори някои умни опоненти, разбраха, че стратегията на ВМРО не е агресивна, а защитна и държавотворна. Че усилието е да запазим националния дух и цивилизацията на българите, да им дадем справедливост и самочувствие с европейски измерения. Пак ще повторя, идеологията на ВМРО не е популистки национализъм, а е народозащитна мисия за доброто на всички съотечественици! Европа на отечествата не значи сбор от национални егоизми, а правото на народите да следват традициите си, да пазят своята идентичност, да развиват своите общества и Родина, оставайки единни в многообразието! Ако такава Европа изглежда невъзможна за някои, то това е само заради либералната алчност. – Откъде трябва да започне движението към такава нова Европа?   – От възстановяване на стратегическото равновесие. Националните държави не са само част от миналото на Европа. Те имат органични функции в Европейския съюз – както по отношение на отбраната и културата, така и прогресивно-икономически контекст. Балансът между пазари и държавно целеполагане е нарушен. Това създава структурни диспропорции и в икономиката, и в гражданското общество. Те дестабилизират дори психиката на отделните хора, които стават податливи на повече или по-малко завоалирани лъжи. С появата си в публичното пространство те потвърждават едно мое предупреждение: забелязва се мрачна тенденция към вампирясване на троцкизма и в лявата, и в дясната политическа полусфера. – Спомням си тези ваши предупреждения от ваши предишни интервюта в „Труд“. Какво по-специално имате предвид?   – Лео Троцки има „демонично присъствие“ в кървавите събития, които наричаме Октомврийска революция. Всъщност той е теоретикът на така наречената перманентна революция – постоянни насилствени действия, чрез които да се въдвори нов световен ред. Странното е, че освен поста си като глава на Революционния военен съвет, Троцки е заемал едновременно с това и поста на Върховен комисар по концесиите. С други думи, контролът върху несметните природни богатства на Русия е бил съсредоточен в окървавените му ръце. Троцкизмът е идеология за износ на революция по всички възможни (и невъзможни) направления и начини. Няма значение колко ще бъдат жертвите на тази авантюристична политика – важното било да се „запали световен пожар“. И в глобалната суматоха да се сложи ръка на природните ресурси и националните богатства на народите. Не намирате ли нещо общо с глобалните „бизнес-стратегии“ на неолиберализма? Има епизод от историята на Балканите, който е свързан с провокациите на т.нар. „перманентна революция“. През двадесетте години на двадесети век емисари на Троцки се опитват да предизвикат именно тук такъв перманентен конфликт. Но удрят на камък точно по линия на ВМРО, чието ръководство отклонява опасното за Европа развитие на нещата. Оттогава и чак до наши дни стари и нови троцкисти таят ненавист към българското национално движение. Името му остава ВМРО, организацията която никога не е изневерила на своята народозащитна мисия.", "date": "2019.06.06", "title": " Експертът по антитерор Христо Смоленов пред „Труд“: Троцкизмът вампиряса, удря автентичните патриоти в България\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-417/", "text": "Левче на глас за партиите, а милионите изчезват по давност Ако намалят субсидиите, няма да върнат всички надписани пари. Предложенията на кабинета са в противоречие с тезите на депутатите от ГЕРБ.                 Един дълъг и гологлав дух броди из България Всички се страхуват от Слави Трифонов, но той май пада в собствения си капан – коментар на Емил Спахийски.         Време е у нас лявата ръка да знае какво прави дясната Разнобой в българската политика и порочна практика, засягаща българите в Албания – анализ на Спас Ташев.                 Не сме тайно общество, а гражданска организация Рицарските ценности са актуални и днес, казва акад. Румен Ралчев, Велик Приор на Ордена на тамплиерите в България, в интервю за „Труд“.           Диригентът Силует на Красимир Балъков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Вижте акцентите в броя на вестник „Труд“ в петък, 7 юни 2019"}
{"url": "https://trud.bg/%d1%81%d1%8a%d0%bf%d0%b5%d1%80%d0%bd%d0%b8%d0%ba-%d0%ba%d0%b0%d1%82%d0%be-%d1%80%d1%83%d0%b8%d1%81-%d0%bf%d1%80%d0%b8%d1%82%d0%b5%d1%81%d0%bd%d1%8f%d0%b2%d0%b0-%d0%b1%d0%b0%d0%b3%d0%b0%d1%82%d0%b0/", "text": "Телосложението на новия световен шампион по бокс в тежка категория Анди Руис-младши вече не е повод за подигравки. С това е наясно и Благой Иванов-Багата, въпреки че той се подвизава в клетката за ММА. На галата на UFC този уикенд българинът ще се бие с Тай Туиваса, бивш боксьор от Австралия. Иванов разкри, че тактиката му ще е да принуди противника да се предаде.  „Неговото телосложение прилича на това на Анди Руис, доста е бърз за тежка категория – заяви Багата. – Бърз е с ръцете и се движи. Трябва да съм внимателен в началото. По-млад е от мен, аз имам повече опит. Борбата не му е добра, но има тежки удари с ръцете. Ще направя всичко, за да го откажа. Ако победя, имам шанс да вляза в топ 10 на категорията.“", "date": "2019.06.06", "title": " Съперник като Руис притеснява Багата"}
{"url": "https://trud.bg/%d0%b0%d0%bb%d0%b1%d0%b5%d0%bd%d0%b0-%d0%bf%d0%be%d1%81%d1%80%d0%b5%d1%89%d0%b0-%d0%b1%d1%8a%d0%b4%d0%b5%d1%89%d0%b8-%d1%88%d0%b0%d0%bc%d0%bf%d0%b8%d0%be%d0%bd%d0%b8/", "text": "Албена, обявен за Европейски курорт на спорта за 2019-а, ще приеме 12-ото поредно издание на фестивала „Олимпийски надежди“. Форумът от 9 до 11 юни ще даде среща на бъдещите шампиони на България в различни спортове.  Това лято състезания ще са по лека атлетика, футбол, баскетбол 3х3, тенис на маса, плажен волейбол, плуване и плажна борба. При борците в отделните стилове в предишните три години участваха по над 20 отбора, което направи тези турнири най-масовите.  Силно включване във волейбола се очаква и от Северна Македония и Румъния, а най-емоционален със сигурност ще е футболният турнир.", "date": "2019.06.06", "title": " Албена посреща бъдещи шампиони"}
{"url": "https://trud.bg/%d0%bf%d0%be%d1%83%d0%ba%d0%b8-%d0%be%d1%82-%d0%be%d1%82%d0%bc%d0%b8%d0%bd%d0%b0%d0%bb%d0%b8%d1%82%d0%b5-%d0%b8-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d1%8f-%d0%b7%d0%b0-%d0%b1/", "text": "Преминаване от анонимно гласуване към персонализирано с код личностно гласуване Живеем в криза на представителност, защото липсата на необходимото базово съвпадение на възгледи и интереси води до това, че никой не може да представлява реално интересите дори на съседа си, камо ли на граждани на държава в другия край на Европа. Поради това, всякакъв опит за насилствено налагане на чужди концепции и житейски модели вече е зареден с много опасна експлозивна енергия и би следвало да се избягва. В такива епохи, които миришат на сблъсък и война, народите и индивидите се обръщат назад, за да огледат внимателно постиженията и грешките си и да извлекат такава поука от тях, чрез която да избегнат бедите и подобрят житието си. Направиха ли обаче това досегашните лидери на Европейския съюз? Отчетаха ли постиженията и слабостите на съюза, посочиха ли ясно реалистичните възможности за неговото бъдеще, попитаха ли европейските граждани за техните виждания и желания за бъдещето на Европа, и най-важното – посъветваха ли се с активната част от високообразованите европейци, как е най-разумно да се подходи, за да се постигне мир, европейско единство и просперитет за в бъдеще? Не само, че не го направиха и не използваха периода на евроизборите, за да поставят на обсъждане проблемите от глобален план, а съзнателно ги извадиха от дебатите между водещите кандидати за лидерското място. Вниманието на туземните народи пък бе умишлено отклонено от съществената европейска проблематика с помощта на няколко подхвърлени информационни кокала, предизвикали безсмислени, но шумни скандали в почти всички европейски държави. В медийната шумотевица никой в България не разбра как протече подборът и изборът на евродепутатите в Германия и Франция, Португалия, Малта, скандинавските и балтийските държави. Там също никой не разбра какво става в България, Румъния, Хърватия и Гърция например. А уж сме едно цяло! В резултат, статуквото на свръхбогатите и обслужващата ги формална администрация успя доста успешно да възпрепятства масовото нахлуване на националисти и тъй. нар. популисти в европарламента и постигна нещо като Пирова победа. Докога обаче ще устоят? Ще ги изтърпят ли европейците още пет години? Съмнително е. Неслучайно част от официално водещите се най-богати хора на планетата бързат вече да отстъпят доброволно половината от имуществото си за благотворителни цели. Има такава поговорка: „Умният човек се учи от чуждите грешки, глупакът от своите, а идиотът от нищо ум не събира“. За да избегнем поне опасността да се самопричислим към идиотите, време е да се огледаме назад и напред и да се замислим какви изводи и поуки трябва да се направят от отминалите вече избори и какви идеи и предложения за разумни промени за в бъдеще стоят на дневен ред. От приоритетна важност сега е да се признае официално, че прилаганата повсеместно избирателна система е фалшива, не дава верни резултати, и то не само в България и Европа, а и в планетарен, дори глобален аспект. Бойкотирането на евроизборите от половината от активното европейско население и от две трети от българското, означава ясно изразено несъгласие с действащата избирателна система, която според тази част от обществото е измамна и чрез имитация на демокрация принуждава избирателите да подаряват своя глас на врага си. Съзнателният отказ от участие в такива избори не е само протестен вот, той е равнозначен на отрицателен вот за самата система за формиране на ръководните институции, ала все още не е наказателен вот. Ако управляващите не реагират своевременно и правилно на оформящата се революционна ситуация – ще последва наказателен вот, изразяващ се в съответните действия. В Европа съществува достатъчно голямо мнозинство от образовани граждани, които са в състояние сами да преценят, че в европейското изборно законодателство има множество скрити възможности подадените от тях бюлетини да се обработят и разместят по такъв начин, че да се разминат напълно с личната им воля на гласоподавател. А това са всъщност граждани, които искат не да само да „гласуват“, а и да участват лично в управлението, и то в личностно качество и с целия си интелектуален капацитет и натрупани знания и опит. И не се страхуват да застанат с лицата и имената си зад гледните си точки, така както не се страхуват да излязат на уличен протест. Мирното бъдеще на европейските граждани зависи от възможността за преминаване от досегашната форма на гражданско управление чрез улични протести в легална възможност за управленско въздействие чрез успешно личностно участие в управленския процес. Как да стане това? Има няколко основни проблеми, които трябва да се решат чрез синергичен творчески принос на специалистите в тези области. Вярното решение на първия от тях е абсолютна предпоставка за правилното решаване на останалите. Неговата същност е в трудно преодолимия внушен страх от разкриване на личното ни мнение по даден въпрос. Това обаче е ключалката на портата, през която трябва да се премине, за да се навлезе в епохата на същинската, така наречена „просветена демокрация“. Ключове много, но ключалката е една и тя представлява преминаване от досегашната форма на анонимно гласуване към персонализирано с код личностно гласуване. Гражданска карта за многократно участие в управлението по подобие на банковите карти за управление на финансовите сметки. Според специалистите е възможно. Така ще може да се проследява движението на гласа и да се участва с лично и професионално становище в решаването на важните управленски задачи. Няма как да бъдеш гражданин в анонимност. Гражданството означава – отговорна личност със задължения, но и с права. Това е фундаментална трудна промяна на енергийния носител на управленската система, защото някои гласоподаватели никога няма да се превърнат в информирани избиратели. Но ще имат тази възможност. Решението на проблема е чрез въвеждане на две успоредно действащи форми на гласуване: 1) личностна за тези, които искат и могат да участват активно в управлението и 2) анонимна за по-предпазливите и недообразовани. Вторият основен проблем е свързан с подбора и избора на самите кандидати за съответните институции. Логичният подход е конкурсно-изборният метод, но с прецизирана нормативна уредба. Какви биха били възможните етапи на конкурсно предхождания избор: 1) Отсяване на действително знаещите и можещите чрез изпитен тест за допуск от въпроси по география и история на Европа, структура и актове на ЕС; 2) определяне на квалификационната пригодност за бъдещата дейност чрез документиране на знания, умения и опит към мотивационно писмо за ангажиментите, които се поемат; 3) обществен избор на най-предпочитаните от тях чрез национално гласуване по общонационална листа. Третият проблем е невежеството на част от населението по отношение на управленските институции и на предмета на изборите, в който участват. Решението му е в регистрационен режим с диплома за средно образование или успешно полагане на тест, гарантиращ минимум познания за институциите и конкретните избори – т.е. всекиму се осигурява възможност за информиран демократичен избор след съответната подготовка. Тази описана тук управленска идея за модернизиране на изборния процес е база за обсъждания на проблема и внасяне на разгърнато и детайлизирано предложение за разглеждане в европейските институции, по възможност от няколко от новите държави-членки на ЕС.", "date": "2019.06.06", "title": " Поуки от отминалите и предложения за бъдещите избори\t"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%81%d0%b0%d1%89-%d1%83-%d0%bd%d0%b0%d1%81-%d1%86%d0%b5%d0%bd%d0%b0%d1%82%d0%b0-%d0%b7%d0%b0-%d1%84-16-%d1%89%d0%b5-%d0%b1/", "text": "Цената за самолетите Ф-16, за които се водят преговори между България и САЩ, ще бъде значително по-ниска от тавана от 1,6 милиарда долара, който американският Конгрес гласува. Когато се преговаря за военна продажба, е необходимо разрешение от Конгреса, като се посочи възможно най-високата сума, която да бъде таван на сделката, за да не се налага повторно гласуване. Това заяви посланикът на Съединените щати в България Ерик Рубин пред журналисти при обявяването новия етап от кампанията „Силата е в теб“, предаде „ „. Важно е да се знае, че предложението на САЩ е всеобхватно и включва всичко необходимо – от въоръжение до обучение и инфраструктура, добави Рубин. По думите му, румънската страна е много доволна от закупените изтребители и може би планира нова покупка на Ф-16. „Когато преговаряме за военна продажба, трябва да имаме разрешение от Конгреса. Това, което правим е да уведомим Конгреса за максимално възможната цена, тъй като трябва да поставим таван, без да се налага да се обръщаме втори път към законодателите и да кажем: „Извинете, но ни трябва по-висок таван“. Така че сумата от 1.6 млрд. долара, която беше обявена е максималния таван за продажбата. Това не е цената. Уверен съм, че цената ще бъде значително по-ниска. Когато уведомяваме Конгреса обаче, казваме възможно най-високата сума. Той дава оторизация и след това преговорите продължават в тази рамка. Това правим в момента“, посочи Рубин. „Румънската държава е много доволна от закупените изтребители и може би планират да закупят още самолети Ф-16. Един от най-важните фактори за това решение, според мен, е фактът, че всички български съседи, които са в НАТО летят с Ф-16. Ако България избере да направи тази сделка, ще се присъедини към тази група и ще има сектор на НАТО в региона, в който всички самолети ще са Ф-16”, допълни още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Посланикът на САЩ у нас: Цената за Ф-16 ще бъде по-ниска от тавана от 1,6 млрд. долара"}
{"url": "https://trud.bg/%d0%b3%d1%8a%d1%80%d1%86%d0%b8%d1%82%d0%b5-%d0%bd%d0%b0%d0%ba%d0%b0%d0%b7%d0%b0%d1%85%d0%b0-%d1%86%d0%b8%d0%bf%d1%80%d0%b0%d1%81-%d0%b7%d0%b0%d1%80%d0%b0%d0%b4%d0%b8-%d0%bf%d1%80%d0%b5%d1%81%d0%bf/", "text": "Обявяването на предсрочни избори в Гърция не беше опция на премиера Ципрас, а желание наложено от електората. С изборна загуба от девет пункта, народът не изпраща само предупреждение, а ядеш „бой”. И ако Ципрас беше избрал да управлява в пълна дисхармония с общественото послание, тогава страната щеше да се влачи до предрешената политическа промяна, а СИРИЗА да се сблъска с феномени на разложение. Оттук нататък нещата са предрешени, защото за месец време разлика от 9% не се топи лесно и въпросът е само един: ще постигне ли автономност опонентът Кириакос Мицотакис на предстоящите избори. Поражението на СИРИЗА е народна присъда. Тежка загуба за Алексис Ципрас, превратно поражение от големи мащаби доказващо, че управляващата партия не е създала дълбока политическа формация в обществото. Въвлечена в една борба, която не желае, с офицери намиращи се в състояние на шок и войници, търсещи пътека за бягство с бели знамена в ръце. С такава армия СИРИЗА се готви да поведе изборна битка без да има в лагера си някой, който да вярва, че могат да спечелят. Крахът на партията е хладнокръвното отмъщение на гръцкия народ за Преспанското споразумение и недоволство от провежданата политика с логиката на периода 2010-2014 г. Управляващите не разбраха, че времената се промениха и останаха на стартовата линия. СИРИЗА се качи на власт с едно обвиняващо и същевременно утешително слово. За онова време тази рецепта беше безупречна. Хората скандираха „Венсеремос“ по площадите и искаха да бъдат наказани виновните за банкрута. СИРИЗА „говореше” с душата си, заплашвайки с бесилки и затвори виновните. Хората, които губеха работа и социалния си статус, имаха неистова нужда от утешение. СИРИЗА бе партията, която ги галеше по гърба, обещавайки, че ще им помогне. Тези псевдоласки развълнуваха едно болшинство, което я избра, за да управлява, едно болшинство, което впоследствие не й прости и я наказа. Времената са променени. Годината е 2019-а и гръцкото общество намери нови равновесия. Промени психологията си, както и очакванията. СИРИЗА обаче, продължи да стои заклещена в миналото. Повече от хората не желаят вече утешителни слова, а една нова мечта за страната и самите тях. Всяването на паника от връщане в миналото вече не е убедително, напротив, превърна се в надежда за обществото. СИРИЗА загуби, защото продължи да отговаря на въпроси от вчера. И колкото и да бяха правилни отговорите, те не бяха убедителни, защото бяха извън темата. Обществото не желаеше от Алексис Ципрас успехи или икономическо облекчение, а потвърждение, че старата система се провали и няма да се върне. Политическото надмощие на Алексис Ципрас рухна, когато хората усетиха, че именно тази стара система продължава да съществува и може все още да урежда нещата. Капакът на недоволството бе поставен с Преспанското споразумение и от герой Ципрас се превърна в предател за народа си. С това заключение една критична маса се ограничи в познатата роля на подчинение. В този период от време, тези дадености, не дават никаква полза на теориите, наблюдавани в скрития авангард и Второто идеологическо Пришествие на Левицата, там където е налице явно поражение и мрачно бъдеще. От своя страна Мицотакис се постара да отговори на утрешни въпроси. И дори отговорите му да са грешни, се чуват по-убедително защото засягат днешния ден. Резултатът от Европейските и местни избори го доказа. Резултат, предвещаващ безкомпромисна победа на Кириакос Мицотакис в избирателните урни. Двупартийността се възстановява с пълна сила. В действителност дори не става дума за двупартийност, а за редовна двуполюсност, напълно еднаква с тази отпреди кризисния период. Мненията по въпроса са различни – дали по този начин властта не се монополизира, или пък, напротив – това създава стабилна политическа среда, но за обществото това е без значение. В тази система хората виждат стабилност и сигурност. Медийното превъзходство на „Нова демокрация“ оформи методично една виртуална реалност със свои критерии, която погълна СИРИЗА. За хората вече няма значение, че Ципрас не е ходил на Малдивите и че живее в малък апартамент. Между шума и музиката винаги надделява шумът. Или нека припомним Чърчил – „докато си сложи панталона истината, лъжата е пропътувала половината свят”. Лъжата, която пътуваше ежедневно в Гърция, направи чудовището поносимо. Превърна го в любимото чудовище на нашия двор. Фалшивите новини, лъжливите репортажи и слуховете определяха дневния ред на политиката, за която правителството трябваше да дава обяснения. И там някъде СИРИЗА и персонално Алексис Ципрас се загубиха. Медийната вълна ги изхвърли като цунами от борда.   Нормална европейска даденост Кириакос Мицотакис спечели победата в една европейска обстановка, в която, всичко за което лобираше, представляваше нещо естествено. Риториката на омразата, ксенофобията, неолибералните заплахи, на една голяма част от гърците, не се третират като отклонения, а като една нормална европейска даденост. Като Орбан на Юга Мицотакис бе в крак с това, което става в Европа и го консумира максимално по пътя към победата си. В една от десетилетия насам разложена държава той предложи модерни възгледи, които противопостави на звяра на машинацията. Все пак в семейство Мицотакис политиката е религия, не само идеология. Кириакос Мицотакис се издига благодарение на народната воля, като един неоспорим лидер на либерална формация и политически мъж на страната. Алексис Ципрас остава само един силен политически мъж.", "date": "2019.06.06", "title": " Гърците наказаха Ципрас заради Преспа\t"}
{"url": "https://trud.bg/%d0%b3%d1%80%d0%be%d0%b1%d0%bd%d0%b8%d1%86%d0%b0%d1%82%d0%b0-%d0%bd%d0%b0-%d1%82%d1%83%d1%82%d0%b0%d0%bd%d0%ba%d0%b0%d0%bc%d0%be%d0%bd-%d1%80%d0%b0%d0%b7%d0%ba%d1%80%d0%b8%d0%b2%d0%b0-%d1%82%d0%b0/", "text": "Древен Египет ще разкрие за първи път в страната ни част от своите тайни от времето на фараоните. Те ще бъдат представени с впечатляващата изложба „Тутанкамон – една недовършена любовна история“, която гостува в Бургас това лято. Експозицията ще бъде отворена от юли до септември в сградата на Държавната опера. Тя ще даде възможност на всеки посетител да се докосне до един свят, в който обществото е имало специално отношение към смъртта и живота в отвъдното. Изложбата представя гробницата на „момчето цар“ Тутанкамон в оригиналния вид, в който е открита в Долината на царете през 1922 година от английския археолог Хауърд Картър. Близо 100 артефакта ще представят с максимална точност единственото открито непокътнато царско погребение от Древен Египет. Те са част от няколко тематични къта, които разкриват атмосферата на царската гробница – „Преддверието“ или „Стаята на могъществото и властта“, „Златният трон“ – наричан още „Шедьовърът на стаята“, „Погребалната камера“, „Съкровищницата“ и „Позлатеният олтар“. Имената им са подбрани в зависимост от разположението им в гробницата и функцията, която изпълняват в отвъдния живот. „Тутанкамон – една недовършена любовна история“ е определяна от експерти като своеобразен мост към древните времена, които не спират да провокират учени от целия свят да търсят отговорите на много загадки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Гробницата на Тутанкамон разкрива тайните си"}
{"url": "https://trud.bg/%d1%84%d0%b8%d1%84%d0%b8-%d0%b8-%d0%b1%d0%b5%d0%bb%d0%b0-%d1%81%d0%b0-%d0%bd%d0%b0%d0%b9-%d0%bf%d0%be%d0%bf%d1%83%d0%bb%d1%8f%d1%80%d0%bd%d0%b8%d1%82%d0%b5-%d0%b8%d0%bc%d0%b5%d0%bd%d0%b0-%d0%b7%d0%b0/", "text": "Паралелно с обявяването на името на новото бебе в британското кралско семейство – Арчи, италианският производител Fiat обяви кое е най-популярното име на модела Fiat 500. На базата на доставени на собственици персонализирани стикери с различни имена се оказва, че малкият автомобил най-често е наричан Фифи. На второ място сред най-популярните имена се нарежда Бела, следват Луиджи, Майнти и Фреди. Стикерите с имена са един от многобройните начини за индивидуализиране на Fiat 500 според предпочитанията и вкуса на собственика. С раждането на бебето на принц Хари и Меган Маркъл се очаква името Арчи да добие по-голяма популярност сред притежателите на италианското мини, особено на територията на Обединеното кралство.", "date": "2019.06.06", "title": " Фифи и Бела са най-популярните имена за малка кола\t"}
{"url": "https://trud.bg/%d0%ba%d0%b0%d0%bc%d0%b5%d0%bd-%d0%b4%d0%be%d0%bd%d0%b5%d0%b2-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d1%85%d0%b8%d1%82%d0%be%d0%b2%d0%b8%d1%8f-%d1%81%d0%b8-%d0%bc%d0%be%d0%bd%d0%be/", "text": "Един от най-обичаните български актьори Камен Донев ще постави  хитовия  моноспектакъл Лекция № 2 – “ВЪЗГЛЕДИТЕ НА ЕДИН УЧИТЕЛ ЗА ВСЕОБЩАТА ПРОСВЕТА” на благоевградска сцена. Представлението ще се играе на 14 юни от 18.00 часа в зала „Пейо Яворов“, съобщиха от община Благоевград. Втората лекция е посветена на всеобщата просвета. Построена аналогично на предишния спектакъл, със същия дидактичен характер и абсолютна невъзможност да бъде преразказана. В продължение на два часа Камен Донев редува скороговор на различни езици, житейски мъдрости с английски валс, грузински танц, диско, суинг, ария от Риголето, прескача от стихове на Неруда до битови сцени. Моноспектакълът гарантира на публиката смях и незабравими емоции. Билети се предлагат на касата на зала „Пейо Яворов“. Резервации могат да бъдат направени и на тел.“ 0884 115 138. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Камен Донев представя хитовия си моноспектакъл Лекция № 2 – “ВЪЗГЛЕДИТЕ НА ЕДИН УЧИТЕЛ ЗА ВСЕОБЩАТА ПРОСВЕТА” в Благоевград"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b8%d0%b7%d0%b4%d0%b8%d1%80%d0%b2%d0%b0-70-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%be%d1%82-%d0%b1%d1%83%d1%80%d0%b3/", "text": "ОДМВР – Бургас издирва 70-годишния Георги Григоров Зайчев от с. Извор, който напуснал дома си на 04.06.т.г. преди обед и до момента няма никакви данни за местонахождението му, съобщиха от пресслужбата на полицията. Мъжът е на видима възраст 65 – 70 години, ръст около 161 см, сини очи, с челно оплешивяване, придвижвал се е с бастун. Призовават се всички граждани, разполагащи с някаква информация относно местонахождението на Георги Зайчев да съобщят незабавно на тел. 112 или в най-близкото поделение на МВР! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Полицията издирва 70-годишен мъж от бургаското село Извор"}
{"url": "https://trud.bg/%d0%bc%d0%be%d1%81%d1%82-%d1%81%d0%b5-%d1%81%d1%80%d1%83%d1%82%d0%b8-%d0%bf%d0%be%d0%b2%d0%bb%d0%b8%d1%87%d0%b0%d0%b9%d0%ba%d0%b8-%d0%bd%d1%8f%d0%ba%d0%be%d0%bb%d0%ba%d0%be-%d0%b0%d0%b2%d1%82%d0%be/", "text": "Мост се срути в малко селце в кавказката република Дагестан. Инцидентът е станал в сряда. Според полицията мостът вероятно е бил твърде неустойчив и е рухнал под тежестта на четири автомобила. На кадри, разпространени от Ройтерс, се виждат пропадналите коли. Единият от автомобилите не е повлечен от земната маса, а хората се опитват да го изтеглят. При инцидента няма пострадали. Собствениците на колите са били в местната джамия по време на срутването, съобщиха от министерството на вътрешните работи на Дагестан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Мост се срути, повличайки няколко автомобила в Кавказ"}
{"url": "https://trud.bg/%d0%ba%d0%be%d0%bc%d0%b8%d1%81%d0%b8%d1%8f%d1%82%d0%b0-%d0%bf%d0%be-%d0%b1%d1%8e%d0%b4%d0%b6%d0%b5%d1%82-%d0%b8-%d1%84%d0%b8%d0%bd%d0%b0%d0%bd%d1%81%d0%b8-%d0%bf%d1%80%d0%b8%d0%b5-%d0%bd%d0%b0-%d0%bf/", "text": "Парламентарната комисия по бюджет и финанси прие на първо четене с 10 гласа „за“ промени в Закона за държавния бюджет на Република България за 2019 г. Народните представители от „БСП за България“ отказаха да участват в гласуването. Промените предвиждат размерът на държавната субсидия от 1 януари до 30 юни 2019 г. да бъде както досега – 11 лв. на получен действителен глас, а от 1 юли до 31 декември 2019 г. да стане 1 лв. на глас. Сред мотивите на вносителите от Министерски съвет се посочва, че с намаляването на партийните субсидии ще се отговори на обществените очаквания за по-малко разходи от държавния бюджет за финансиране на дейността на политическите партии и коалиции. Предлаганата промяна на Закона за държавния бюджет на Република България за 2019 г. в средата на годината, при общественото внимание към въпроса, е показателна за желанието на правителството да отговори на обществените очаквания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Комисията по бюджет и финанси прие на първо четене партийните субсидии да станат 1 лев от 1 юли"}
{"url": "https://trud.bg/%d0%b0%d1%80%d1%82%d0%b5%d0%ba%d1%81-%d0%b7%d0%b0%d0%b2%d0%b5%d0%b4%d0%b5-%d0%b8%d1%81%d0%ba%d0%be%d0%b2%d0%b5-%d0%b7%d0%b0-200-000-%d0%bb%d0%b5%d0%b2%d0%b0-%d1%81%d1%80%d0%b5%d1%89%d1%83-%d0%bd/", "text": "Строителната компания „Артекс“ заведе искове на стойност 200 000 лева срещу представителите на инициативен комитет „Лозенец“ Мариан Башур и Никола Вапцаров, става ясно от публикация на сайта на компанията. Двамата са сред инициаторите на протестите, които доведоха до спиране строежа на небостъргача „Златен век“. „Компанията Артекс счете за необходимо да защити своето безупречно до този момент име и да потърси отговорност от всеки пряк участник в процеса на разпространяване на преднамерено неверни твърдения. АРТЕКС ЗАВЕДЕ ПЪРВИТЕ СЪДЕБНИ ИСКОВЕ НА ОБЩА СТОЙНОСТ 200 000 лв. ЗА УРОНВАНЕ ПРЕСТИЖА И ИМЕТО НА КОМПАНИЯТА Заведени са съдебни искове в СОФИЙСКИ ГРАДСКИ СЪД от 04.06.2019 г. с входящи номера 73212 и 73213 от името на „АРТЕКС ЗЛАТЕН ВЕК“ ООД и „АРТЕКС ИНЖЕНЕРИНГ“ АД, на основание чл. 45 от ЗЗД срещу лицата Никола Николов Вапцаров и Мариан Фади Башур, като разпространители на неверни, клеветнически и обидни твърдения за компанията, използвайки всички възможни средства като социални мрежи, телевизионни, печатни и онлайн медии“, съобщиха от дружеството. Новината бе потвърдена днес в съобщение от Софийски градски съд.  „На 5 юни в Софийски градски съд са образувани две граждански дела по постъпили искови молби от фирмите „Артекс – Златен Век“ и „Артекс – инженеринг“. Това съобщиха от пресцентъра на съда. Молбите са по чл. 45 от ЗЗД и са срещу Никола В. и Мариан Б.“, информираха от СГС.", "date": "2019.06.06", "title": " „Артекс“ заведе искове за 200 000 лева срещу Никола Вапцаров и Мариан Башур"}
{"url": "https://trud.bg/%d0%bc%d0%b0%d1%80%d0%b8%d0%bd%d0%b5%d0%bb%d0%b0-%d0%b0%d1%80%d0%b0%d0%b1%d0%b0%d0%b4%d0%b6%d0%b8%d0%b5%d0%b2%d0%b0-%d0%be%d1%81%d1%82%d0%b0%d0%b2%d0%b0-%d0%b2-%d0%b0%d1%80%d0%b5%d1%81%d1%82%d0%b0/", "text": "Маринела Арабаджиева остава в ареста, но ще бъде преместена в болницата на затвора. Това реши Апелативният специализиран съд. Арабаджиева обжалва задържането си под стража, след като преди седмица Специализираният съд я остави в ареста. Тя е обвинена за участие в организирана престъпна група, създадена с цел извършване на данъчни престъпления и изпиране на пари. Апелативният специализиран съд се мотивира с това, че досега обвинението не е надградено, а е изминал един немалък период от началото на повдигне на обвинението. Налице са обаче опасност от укриване и извършване на ново престъпление. Признава се, че е налице медицински проблем при Маринела Арабаджиева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Маринела Арабаджиева остава в ареста"}
{"url": "https://trud.bg/%d1%80%d1%83%d1%81%d0%ba%d0%b0%d1%82%d0%b0-%d0%bd%d1%82%d0%b2-%d0%bf%d0%be%d0%b4%d0%b3%d0%be%d1%82%d0%b2%d1%8f-%d1%81%d0%b2%d0%be%d0%b9-%d1%81%d0%b5%d1%80%d0%b8%d0%b0%d0%bb-%d0%b7%d0%b0-%d1%87%d0%b5/", "text": "Руската телевизия НТВ подготвя свой сериал за аварията в АЕЦ „Чернобил“, пишат местни медии. Според режисьора му Алексей Мурадов продукцията на НВО, която се радва на огромен успех в световен мащаб, била неточна и повърхностна. Мурадов определя разказаната история като много добра, но в същото време твърди, че тя не е пълна. Той определя подхода към темата като предубеден и повърхностен. „Героите са неточни, защото създателите на сериала просто не са живели в контекста на СССР. Руските герои са много по-сложни и интересни“, смята Мурадов. Той коментира и едни от малкото критики към сериала, които засягат диалозите и превода от руски на английски език. По думите на Мурадов е невъзможно правилните диалози да бъдат предадени на език различен от руския. Той говори и за други особености: „Ние не се обръщаме един към друг с пълни имена – Юджийн, Александър, и на създателите на сериала на НВО им е трудно да си представят, че Шура, Саша и Саня са един и същи човек“, коментира той. Руският режисьор работи по сериал за НТВ, посветен именно на аварията в АЕЦ „Чернобил“, но в него е включена и една различна гледна точка към причините за аварията. В основата е история как подполковникът на военното контраразузнаване Андрей Николаев открива служител на ЦРУ на територията на Припят. Подобни истории за западен саботаж се тиражират от властите в първите дни след аварията в Чернобил. Мурадов потвърждава, че има такава история, но самият филм не бил само за това. По думите му ядрените електроцентрали, където и да се намират те по света, представляват интерес за всички разузнавателни служби. За продукцията на руският „Чернобил“ се знае от миналото лято и би трябвало да се излъчи в началото на новия телевизионен сезон през есента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Руската НТВ подготвя свой сериал за „Чернобил“\t"}
{"url": "https://trud.bg/%d0%bd%d0%b5%d0%b9%d0%bc%d0%b0%d1%80-%d1%81%d0%b5-%d1%80%d0%b0%d0%b7%d0%bf%d0%bb%d0%b0%d0%ba%d0%b0-%d1%81%d0%bb%d0%b5%d0%b4-%d0%bd%d0%be%d0%b2%d0%b0-%d1%82%d1%80%d0%b0%d0%b2%d0%bc%d0%b0/", "text": "Бразилския идол Неймар се разплака след тежка контузия в глезена. Той я получи при победата на националния му отбор над Катар с 2:0 в контролна среща преди началото на турнира Копа Америка. Футболистът на ПСЖ обаче със сигурност пропуска надпреварата. Мегазвездата напусна терена със сълзи на очи и на един крак още в 21-вата минута на мача. Впоследствие стана ясно, че е разкъсал връзки в десния си глезен. Новината за контузията бе потвърдена от Бразилската футболна конфедерация. Травмата е поредна за Неймар. Само преди седмица той се хвана за коляното и се запревива по време на тренировка. Нараняването не бе сериозно, но новата е такава и тя ще му попречи да играе на започващото южноамериканско първенство. Бразилците са основен фаворит предвид факта, че са домакини на турнира, който стартира на 14 юни. Именно тогава в Сао Пауло те откриват надпреварата срещу Боливия. Отборите на Венецуела и Перу са останалите съперници на тима в група „А“. Преди мача Неймар се оплака от психологически натиск след обвинението в изнасилване от бразилска моделка. Именно заради това футболистът намери начин да избяга от журналистите на базата на бразилския национален отбор. На нея той пристигна с личния си хеликоптер. Преди контузията пък се появиха информации, че Неймар ще иска да бъде освободен от националния тим за предстоящата Копа Америка, защото не се бил чувствал добре заради прерасналия едва ли не в истерия шум след обвинението.", "date": "2019.06.06", "title": " Неймар се разплака след нова травма"}
{"url": "https://trud.bg/%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%be%d0%b1%d0%bd%d0%be%d0%b2%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%be%d0%b1%d1%89%d0%b8%d0%bd%d1%81%d0%ba%d0%b0/", "text": "С обновена база и на втория корпус ще посрещне първите летовници общинската почивна база в Балчик. Това съобщиха от местната администрация, след като приключиха ремонтите и във второто тяло, в което има 19 стаи. От удобствата на базата първи ще се възползват възрастните хора  от пенсионерските клубове, които ще почиват там от 22 юни. Те се записват в клубовете си и ползват отстъпки, които се поемат от Общината. Тя осигурява и безплатен транспорт до базата в Балчик. След тях администрацията предоставя базата на 240 деца с изявени дарби, които ще почиват в четири смени.  Децата плащат само по 5 лв. за дневен престой, като останалите средства за издръжката им, включваща и храната, поема Общината. Два са вече обновените корпуси на общинската почивна база в Балчик. Летния сезон пък базата е на разположение на всички граждани на Търговище. Смените и цените са публикувани на сайта на администрацията.", "date": "2019.06.06", "title": " Продължава обновяването на общинската почивна база в Балчик"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%bf%d0%be%d0%b4%d0%b3%d0%be%d0%bd%d0%b8-%d0%b0%d0%bb%d0%b8-%d0%b4%d0%b0%d0%b8/", "text": "Кристиано Роналдо счупи няколко рекорда, след като наниза хеттрик за успеха на Португалия с 3:1 над Швейцария в полуфинален плейоф в турнира за Лигата на нациите. Нападателят, който класира тима си на финал в турнира, подгони по голове на национално ниво Али Даи. Легенда на Иран е лидер в класацията със 109 попадения. Роналдо вече има 88 гола и е най-резултатният европеец на международно ниво. За справка, големият съперник на Кристиано – аржентинецът Лионел Меси е извън Топ 20 по този показател, тъй като има 65 гола за Аржентина. Хеттрикът е седми за Роналдо с националната фланелка, като всички са вкарани в официални срещи. С трите гола той се превърна и в първия играч, който се разписва в 10 поредни големи турнира за отбора на страната си. Освен това 34-годишният футболист може да се похвали с голове на 4 европейски първенства, 4 мондиала, в турнира Купата на Конфедерациите (2017), а сега и Лигата на нациите. „Той все още e като олимпийски спортист“, написа Би Би Си след хеттрика на Роналдо. „Жоао Феликс може да е бъдещето на Португалия, но Кристиано е настоящето“, възкликна вестник „Сън“, като отрази дебюта на 19-годишния нападател на „Бенфика“. А Роналдо има общо 53 хеттрика в кариерата – 44 с екипа на „Реал“, 7 за Португалия и по един за „Манчестър Юнайтед“ и „Ювентус“. „Използвал съм доста прилагателни, за да опиша играта на Роналдо – коментира след мача Фернандо Сантош, селекционер на Португалия. – Бях негов треньор още през 2003 година и знаех как ще се развие. Има гении, които творят картини и скулптури. И Роналдо е такъв. Той е футболен гений“. „Нищо ново – каза Бернардо Силва по адрес на съотборника си Роналдо. – Свикнали сме на подобни неща. Той го прави вече толкова години и това не бива да е изненада за никого. Кристиано вкара три гола… Наистина нищо ново за него. Той просто прави разликата“.", "date": "2019.06.06", "title": " Роналдо подгони Али Даи"}
{"url": "https://trud.bg/%d1%81-1-3-%d1%81%d0%b5-%d1%83%d0%b2%d0%b5%d0%bb%d0%b8%d1%87%d0%b8%d0%bb%d0%b8-%d1%87%d1%83%d0%b6%d0%b4%d0%b8%d1%82%d0%b5-%d0%bf%d0%be%d1%81%d0%b5%d1%82%d0%b8%d1%82%d0%b5%d0%bb%d0%b8-%d0%b2-%d0%bc/", "text": "Чужденците, обиколили музеите във Варна, са се увеличи с близо 30 % през миналата година в сравнение с предходната, посочват данните за културата в областта на Териториално статистическо бюро-Североизток. Посещенията на чуждите туристи са стигнали рекордните 126 000 и са почти половината от всички. Според експерти това се дължи на увеличените нискотарифни полети до морската столица, които стимулират градския и културен туризъм у нас. Чужденците, посетили богатите старини, не са организирани туристи от круизни кораби, които от година -две заради геополитическата обстановка не идват в Черно море, нито са ол инклузивните почитатели на слънчеви и морски бани, а са предимно екскурзианти. Във Варна функционират 6 музея, регистрирани по Закона за културното наследство. Общият персонал в тях през миналата година е 294 души, като е намалял с близо 10% в сравнение с предходната. Действащите 3 театъра са направили 807 представления, като посещаемостта бележи ръст от близо 25%. През 2018 г. в област Варна са изнесени 303 концерта, от които най-много са естрадните-119, посетени от 57 хиляди фенове. 27 рецитала на художественото слово са били посетени от 2150 зрители.", "date": "2019.06.06", "title": " С 1/3 се увеличили чуждите посетители в музеите на Варна"}
{"url": "https://trud.bg/15-%d1%81%d1%82%d0%b0%d0%bd%d0%b0%d1%85%d0%b0-%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%bd%d0%b0-%d0%bf%d0%be%d1%82%d1%8a%d0%bd%d0%b0%d0%bb%d0%be%d1%82%d0%be-%d0%ba%d0%be%d1%80%d0%b0%d0%b1/", "text": "Унгарската полиция съобщи, че са открити още две тела на загиналите при потъването на туристическо корабче в река Дунав, с което броят на жертвите достигна 15 души. 13 от 33-та южнокорейски туристи и двамата унгарци от екипажа още се водят за изчезнали, предаде АП. При инцидента с корабчето „Русалка“ на 29 май бяха спасени седем южнокорейски туристи. Голям плаващ кран може да успее да вдигне потъналия плавателен съд през идните дни, но засега е закотвен в северната част на Будапеща в очакване нивото на реката да спадне. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " 15 станаха жертвите на потъналото корабче в Дунав"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%ba%d0%be%d0%bc%d0%bf%d0%be%d1%81%d1%82%d0%b8%d1%80%d0%b0/", "text": "Министърът на околната среда и водите Нено Димов участва в първа копка на проект за изграждане на компостираща инсталация в Пазарджик. Съоръжението ще преработва разделно събрани зелени и/или биоразградими отпадъци, образувани на територията на общините Батак, Белово, Брацигово, Лесичово, Пещера, Пазарджик и Септември, съобщиха от МОСВ. „С тази компостираща инсталация зеленият отпадък се превръща в суровина, която може да се използва и това е елемент от кръговата икономика. Такава е новата икономика – всичко, което е отпадък, може да е ресурс, който да се вложи в производство и да произведе продукт. Днес правим малка стъпка, но многото малки стъпки ни отвеждат далеч по дългия път, който ни предстои“, каза министър Димов по време на церемонията. Той заяви, че новото съоръжение ще повиши качеството на живот на хората в района и поздрави всички кметове и местните общности в страната, които осъзнават силата си и възможността да взимат решенията сами. Министър Димов подчерта, че именно затова е важен подходът на работа с местните общности, и добави: „Това е разликата от онези, които искат всичко да се решава на жълтите павета“. „След много усилия направихме регионалното депо за отпадъци, сега започва изграждането на компостираща инсталация, а след лятото ще пристъпим към рекултивация на старото депо. В късната есен ще имаме работен проект за довършване на последния етап от азотно-фосфорното пречистване на отпадните води на пречиствателната станция и така ще завърши пълният цикъл за решаване на екологичните проблеми на региона“, заяви кметът Тодор Попов. Компостиращата инсталация и инсталация за предварително третиране на битови отпадъци, както и съпътстваща инфраструктура на площадката за Регионален център за рециклиране (РЦР) ще бъдат изградени в местността “Баира”, в землището на с. Алеко Константиново. Проектът ще се изпълнява с финансиране основно по Оперативна програма „Околна среда“ (ОПОС) 2014-2020 г. Общата стойност е 19,694 млн. лв., от които 11,840 млн. лв. от Европейския фонд за регионално развитие, останалите средства са от държавния бюджет и общината.", "date": "2019.06.06", "title": " Стартира изграждането на компостираща инсталация за биоразградими отпадъци в Пазарджик"}
{"url": "https://trud.bg/%d1%81%d1%8a%d1%81-%d1%81%d0%b2%d0%b5%d1%82%d0%b0-%d0%bb%d0%b8%d1%82%d1%83%d1%80%d0%b3%d0%b8%d1%8f-%d0%bd%d0%b0-%d0%b2%d1%8a%d1%80%d1%85%d0%b0-%d0%bd%d0%b0-%d1%86%d0%b0%d1%80%d0%b5%d0%b2%d0%b5%d1%86/", "text": "Света литургия навръх големия църковен празник Възнесение Христово, популярен и като Спасовден, бе отслужена на върха на крепостта Царевец във Велико Търново. По стара традиция богослужението бе в Патриаршията музей „Възнесение Господне“, където се събраха десетки българи и чужденци. Службата уважиха кметът на Велико Търново Даниел Панов и председателят на Великотърновски общински съвет Венцислав Спирдонов. Литургията бе отслужена от великотърновският митрополит Григорий , архимандрит Пахомий – ректор на духовна семинария „Св. Йоан Рилски“, архимандрит Самуил и свещеници от Великотърновска епархия. С подкрепата на Даниел Панов отбелязването на църковния празник Възнесение Господне в Патриаршеския храм бе възстановено като традиция през 2013 година – след 620 годишно прекъсване. Музейният храм на върха на Царевец носи спомена за най-високото достижение в българската църковна история. През 1235 година, когато управлява цар Иван Асен II, Търновската архиепископия става център на възстановената Българска патриаршия, наричана Търновска патриаршия. Първи патриарх е Йоаким Търновски. Близо два века върхът на Царевец е най-святото място по българските земи. Според историческите извори, чак до 1416 година там гордо се извисява независимата Българска патриаршия. Последният от 15-е патриарси е св. Евтимий Търновски.", "date": "2019.06.06", "title": " Със Света литургия на върха на Царевец Велико Търново отбеляза Възнесение Христово"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd-%d1%86%d0%be%d0%bd%d0%b5%d0%b2-%d0%b4%d0%bf%d1%81-%d0%b5-%d0%bf%d1%80%d0%be%d1%82%d0%b8%d0%b2-%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d0%bd%d0%b5-%d0%bd/", "text": "ДПС е против намаляване на партийната субсидия на един лев, смята това за популизъм, който ще доведе до тежки последици за демокрацията в България – ще се върне тоталната зависимост на партиите от бизнесмени, олигарси и сенчест бизнес. Тази теза застъпи заместник-председателят на ПГ на ДПС Йордан Цонев по време на заседанието на парламентарната комисия по бюджет и финанси, на което бе представено предложението на ГЕРБ за намаляване на партийната субсидия на един лев от 1 юли 2019 г. Цонев обясни в началото на своето изказване, че политическите партии или се финансират от бюджета, или от олигарсите или от „инициативни“ бизнесмени. „Трети вариант няма“, коментира той. Той отговори и на обвиненията в популизъм към ДПС, които непосредствено след изборите за Европейски парламент предложиха намаляване на 5 процента на ДДС върху хляба, премахване на ДДС върху книгите и безплатни детски градини. В отговора си заместник-председателят на ДПС подчерта, че ДПС, а не ГЕРБ са направили така, че преките данъци да бъдат 10 процента. „Нашата инициатива не беше популизъм. Това, което в момента се прави, е популизъм с много тежка цена за българската демокрация. Ще се върне тоталната зависимост на партиите от бизнесмени, олигарси и сенчест бизнес“, коментира той. От ДПС подкрепят заявеното намерение от управляващите, което е и предложение на ДПС – спестените от партийни субсидии пари да се използват за строителство на детски градини и премахване на таксата за децата. „Това е първа мярка в нашата програма, насочена към образованието. Радваме се също така, че е приета и другата ни инициатива за книгите. Искам да ви уверя всички, че ДПС гледа много сериозно на инициативите си“, увери Цонев. Очаква се другата седмица в сряда и в четвъртък ПГ на ДПС да проведе срещи в парламента със съсловните организации. Цонев обясни, че от тях ще изискват механизъм, който да гарантира, че ако ДДС бъде намалено ще паднат и цените за крайните потребители. „Още при обявяване на нашата инициатива, ние казахме няма ли гаранция, че ще паднат цените – няма да реализираме намаляването на ДДС“, посочи Цонев. Цонев каза още, че са категорично против този популизъм за намаляване субсидиите на партиите. „Не може една грешка в методиката да бъде причина – партиите да изпаднат в зависимост“, коментира още депутатът. Цонев припомни, че още, когато се е въвело въпросното квадратче с „не подкрепям никого“ са предупреждавали, че това е „глупост“. „Тук няма виновни. Не е виновна изпълнителната власт, че има такова тълкуване кое е действителен и кое недействителен глас“, каза още заместник-председателят Йордан Цонев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Йордан Цонев: ДПС е против намаляване на партийната субсидия на един лев"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%88%d0%b0%d0%bd%d1%81%d1%8a%d1%82-%d0%b4%d0%b0-%d0%bd%d0%b5-%d1%81%d0%b5-%d1%80/", "text": "Има шанс да няма сделка между САЩ и България за изтребителите Ф-16, но той е не повече от 25%, заяви пред журналисти министърът на отбраната Красимир Каракачанов. На въпрос как ще коментира разминаването между това, което американският конгрес е гласувал, и това, което българският парламент е дал като мандат за изтребителите, Каракачанов подчерта, че конгресът е гласувал разрешението, което той дава на американското правителство като таван. „Това не е сумата, на която да бъде сключен договорът. Американският конгрес дава максималната сума, на която правителството може да сключи договор с България“, обясни той. Министърът на отбраната даде пример със Словакия, за която конгресът е гласувал 2,8 млрд. долара, а словашкото и американското правителство подписаха договор за 1,8 млрд. долара. Каракачанов обясни, че очаква оферта под началната, получена в края на мината година. „Смятам там да се срещнат двете страни“, заяви той. По думите му максималната нормална сума, която България може да си позволи, е 2 млрд. лв. „Няма да режем нито от бройката, нито от способностите на самолета“, уточни той. На въпрос дали има шанс да няма сделка между САЩ и България Каракачанов посочи, че такива шансове винаги има. „Ако двете страни не намерят приемлива среда, на която да се срещнат, има такъв шанс. Но го оценявам на не повече от 25%“, заяви той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Красимир Каракачанов: Шансът да не се разберем със САЩ за Ф-16 е не повече от 25%"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b1%d0%bb%d0%be%d0%ba%d0%b8%d1%80%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d1%85%d0%b0%d0%b8%d0%bd/", "text": "Катастрофа между два леки автомобила блокира движението в Хаинбоаз. Произшествието е станало в района на великотърновските села Въглевци и Вонеща вода. Сигнал за пътната злополука е получен в полицията в 14:12 часа, като по първоначална информация леко са пострадали две жени. На място са изпратени полиция и линейка, която ще транспортира пострадалите във великотърновската болница. Движението се извършва в едната лента, регулирано от пътни полицаи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Катастрофа блокира движението в Хаинбоаз"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b0%d1%82%d0%b0-%d0%b4%d0%b5%d0%bd%d1%82%d0%b0%d0%bb%d0%bd%d0%b0-%d1%84/", "text": "Освен морето и града, в Бургас ме впечатлиха и многото млади хора с красиви усмивки. Това заяви президентът на Световната дентална федерация д-р Катрин Кел. Тя се срещна с кмета на Община Бургас Димитър Николов, придружавана от изпълнителния директор на Световната дентална федерация Енцо Бондиони и с председателя на Българския зъболекарски съюз д-р Николай Шарков. Поводът за визитата на гостите е предстоящият 19-ти Национален конгрес, организиран от Българския зъболекарски съюз, който е част от програмата за Продължаващо медицинско обучение на Световната дентална федерация. Д-р Катрин Кел разказа, че Световната дентална федерация е сред най-старите организации в медицината и сферата на здравеопазването. Д-р Кел допълни още, че след Научния конгрес на Българския зъболекарски съюз, предстои още един конгрес по дентална медицина в Сан Франциско в началото на септември, организиран съвместно с Американската дентална асоциация, на която България ще бъде представена от д-р Николай Шарков. Кметът Николов запозна присъстващите с перспективите за развитие на денталната медицина в Бургас и най-новото учебно заведение в сферата на здравеопазването в града – Медицинският факултет, който наесен приема първите си студенти. Градоначалникът сподели идеята за организиране на изложба на бронзови медицински инструменти, сред които и дентални, използвани в античността и открити при разкопки на тракийски и римски селища в района, както и в потъналите кораби в Черно море, изследвани при подводната научна експедиция Black Sea MAP. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Президентът на Световната дентална федерация: В Бургас има много красиви усмивки\t"}
{"url": "https://trud.bg/%d1%88%d1%83%d0%bc%d0%b5%d0%bd%d0%b5%d1%86-%d0%b7%d0%b0%d1%81%d0%b5%d1%87%d0%b5-%d0%ba%d1%80%d0%b0%d0%b4%d0%b5%d1%86-%d0%b2-%d0%bc%d0%b0%d0%b7%d0%b5%d1%82%d0%be-%d1%81%d0%b8/", "text": "Шуменец чу шум откъм избата си и залови на място крадец-карък. Случката станала в полунощ, първия половин час на 6 юни, на ул.“Божур“ в града, съобщават от полицията. Мъжът веднага подал сигнал до полицията и към адреса бил насочен полицейски екип. След пристигане униформените установили на място криминално проявения с кражби местен жител А.А./36г./, който не успял да изчезне. Той е задържан за срок до 24 часа в Полицейското управление в Шумен. За влизане в чужд имот е образувано бързо производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Шуменец засече крадец в мазето си"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%b3%d0%be%d1%82%d0%be%d0%b2%d0%b8-%d1%81%d0%bc%d0%b5-%d0%b4%d0%b0-%d0%b8%d0%b7%d0%bb%d0%b5%d0%b7%d0%b5%d0%bc-%d0%be/", "text": "Президентът на Русия Владимир Путин заяви пред медии, че страната му е готова да излезе от ядреното споразумение със САЩ, известно като Новия СТАРТ, ако Вашингтон няма интерес в удължаването му, съобщава ТАСС. „Ако никой не иска да удължи споразумението – Нов СТАРТ – добре, няма да го направим тогава“, каза Путин на икономически форум в Санкт Петербург, позовавайки се на Договора за намаляване на стратегическите оръжия, който ограничава броя на ядрени бойни глави на страните. Пред медиите Путин заяви и че Русия никога не се е месила във вътрешните работи на Съединените щати и няма намерение да го прави и за напред. Руският държавен глава също така се обяви против военната намеса на Венецуела и отбеляза, че съюзниците на САЩ също нямат подобно желание. Путин изрази мнението си и за кризата между САЩ и Иран, като каза, че не одобрява действията на Вашингтон. „Разбираме проблема в ядрената програма на Иран, но трябва да се върнем към нормалния диалог между двете страни. Иначе рискуваме да загубим прогресът, който имахме. Путин коментира и евентуалното удължаване на снакциите срещу Русия от страна на Европейския съюз. Държавният глава използва по-мек тон от обичайното, като заяви: „Ако Европейският парламент реши да прекрати санкциите срещу нас и ние ще направим същото“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Владимир Путин: Готови сме да излезем от ядреното споразумение със САЩ\t"}
{"url": "https://trud.bg/%d0%bc%d0%b0%d1%88%d0%b8%d0%bd%d0%b8-%d0%b2%d0%bb%d0%b8%d0%b7%d0%b0%d1%82-%d0%b2-%d0%bc%d0%b0%d0%bb%d0%ba%d0%b8%d1%82%d0%b5-%d1%83%d0%bb%d0%b8%d1%86%d0%b8-%d0%b2%d1%8a%d0%b2-%d0%b2%d0%b0%d1%80%d0%bd/", "text": "След като приключи строителството на булевард „Васил Левски“ започват ремонти на малките улици и между блоковите пространства във Варна. Те също са много важни за жителите на града, както каза кметът Иван Портних. Възложени за изпълнение са ремонти в петте района в града с цел отстраняване на проблемни участъци по пътните артерии, съобщиха от дирекция „Инженерна инфраструктура и благоустрояване“. В район „Приморски“ са планирани ремонти по над 80 пътни отсечки, част от които са в районите на Цветния квартал, „Левски“, Евксиноград, местност Ален мак, „Виница“ и др. Ще бъдат ремонтирани 11000 кв.м в централния район „Одесос“, над 30 улици в „Младост“, а в район „Владислав Варненчик“ са предвидени дейности за общо 5775 км. метра улици и тротоари. Рехабилитация на пътната инфраструктура ще се извършва и в петте населени места на територията на община Варна -селата Константиново, Звездица, Каменар, Тополи и Казашко. Средставата за ремонтите на уличната мрежа са част от заложените в бюджета за 2019 г. 17 млн. лева, от които 14.5 млн. лева са за градската част на общината.", "date": "2019.06.06", "title": " Машини влизат в малките улици във Варна"}
{"url": "https://trud.bg/%d0%bf%d1%80%d0%b8%d0%b2%d0%bb%d1%8f%d0%ba%d0%be%d1%85%d0%b0-%d0%ba%d0%b0%d1%82%d0%be-%d0%be%d0%b1%d0%b2%d0%b8%d0%bd%d1%8f%d0%b5%d0%bc-%d0%bc%d1%8a%d0%b6-%d0%b7%d0%b0-%d0%ba%d1%83%d0%bf%d1%83%d0%b2/", "text": "Районна прокуратура-Хасково привлече като обвиняем:  М.А., на 37 г. от гр.Хасково за това, че на 26.05.2019 г. в гр. Хасково е предложил на Х. А. от гр. Хасково имотна облага в размер на 15 лева с цел да бъде склонена да упражни избирателното си право в полза на определена политическа партия – престъпление по чл. 167 ал. 2 от НК. Това съобщиха от пресслужбата на държавното обвинение. С постановление на Районна прокуратура – Хасково, от 27.05.2019 г. обвиняемият е задържан за срок от 72 часа, в рамките на които предстои да бъде внесено искане в съда за вземане на мярка за неотклонение „Задържане под стража“. До момента е установено, че М.А. е предложил на Х.А от гр. Хасково, да упражни избирателното си право в полза на определена политическа партия на Европейските избори като й е обещал след това да й даде парична сума в размер на 15 лева. Х.А. първоначално се съгласила, но след това сигнализирала за нарушението членове на СИК, в която следвало да гласува. В Районна прокуратура Хасково в изпълнение на организацията, създадена в ПРБ за ефективно противодействие и разследване на престъпления против политическите права на гражданите, свързани с изборния процес, са наблюдавани 19 броя преписки, по които две са прераснали в наказателни производства- едно Бързо производство и едно досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Привлякоха като обвиняем мъж за купуване на гласове в Хасково"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d0%ba%d0%bc%d0%b5%d1%82%d0%b0-%d0%bd%d0%b0-%d0%b1%d0%be%d0%b6/", "text": "Апелативният спецсъд потвърди изцяло определението на първоинстанционния съд и остави за постоянно в ареста кмета на Божурище Георги Димов. Той беше задържан при акция и обвинен за длъжностно престъпление. Според обвинението били продадени 4 парцела земя на цена от 2,16 лв. за квадрат, много по-ниска от реалната. Според прокуратурата в една от фирмите, купили имотите, участие имал бащата на Димов, предаде БТА. Георги Димов поиска от съда да го освободи под домашен арест. Адвокатът му Божидар Терзийски отбеляза пред съда, че няма обосновано предположение, че клиентът му е извършил престъплението, за което е обвинен. Той представи документи, сред които за продажба на ниви в района на Божурище със сходни цени от 2-3 лв. на кв.м, както и други документи свързани със семейството на Димов и с решения на общинския съвет. Прокуратурата поиска от съда да отхвърли жалбата за по-лека мярка на обвиняемия. Доклад на АДФИ сочел, че имало нарушения в провеждането на търга за имотите – не бил съобразен с нормативните актове. В процедурата за провеждане на търга кметът бил допуснал нарушения съзнателно и с цел да набави облага за четирите дружества спечелили наддаването. Прокурорът по делото посочи още, че има опасност Димов да повлияе на свидетели и да укрие документи важни за разследването. Като помоли съда за мярката на обвиняемия да бъде даден превес на обществения интерес, а не на ситуацията в семейството на Димов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Спецсъдът остави в ареста кмета на Божурище Георги Димов"}
{"url": "https://trud.bg/%d0%b2%d1%8a%d1%80%d1%85%d0%be%d0%b2%d0%bd%d0%b0%d1%82%d0%b0-%d1%80%d0%b0%d0%b4%d0%b0-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%bf%d1%80%d0%b8%d0%b5%d0%bc%d0%b5-%d0%bc%d0%b8%d0%bd%d0%b8/", "text": "Върховната Рада на Украйна отказа да приеме оставките на министрите на външните работи и отбраната Павел Климкин и Степан Полторак, както и на директора на Службата за сигурност на Украйна (СБУ) Василий Грицак, предава ТАСС. Оттеглянето на тримата беше поискано от президента Владимир Зеленски. Климкин, който оглавява външнополитическото ведомство от пет години, обяви намерението си да участва на парламентарните избори. Предсрочния вот е планиран за 21 юли. Министерството на отбраната се отнася към т.нар. президентска квота, т.е. ръководителят му се назначава след представяне на кандидатура от самия държавен глава, а не от депутатите от Радата,, както това се случва по отношение на другите членове на кабинета. Полторак заема длъжността от октомври 2014 година. През октомври 2018 година той формално се уволни от военна служба, за да остане на длъжността военен министър, която от 2019 година стана гражданска.", "date": "2019.06.06", "title": " Върховната Рада отказа да приеме министерските оставки, които Зеленски поиска"}
{"url": "https://trud.bg/%d1%82%d0%be%d0%bc%d0%b0-%d0%b1%d0%b5%d0%bb%d0%b5%d0%b2-%d0%b8%d1%81%d0%ba%d0%b0-%d1%86%d1%81%d0%ba%d0%b0-%d0%b4%d0%b0-%d1%81%d0%b5-%d0%bc%d0%b0%d1%85%d0%bd%d0%b5-%d0%be%d1%82-%d0%b0%d1%80/", "text": "ЦСКА се сдоби с още един душманин. Видният „еколог“ Тома Белев призова „червените“ да напуснат стадион „Българска армия“ и да си построят нов дом на друго място. Белев се позовава на плановете за нов национален стадион и обсъжданията в Столична община за четири възможни терена. „Защо ЦСКА да не получи един от тях и да построи нужния стадион, а този в Борисовата градина да остане за тренировки, младежки отбор и деца?“, пита Белев. Това е нова акция на Белев против интересите на българския спорт. „Зеленият“ активист е в основата на разрухата на Витоша. Той е бивш директор на Природния парк и е участвал в изготяването на рестриктивния устройствен план, който не позволява никаква модернизация на съоръженията за зимни спортове. В момента е нелегитимен шеф на сдружение „Асоциация на парковете в България“, като прибира милиони от проекти със съмнителна стойност като броене на лалугери и др. В последното време е и част от ръководството на политическото обединение „Демократична България“. ЦСКА ползва „Българска армия“ по дългосрочен договор със „Сердика спортни имоти“ ЕАД, който бе одобрен от спортния министър Красен Кралев. Преди това дружеството придоби стадиона от Министерство на отбраната. Наскоро клубът представи планове за мащабна реконструкция и модернизация на съоръжението. Адвокатът на клуба: Нито едно дърво няма да бъде отсечено „Природата няма да бъде засегната от изграждането на нов стадион на мястото на „Българска армия“, категоричен е адвокат Станислав Трендафилов, който представляваше ЦСКА на обсъждането в Столична община. Той уточни, че планът предвижда изграждане на ново съоръжение, а не ремонт на съществуващото. „Държим на изграждането на нов модерен стадион на мястото и в чашата на сега съществуващия „Българска армия“ – заяви адвокатът. – За 20 дена събрахме 90 хиляди подписа в подкрепа на нашето искане, то е подкрепено и от държавата. Не искаме да падне нито едно дърво при изграждането на този чисто нов обект. Нашият собственик е сериозен природолюбител и се бори с незаконната сеч.“", "date": "2019.06.06", "title": " Тома Белев иска ЦСКА да се махне от „Армията“"}
{"url": "https://trud.bg/%d0%bf%d0%b5%d1%82-%d0%bd%d0%be%d0%b2%d0%b8-%d1%81%d0%ba%d1%83%d0%bb%d0%bf%d1%82%d1%83%d1%80%d0%b8-%d0%be%d0%b1%d0%be%d0%b3%d0%b0%d1%82%d1%8f%d0%b2%d0%b0%d1%82-%d0%b3%d1%80%d0%b0%d0%b4%d0%b0/", "text": "Пет нови скулптури ще допълнят градската среда в Бургас. Това са „Плажна шапка“ на проф. Светозар Бенчев, „Златна рибка“ на Огнян Петков, „Артлегория“ на Добрин Вътев, „Прибой“ на доц. Емил Бачийски и стъкленият „Тетрапод“ на Красен Троански. Това ще се случи след края на течащия в момента „Симпозиум по скулптура за градска среда“. „Плажната шапка и нейната сянка“ ще създават усещане за лято в градинката на Часовника, до Арменската църква. „Златна рибка“ ще се подава над вълните в горната част на площад „Тройката“, в близост до пресечката с ул. „Г.С. Раковски“. И бургаската златна рибка ще изпълнява желания, както тази в приказките. Специално изработен сейф в монумента ще събира монети, а авторът обещава, че с една монета ще се изпълняват до три желания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Пет нови скулптури обогатяват града\t"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d1%80%d0%be%d1%81%d0%b0%d1%82%d0%be%d0%bc-%d0%b2%d1%8a%d0%b7%d0%bd%d0%b0%d0%bc%d0%b5%d1%80%d1%8f%d0%b2%d0%b0%d0%bc%d0%b5-%d0%b4%d0%b0-%d0%bf%d0%be/", "text": "Руската държавна корпорация за атомна енергия „Росатом“ възнамерява да подаде заявка за самостоятелно участие в строежа на АЕЦ „Белене“, заяви   по време на икономическия форум в Санкт Петербург изпълнителният директор на компанията Алексей Лихачов. От „Росатом обаче все още не са подали документи за участие в търга. „Официално все още не сме. Смятаме да участваме самостоятелно поне на този етап“, обясни Лихачов. По-рано заместник-изпълнителният директор на корпорацията обяви, че „Росатом“ ще съдейства с каквото може на България за строежа и подръжката на АЕЦ „Белене“. Лихачов пък добави, че компанията е готова да участва в проекта, но само ако получат гаранции за осъществяването му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Шефът на „Росатом“: Възнамеряваме да подадем заявка за самостоятелно участие в строежа на АЕЦ „Белене“"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%bd%d0%b0-%d1%81%d1%80%d0%b5%d1%89%d0%b0%d1%82%d0%b0-%d1%81%d0%b8-%d1%81-%d1%80%d1%83%d0%bc%d0%b5%d0%bd-%d1%80%d0%b0/", "text": "Енергетиката бе във фокуса на разговорите на президента Радев с руския държавен глава Владимир Путин на икономическия форум във Санкт Петербург. Това е втората среща между двамата държавни лидери след разговора им в Сочи през месец май 2018 година, на която беше възстановен диалогът на най-високо политическо ниво между България и Русия след десетгодишно прекъсване. Цената на газа е една от темите, които ще бъдат обсъждани. На срещата присъстват и директорите на руските енергийни компании. „Благодаря за поканата да посетя Руската федерация и Петербургският икономически форум. Това е ясен знак за новата динамика в нашите двустранни отношения, които се базират на дълбоко културно-исторически връзки“, заяви в началото на срещата българският президент Румен Радев, акцентирайки върху „конструктивното развитие на междудържавните отношения на взаимноизгодна основа”. Държавният ни глава коментира и възможността за съвместна дейност между България и Русия в областта на енергетиката: „Имаме потенциал сътрудничеството в енергетиката да се задълбочава. България вече купи два атомни реактора от Русия. Това означава, че Русия има място в изграждането на бъдещата атомна централа независимо кой стратегически инвеститор ще спечели търга”. „Отношенията ни на правителствено и парламентарно ниво вече се засилиха. Всичко това дава основание да вярваме, че ще можем да използваме възможностите, които досега не сме оползотворили, във всяка една сфера, в която нашите държави имат отношения“, заяви Путинв началото на срещата. Според руския президент доброто сътрудничество между двете страни се възстановяват бавно, но сигурно. „Има позитивна динамика в търговията с ръст от 2,8%”, обясни Путин. „В областта на газовите доставки и транзит също имаме дългогодишно партньорство. България продължава да модернизира и изгражда своята газопреносна мрежа. Това дава нова възможност за доставки на руски газ към Централна Европа. Текат нови процеси на газовата карта на Европа. Това означава много по-динамичен подход към актуализацията и ценообразуването в договорите”, допълни Радев. По-късно през деня Румен Радев ще се срещне и с представители на българската общност в Санкт Петербург. Той е в града за участие в президентския панел на икономическия форум, който събира десетки хиляди участници от целия свят. Радев получи покана да се включи във форума при посещението на премиера Медведев в София преди три месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Владимир Путин на срещата си с Румен Радев: България и Русия имат силно сътрудничество в почти всички сфери"}
{"url": "https://trud.bg/%d0%bf%d0%bb%d0%b5%d0%b2%d0%b5%d0%bd%d1%81%d0%ba%d0%b8-%d0%bb%d0%b5%d0%ba%d0%b0%d1%80%d0%b8-%d0%b8%d0%b7%d0%b2%d0%b0%d0%b4%d0%b8%d1%85%d0%b0-%d0%be%d0%b3%d1%80%d0%be%d0%bc%d0%bd%d0%b0-%d1%82%d0%be/", "text": "Плевенски хирурзи извършиха необичайна операция на 12-годишно момиче. Лекарите извадили от коремната кухина топка от косми, попаднала там след вреден навик на детето, предаде БНР. Операцията е извършена в Клиника по детска хирургия в УМБАЛ „Д-р Георги Странски“. Намесата се е наложила, тъй като момичето имало навик да дъвче дългата си коса. Затова в коремната кухина на детето се натрупала топка косми, които напълнили стомаха и тръгнали към дванадесетопръстника и червата. В резултат момичето спряло да се храни, получило анемия и загубило килограми. Ендоскопски преглед показал, че натрупаната маса от коси може да се премахне само с операция. Доц. д-р Борислав Нинов, началник на клиниката, заяви, че за 42-годишния си опит като хирург това е едва вторият такъв случай, на който попада. От стомаха на детето е извадена маса от косми с размер около 30 на 10 см. Операцията е минала успешно и детето се възстановява. Хирурзите обръщат внимание, че децата трябва да се наблюдават за вредни навици, тъй като на вид незначителното дъвчене на коса може да доведе до сериозни последици, опасни за здравето.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Плевенски лекари извадиха огромна топка косми от корема на момиче"}
{"url": "https://trud.bg/%d0%b1%d0%be%d1%80%d1%8f%d1%82-%d0%b0%d0%bb%d0%be-%d0%b8%d0%b7%d0%bc%d0%b0%d0%bc%d0%b8%d1%82%d0%b5-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be-%d1%81-%d0%ba%d0%be%d0%bd%d1%86%d0%b5%d1%80/", "text": "С нестандартен подход – концерт на либимите изпълнители на третата възраст Веселин Маринов и Славка Калчева, съпроводен с разяснителна част, шуменската полиция прави пореден опит да пресече телефонните измами. Инициативата „Заедно можем да спрем телефонните измами“ е на 13 юни в зала „Арена Шумен“ и за нея вече са раздадени над 2500 покани на хора от всички общини. Миналата година е била рекордна по щети от измами в Шуменско – хитреци са реализирали 44 телефонни сценария, а доверчиви хора са изхвърлили 316 000 лева спестявания. Това е почти половината от „заработеното“ от алоджиите, атакували региона, за последните пет години – то възлиза на 740 000 лв., оповести говорителят Ася Йорданова. След удара със залавяне на банди т.г. има спад на телефонните измами, но опитите в региона продължават, отчита директорът на ОДМВР-Шумен ст.комисар Ялчън Расим. Затова от полицията решили да подходят нещо неизпробвано в страната, след като вече са раздавали листовки, правили са срещи по села и клубове, пускали са видеоклип срещу алоджиите… Направили профил на жертвите и се оказало, че това най-често са жени между 55 и 75 г., живеещи в широкия център на град Шумен. Най-вероятно защото там все още има много стационарни телефони. Направили допитване по пенсионерски клубове какво харесват и кое би обединило хората и така решили да направят концерт и кого да поканят. Очакванията са тези, които ще успеят да присъстват да разкажат на приятели и роднини. Полицаите ще реализира инициативата с подкрепата на фирма „Алкомет“АД, която ги и е подкрепяла и при други акции. Няма да разчитат само на певците да вразумяват хората, а са се погрижили да покажат целия сценарий на измамите – пред аудиторията ще говори зарибено муле, мамена жена, превъзмогнала ужаса, както и униформени, които се борят с този вид престъпност. За последните 5 г. в Шуменско са изловени и 43 мулета, помагали на телефонни измамници. От тях 36 вече са осъдени, две са жените, уличени да пренасят пари, казва аналитикът в ОДМВР-Шумен Десислав Райчинов.", "date": "2019.06.06", "title": " Борят ало измамите в Шуменско с концерт на Веселин Маринов"}
{"url": "https://trud.bg/3d-%d0%b8-4d-%d0%ba%d0%b0%d1%80%d1%82%d0%b8%d0%bd%d0%b8-%d0%be%d0%b6%d0%b8%d0%b2%d1%8f%d0%b2%d0%b0%d1%82-%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4/", "text": "Уникални 3D и 4D картини ще „оживеят“ в Благоевград по време на Международен арт фестивал в Благоевград. Събитието ще се проведе от 10 до 20 юни в областния център. Това е поредният проект финансиран от Фонд „Култура“ към Община Благоевград. Стената на улица „14-ти полк“ и тротоара под нея ще бъдат изрисувани с 3D и 4D картини, които ще пресъздадат гледки от Благоевград, както и културни обекти. Фестивалът се организира съвместно с Association of Art „Аrt Universe“. Сдружението е единственото в България, работещо с български художници, които са участвали в арт проекти в Италия,Франция и Германия. По време на фестивала, своето творчество ще покаже и Браниша Джорджевич от Сърбия. Първият 3 D фестивал в Благоевград се проведе през 2014 година, когато бяха изрисувани красиви картини на различни места в града. 3D АРТ е изкуство на стрийт културата. То представлява илюзии, основани на ефекта на изненадата – от различни точки виждате различни неща. Този вид изкуство е използвано от художниците още през Ренесанса и Барока. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " 3D и 4D картини „оживяват“ в Благоевград по време на Международен арт фестивал"}
{"url": "https://trud.bg/48-%d0%b3%d0%be%d0%b4%d0%b8%d1%88%d0%b5%d0%bd-%d1%88%d0%be%d1%84%d1%8c%d0%be%d1%80-%d1%81%d0%b5-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0-%d1%81-%d0%ba%d0%be%d0%bb%d0%b0%d1%82%d0%b0/", "text": "38-годишна жена е загинала при пътен инцидент, станал тази сутрин. Това съобщиха от пресслужбата на МВР. По първоначални данни на път I- 6, на около километър след село Лозенец, лек автомобил „Фолксваген-Шаран“ с ямболска регистрация, управляван от 48-годишен мъж, при движение в посока Бургас е напуснал пътното платно и се е преобърнал в крайпътната канавка. При инцидента на място е починала 38-годишната пътничка в автомобила. Водачът и другият му спътник са откарани в болница без опасност за живота. Пробата за употреба на алкохол на шофьора е отрицателна. На местопроизшествието е извършен оглед, а по случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " 48-годишен шофьор се преобърна с колата си край село Лозен, спътничката му загина"}
{"url": "https://trud.bg/17-%d0%b3%d0%be%d0%b4%d0%b8%d1%88%d0%bd%d0%b0-%d0%b4%d0%b5%d1%82%d1%80%d0%be%d0%bd%d0%b8%d1%80%d0%b0-%d1%88%d0%b0%d0%bc%d0%bf%d0%b8%d0%be%d0%bd%d0%ba%d0%b0%d1%82%d0%b0-%d1%85%d0%b0%d0%bb%d0%b5%d0%bf/", "text": "Симона Халеп се прости с надеждата да защити титлата си от „Ролан Гарос“. Румънката изненадващо отпадна на четвъртфиналите след загуба с 2:6, 4:6 от 17-годишната Аманда Анисимова. Сензационната победителка стана най-младата американка на полуфинал на турнир от Големия шлем след Винъс Уилямс през 1997-а.  „Не мога да повярвам! – радваше се тийнейджърката. – Работих здраво, но не съм и помисляла, че ще получа такава отплата за усилията. Това е много повече от всичко, за което бих могла да мечтая.“  Само ден преди това Халеп вдигна трофей – наградата за световна шампионка на Международната тенис федерация (ИТФ) при жените, докато признанието при мъжете е за Новак Джокович. Румънката обясни загубата си с голямото напрежение.  „Бях прекалено нервна и стресирана – призна бившата №1 в света. – Може би очакванията към мен бяха прекалено големи и не успях да се справя с тях.“  Анисимова ще спори за място на финала с Ашли Барти (Австралия), която надигра с 6:3, 7:5 Мадисън Кийс (САЩ). Другият полуфинал противопоставя Джоана Конта (Великобритания) и 19-годишната чехкиня Маркета Вондроушова.", "date": "2019.06.06", "title": " 17-годишна детронира шампионката Халеп"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d1%82%d1%83%d1%80%d0%be%d0%bf%d0%b5%d1%80%d0%b0%d1%82%d0%be%d1%80-%d0%b7%d0%b0-%d0%b8/", "text": "Полицията във Велико Търново разследва туристическа агенция „Магелан груп“ за измами с платени екскурзии, научи „Труд“. Проверката е стартирала след най-малко 5 жалби от завлечени търновци за предплатени различни дестинации в чужбина, но засега общата сума на измамата не е изяснена. Със случая се е заела Икономическа полиция. Изпищелите семейства се натъкнали на измамата след като се оказало,че парите им капариране на екскурзии, дадени на търновския туроператор не са стигнали до „Емералд груп България“ и договорите са анулирани. Това е поредният скандал с туристическа агенция в старата столица, която събира пари и после екскурзиите и почивкаите се провалят по различни причини. В някои от случаите обаче до съдебни дела не се стига,защото агенциите набързо връщат парите за несъстоялите се почивки след медийни публикации.", "date": "2019.06.06", "title": " Полицията разследва туроператор за измами с платени екскурзии"}
{"url": "https://trud.bg/%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%bf%d1%80%d0%b5%d0%b4%d0%b8%d1%81%d0%bb%d0%be%d1%86%d0%b8%d1%80%d0%b0%d0%bd%d0%b5%d1%82%d0%be-%d0%bd%d0%b0-%d0%b1%d0%be%d0%b9%d0%bd/", "text": "Продължава предислоцирането на бойна техника за участие в тактическото учение с бойни стрелби „STRIKE BACK 2019”, съобщиха от МО. 12 БТР, 10 хамъра, 1 специален и 2 товарни автомобила на 38-ми механизиран батальон от състава на 2-ра механизирана бригада от Сухопътните войски на Република България пристигнаха на учебен полигон „Ново село“.", "date": "2019.06.06", "title": " Продължава предислоцирането на бойна техника за учението STRIKE BACK ‘2019"}
{"url": "https://trud.bg/%d1%80%d0%b0%d0%b9%d0%be%d0%bd%d0%b5%d0%bd-%d1%81%d1%8a%d0%b4-%d0%b1%d1%83%d1%80%d0%b3%d0%b0%d1%81-%d0%be%d1%81%d1%8a%d0%b4%d0%b8-%d0%bd%d0%b0-3-%d0%bc%d0%b5%d1%81%d0%b5%d1%86%d0%b0/", "text": "Районен съд – Бургас наложи предвидения в НК минимален размер на наказанието „Лишаване от свобода“ от три месеца, при първоначален „общ“ режим на Васил Т., за държане на наркотични вещества. Съдът не наложи на подсъдимия наказание „Глоба“. Районен съд – Бургас призна подсъдимия Васил Т. за виновен в това, че на 23.06.2018 г., в каравана в землището на в. з. „Червенка“, гр. Черноморец, без надлежно разрешително, държал високорискови наркотични вещества съгласно Закона за контрол върху наркотичните вещества и прекурсорите, забранени за приложение в хуманната и ветеринарна медицина, с общо нетно тегло 56, 984 гр., на стойност 341.90 лева. Присъдата на Районен съд – Бургас може да бъде обжалвана или протестирана пред въззивна инстанция в 15-дневен срок.", "date": "2019.06.06", "title": " Районен съд – Бургас осъди на 3 месеца „Лишаване от свобода“ подсъдим за държане на наркотици с медицинска цел"}
{"url": "https://trud.bg/%d0%b4%d0%b4%d1%81-%d0%bf%d1%80%d0%b8-%d0%bd%d0%b0%d0%b5%d0%bc-%d0%bd%d0%b0-%d0%ba%d0%be%d0%bc%d0%bf%d0%bb%d0%b5%d0%ba%d1%81-%d1%81-%d0%b1%d0%b0%d1%81%d0%b5%d0%b9%d0%bd-%d0%b8-%d0%b0%d0%bf%d0%b0%d1%80/", "text": "Много хора, които притежават апартамент в комплекс край морето, ги предоставят за управление на фирма, която ги отдава под наем на туристи. Затова в рубриката на “Труд” “Данъчна консултация” представяме позицията на НАП за това какви документи се изискват в случая при отчитане на дължимото ДДС. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в София. Била е Директор на Националната агенция за приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. Дружеството “X” има договор за наем на апартаментен туристически комплекс с фирмата “Y”. Фирмата наемодател е собственик на общите части на комплекса, ресторант, офиси и басейн. Апартаментите са собственост на отделни физически лица, които са делегирали права на “Y” да преотдава на трети лица тяхната собственост. Наемателят “X” дължи на наемодателя месечен наем за целия комплекс и плаща всички консумативи (ток, вода и др.). Разходите за изразходваната електроенергия за общите части на комплекса се заплащат на база представена от наемодателя фактура. Като наемател “X” плаща и изразходваната електроенергия по индивидуалните партиди на името на физическите лица – собственици. Поставени са следните въпроси: 1. Как трябва да се документира разходът за ток, за да бъде данъчно признат по ЗКПО? 2. Дружеството има ли право на данъчен кредит по ЗДДС по фактурите за електроенергия? По първи въпрос: Съгласно чл.10, ал.1 от ЗКПО счетоводен разход се признава за данъчни цели, когато е документално обоснован чрез първичен счетоводен документ по смисъла на Закона за счетоводството (ЗСч). В ал.3 на чл.10 от ЗКПО се допуска изключение от общото изискване, когато първичният счетоводен документ е издаден от физическо лице, което не е предприятие по смисъла на чл.2 от ЗСч и в документа липсва част от изискуемата информация по ЗСч. Ако не са изпълнени условията на чл.10 от ЗКПО, счетоводните разходи, които не са документално обосновани, не се признават за данъчни цели на основание чл.26, т.2 от закона. Отразените счетоводни разходи въз основа на първичните счетоводни документи, следва да са свързани с дейността на дружеството, по аргумент от разпоредбата на чл.26, ал.1 от ЗКПО, съгласно която разходите, несвързани с дейността, не са признати за данъчни цели. В случаите на наемно правоотношение, съгласно чл. 232, ал.2 от Закона за задълженията и договорите (ЗЗД) наемателят е длъжен да плаща наемната цена и разходите, свързани с ползването на вещта. За да бъдат данъчно признати разходите при наемателя е необходимо документиране на възникналите взаимоотношения между наемодателя и наемателя, в случая с договор и първичен счетоводен документ за разходите. По силата на сключения между “X” и наемодателя договор за наем на апартаментен комплекс, дружеството следва да заплаща консумираната електроенергия за всеки имот предмет на договора (общите части, ресторант, офиси, басейн и апартаментите), срещу представени две фактури от наемодателя заедно с копия на оригиналните фактури от доставчика на услугата. В случая наемодателят издава фактура за консумираната електроенергия за обектите от комплекса, които са негова собственост, както и за общите части, но не издава първичен счетоводен документ за електроенергията на отделните апартаменти, за които партидите се водят на името на собствениците – физически лица. Наемателят трябва да изиска издаването на първичен счетоводен документ (фактура, дебитно известие) и за електроенергията на наетите апартаменти. Ако разполага с такъв документ, счетоводният разход ще се признае за данъчни цели, ако е свързан със стопанската дейност на дружеството. По втори въпрос: Съгласно чл.26, ал.1 и ал.2 от ЗДДС, данъчна основа по смисъла на закона е стойността, върху която се начислява или не се начислява данъкът в зависимост от това, дали доставката е облагаема, или освободена. Данъчната основа се определя на базата на всичко, което включва възнаграждението, получено от или дължимо на доставчика във връзка с доставката, от получателя или от друго лице, определено в левове и стотинки, без данъка по този закон. Не се смятат за възнаграждение по доставка всякакви плащания на неустойки и лихви с обезщетителен характер. Така определената данъчна основа, съгласно чл.26, ал.3, т.3 от ЗДДС се увеличава със съпътстващите разходи, начислени от доставчика на получателя, като например комисиона, опаковане, транспорт, застраховка и др., пряко свързани с доставката. Разходите за електроенергия са суми, дължими от наемателя на наемодателя във връзка с доставката по отдаването под наем на сграда или част от нея, т.е. това са разходи от името на доставчика (наемодателя) за сметка на получателя (наемателя). С този разход трябва да се увеличи данъчната основа на доставката по отдаване под наем, на основание чл.26, ал.3, т.3 от ЗДДС. В този смисъл е и изразеното становище на НАП с писмо изх. №91-00-86 от 21 март 2007 г. относно данъчно третиране по ЗДДС на разходи за ток, парно, вода и др., префактурирани от наемодател на наемател. Дължимите от наемателя на наемодателя разходи следва да бъдат документирани, чрез включването им във фактурите за наемното правоотношение или чрез издаване от наемодателя към наемателя на дебитни известия към фактурите, с които е документирана услугата за отдаване под наем на сградата или част от нея. В наемния договор е уговорено, че електроенергията е за сметка на наемателя, независимо, че не е включена в месечната наемна цена. Плащането на консумираната електроенергия от наемателя, във връзка с договорените отношения с наемодателя, следва да се включи в данъчната основа по реда на чл.26, ал.2 от ЗДДС. Като разходите за електроенергия подлежат на облагане с 20% ДДС, когато доставчикът на услугата по отдаване под наем е лице, което е регистрирано за целите на ЗДДС. По отношение на дружеството наемател ще е налице право на приспадане на данъчен кредит във връзка с начисления ДДС за ползваната електроенергия, при спазване на общите правила на закона. Според чл.69, ал.1, т.1 от ЗДДС, когато стоките и услугите се използват за целите на извършваните от регистрираното лице облагаеми доставки, лицето има право да приспадне данъка за стоките или услугите, които доставчикът – регистрирано по ДДС лице, му е доставил или предстои да му достави. Предвид изложеното, ако наетият имот в т.ч. и разходът за електроенергия се използват изцяло за извършване на облагаеми доставки, за дружеството ще възникне право на приспадане на данъчен кредит при изпълнение на условията на чл.71, т.1 от ЗДДС и спазване на срока по чл.72 от ЗДДС. Правото на частичен данъчен кредит възниква при наличие на предпоставките, посочени в чл.73 от закона. Съгласно чл.71, т.1 от закона, правото на приспадане на данъчен кредит се упражнява от лицето, ако притежава данъчен документ, издаден от регистрирано по закона лице, съставен в съответствие с изискванията на чл. 114 и 115, в който данъкът е посочен на отделен ред – по отношение на доставки на стоки или услуги, по които лицето е получател. Необходимо условие за упражняване правото на приспадане на данъчен кредит е да се притежава данъчен документ (в случая фактура, дебитно известие), оформен съгласно изискванията на ЗДДС. Настоящето становище е изготвено при допускане, че наетият имот се използва само за стопанската дейност на дружеството. При използване на имота както за стопанската дейност на дружеството, така и за лично ползване или за дейности, несвързани с дейността на дружеството, следва да се приложат относимите към тях законови разпоредби на ЗКПО и ЗДДС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " ДДС при наем на комплекс с басейн и апартаменти"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d1%87%d0%b0%d1%81%d1%82%d0%b8%d1%87%d0%bd%d0%be-%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8-6/", "text": "Частично бедствено положение е обявено в община Асеновград. Пораженията по пътната инфраструктура след пороите от последните дни са сериозни. Комисия описва щетите, а по първоначални данни необходимите средствата за възстановяване са повече от 200 000 лева. Най-сериозно са засегнати десет улици в Асеновград и кварталите „Горни воден” и „Долни воден”. „В село Тополово 15 улици са изровени, срутена е и част от подпорната стена на река Тополовска”, каза заместник-кметът по строителството на Община Асеновград Петър Бояджиев, цитиран от  . Той уточни, че в Асеновград е отнесена пътната настилка по улица „Конушка“, която в момента е затворена за движение на автомобили. Под непрекъснато наблюдение е и свлачището по пътя за Асенова крепост. В момента в района няма движение на земна маса, но зоната е обезопасена с предупредителна лента и нови чували пясък, които да отвеждат водата от свлечения участък.", "date": "2019.06.06", "title": " Обявиха частично бедствено положение в община Асеновград заради щетите от пороите"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b1%d0%bb%d0%be%d0%ba%d0%b8%d1%80%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%ba%d1%8a%d0%bc-%d0%b3%d0%bf/", "text": "Заради катастрофа е затруднено движението по международния път 1-7 към Граничен пункт „Лесово“ на разклона за ямболското село Чарган. Служители на пътната полиция регулират участъка, предаде БНР. По първоначални данни инцидентът е станал малко преди 13.00 часа. Джип с пернишка регистрация, идващ откъм Ямбол е ударил движещ се по 1-7 автомобил с варненска регистрация. Шофьорът в лекия автомобил е с много тежки наранявания и опасност за живота. Водачът на джипа и неговият спътник са без сериозни наранявания. В момента пътният участък към село Чарган е много натоварен, заради провеждащият се в местността Бакаджиците тракийски събор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Катастрофа блокира движението към ГП „Лесово“, мъж е с опасност за живота"}
{"url": "https://trud.bg/%d1%82%d0%b8%d1%80-%d1%81%d0%b5-%d0%b7%d0%b0%d0%b1%d0%b8-%d0%b2-%d0%bc%d0%b0%d0%bd%d1%82%d0%b8%d0%bd%d0%b5%d0%bb%d0%b0-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0/", "text": "Движението в района на 48-49 км на автомагистрала „Тракия“ и в двете посоки ще се извършва временно само в аварийна лента. Причината е ТИР, самокатастрофирал в средната разделителна мантинела. Това съобщиха от пресслужбата на МВР. При инцидента няма пострадали. Служители на ОДМВР- София са на място и регулират движението. Сигналът за пътното произшествие е получен около 16.30 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Тир се заби в мантинела на магистрала „Тракия“, движението се осъществява в аварийната лента"}
{"url": "https://trud.bg/%d1%84%d0%be%d1%82%d0%be%d0%b8%d0%b7%d0%bb%d0%be%d0%b6%d0%b1%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%bf%d0%be%d1%87%d0%b5%d1%82%d0%bd%d0%b8%d1%82%d0%b5-%d0%b3%d1%80%d0%b0/", "text": "На 14 юни 2019 г. от 17:00 ч. в Регионалния исторически музей в Благоевград ще бъде открита изложба „Почетните граждани на Благоевград“. Детски парламент към Община Благоевград и Общественият посредник на община Благоевград доц. д-р Валентин Василев ще представят фотоси на личности, удостоени със званието „Почетен гражданин“ на община Благоевград. Гражданите и гостите на града ще имат възможност да разгледат 39 фотокомпозиции, показващи почетните граждани, избрани от Общинския съвет в Благоевград от 1997 г. до днес. Чрез изложбата присъстващите ще се запознаят с видните граждани, допринесли за развитието на Благоевград и утвърждаването му като културен и образователен център. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Фотоизложба представя почетните граждани на Благоевград"}
{"url": "https://trud.bg/%d1%81%d0%b0%d0%bc%d0%be-%d0%be%d0%bd%d0%bb%d0%b0%d0%b9%d0%bd-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%81%d1%82%d0%b2%d0%b0%d1%82-%d1%81%d0%b5%d0%b4%d0%bc%d0%be%d0%ba%d0%bb%d0%b0%d1%81/", "text": "Промени в план-приема обяви МОН 16 000 квестори следят за реда Изцяло електронно подаване на документи за кандидатстване след седми клас въвежда Министерството на образованието и науката (МОН). Освен това на изпитите, които предстоят, децата ще пишат върху предварително отпечатани комплекти с уникален баркод, като резултатите също ще се проверяват онлайн. Това са част от промените в план-приема за тази година, които бяха представени от просветния министър Красимир Вълчев и зам.-министъра Таня Михайлова. 61 223 са учениците, които се очаква да се явят на Националното външно оценяване, а квесторите, които ще следят за реда, са над 16 000. На 17 юни е изпитът по български език, на 19 юни – по математика, като тези дни са обявени за неучебни за всички училища. На 21 юни е изпитът по чужд език, който е по желание. Миналата година 39% от родителите са се възползвали от възможността за електронно кандидатстване. Тази година МОН насърчава тази възможност чрез онлайн платформа. В нея може да се избере училището и паралелката. Родителите могат да подадат заявления и на място в училищата, ако нямат достъп до компютър, но и тогава документите ще бъдат подадени електронно от длъжностното лице. Балообразуването също е видно на платформата. Максималният брой точки е 500. От тях 400 са оценките от външно то оценяване. 100 точки са от оценките по два от предметите от 7-и клас. Без служебна бележка, черна химилка и документ за самоличност или бележник учениците няма да бъдат допускани до изпитите. “Изпитните комплекти, или листовете, върху които ще пишат децата, ще бъдат получени в училищата и няма самите те да ги разпечатват. Всеки изпитен комплект ще има свой уникален баркод. Смисълът му е да се елиминират практики за размяна на първа и втора част от изпита. Ще се проверяват и черновите”, обясни още Михайлова.   Децата избират измежду 2499 паралелки  2499 паралелки за заложени в план-приема след седми клас. Учениците могат да избират между 1446 професионални (57%) и 1053 профилирани паралелки. 149,5 са в дуално обучение. 162 паралелки са защитени – с профили, свързани със селското стопанство, енергетика, транспорт. В 18 общини има изцяло нови професии в общо 62 паралелки. “Преди 30 години 60 процента от учениците у нас са учили в професионални училища и паралелки, но в предходните години спадна търсенето на професионалното образование”, каза министърът на образованието Красимир Вълчев. “Всяка година се утвърждава малко по-висок прием, отколкото броя на завършващи. И тази година има разлика и тя е по-малка от предходната, но имаме около 2400 места повече утвърден прием, отколкото е броят на учениците, които ще положат изпит, около 60 200 полагащи изпит ученици”, посочи той. 64 600 е броят на утвърдените места. Министърът подчерта, че тази година преструктурирането на приема е не само от профилирани към професионални паралелки, но и от профили и професии, които са свързани с математиката, техниката и природните науки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Само онлайн кандидатстват седмокласниците\t"}
{"url": "https://trud.bg/%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%b8%d1%82%d0%b5-%d0%be%d1%82-%d1%81%d0%b0%d0%bc%d0%be%d0%bb%d0%b5%d1%82%d0%b0-%d0%b2%d0%b5%d0%b4%d0%bd%d0%b0%d0%b3%d0%b0-%d0%b2/", "text": "Волейболистите ни акостираха в китайския град Нингбо след 55 часа път от Аржентина, където изиграха първия турнир от Лигата на нациите. Въпреки продължителния воаяж националите от самолета веднага отидоха във фитнеса. А след това имаха занятия и в официалната зала.  На азиатска земя „трикольорите“ ще спорят с отборите на домакините, световния шампион Полша и силния тим на Франция. „За нас е важно да печелим, но преди всичко се надявам да повишаваме нивото си – заяви старши треньорът Силвано Пранди на официалната пресконференция. – Това е чудесна възможност да премерим сили с такива силни отбори като Полша, Франция и Китай. Очаквам в края на месеца с присъединяването на всички играчи тимът да бъде на по-различно равнище.“  Същевременно жените ни приключиха със загуба пребиваването си в Тайланд. Момичетата на треньора Иван Петков допуснаха девета поредна загуба, този път от Доминиканската република с 1:3 (-20,- 21, -29). Националките остават последни, 16-и в групата, без победа и само с една спечелена точка. Следващата седмица българките играят в Перуджа с тима на домакина Италия, Русия и Република Корея.", "date": "2019.06.06", "title": " Волейболистите от самолета веднага във фитнеса"}
{"url": "https://trud.bg/%d0%b4%d0%b0%d1%82%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%bc%d0%b8%d0%b5%d1%80-%d0%bf%d0%be%d0%b4%d0%b0%d0%b4%d0%b5-%d0%be%d1%81%d1%82%d0%b0%d0%b2%d0%ba%d0%b0-%d1%81%d0%bb%d0%b5%d0%b4/", "text": "Датският десноцентристки министър-председател Ларс Льоке Расмусен подаде оставка след парламентарни избори, завършили с победа на партиите от левия спектър и с голяма загуба за популистите, които подкрепяха правителството, съобщава БТА. Премиерът връчи оставката си на кралица Маргрете Втора в двореца Амалиенборг. След оставката на Расмусен левоцентристките социалдемократи – най-голямата датска партия, трябва да започнат опити за сформиране на еднопартийно правителство на малцинството. Лидерката на Датската социалдемократическа партия Мете Фредериксен отхвърли влизане в коалиция с либералите на Расмусен. Той не успя да запази мнозинството си в парламента, след като съюзниците му от популистката Датска народна партия вчера получиха едва 8,7 процента от гласовете, докато през 2015 г. имаха 21,1 на сто. Руне Стубагер, професор по политически науки в датския университет в Орхус, каза, че изборните резултати са показали „значителен завой наляво“ по темите за благосъстоянието и климата.  Социалдемократите обещават отново да поставят благосъстоянието на първо място и да отменят някои от съкращенията, наложени от десноцентристкото правителство. Но и те казват, че ще търсят подкрепа от десницата по въпроси, свързани с имиграцията, и, че ще продължат настоящата твърда политика по отношение на мигрантите. Подложено на натиск от популистите, които го подкрепяха, през последните години, правителството на Расмусен затегна имиграционните закони. Забранено беше закриващото лицето ислямско було, а от новопристигнали чужденци, търсещи убежище, се изисква да предадат ценностите си в злато и бижута, за да покрият част от разноските по престоя им.  Миналата година Дания предизвика международно внимание, когато властите решиха, че получилите отказ за убежище чужденци и онези с криминални досиета, които предстои да бъдат експулсирани, трябва да бъдат изпращани на остров, където преди е имало лаборатория по заразни животински болести. Стубагер нарече резултата от изборите „катастрофа“ за популистите, защото гласоподавателите са недоволни, че партията на протеста сега е „част от политическото статукво“.  Подобно на колегите си в съседна Швеция, датските социалдемократи се обявиха за по-твърда линия към имиграцията след началото на бежанската криза през 2015 г.  Очаква се преговорите за формиране на ново правителство, които ще започнат по-късно днес, да отнемат седмици.", "date": "2019.06.06", "title": " Датският премиер подаде оставка след загуба на парламентарни избори"}
{"url": "https://trud.bg/%d0%bc%d1%8a%d1%80%d1%82%d0%b2%d0%b8-%d0%bc%d0%b8%d1%88%d0%ba%d0%b8-%d0%b8%d0%b7%d0%bf%d0%bb%d1%83%d0%b2%d0%b0%d1%85%d0%b0-%d0%b2-%d1%81%d0%be%d0%bb%d1%83%d0%bd%d1%81%d0%ba%d0%b8%d1%8f-%d0%b7%d0%b0/", "text": "На ужасна гледка се натъкнаха минаващите покрай Новия плаж на Солун, тъй като водите на Солунският залив, най-големият залив на Егейско море се напълни с мъртви мишки. Феноменът се случва за втори път в рамките на една година. През м. юни 2018 г. за първи път явлението бе регистрирано отново във водите на залива. Десетки мъртви мишки, някои в процес на разлагане, натрупани на много места изплуваха във водите на морето. Най-голямото количество боклуци и мъртви мъшки е на височината на улица Агиа София. Недоволството на жителите на района, както и на туристите, които се разхождат по булевард „Ники“, е голямо, тъй като има силна миризма. Точната причина не е ясна, въпреки че има две теории. Първата е увеличеното присъствие на мишки да е свързано с големия брой кораби, закотвени в пристанището през последните дни, докато втората се фокусира върху последните валежи, които може да са довлекли много мишки до морето. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Мъртви мишки изплуваха в Солунския залив"}
{"url": "https://trud.bg/%d0%b7%d0%b0%d0%bb%d0%b5%d1%81%d1%8f%d0%b2%d0%b0%d1%82-%d0%bf%d0%be%d0%b2%d0%b5%d1%87%d0%b5-%d0%bc%d0%b5%d0%b4%d0%be%d0%bd%d0%be%d1%81%d0%bd%d0%b8-%d0%b4%d1%8a%d1%80%d0%b2%d0%b5%d1%82%d0%b0/", "text": "На стопански съвет в Шумен, в който взеха участие директорите на 18 териториални поделения към Североизточното държавно предприятие, бе обсъдено предложеното от министър Десислава Танева закупуване на малки частни гори и увеличаване на залесяването с 10% на медоносни видове дървета. Целта е да бъде подпомогнат отрасъл пчеларство. Ръководителите на териториалните поделения докладваха какви резерви имат и къде могат да бъдат увеличени площите при есенното залесяване. Директорът на СИДП инж. Веселин Нинов призова колегите си да подпомагат пчеларите не само със залесяване, а и с предоставяне на фиданки от медоносни видове, които самите производители на мед да преценят къде да бъдат залесени. Нинов коментира, че е правено преди време и е изключително добра практика, която ще продължи. 43% е изпълнението за ползване на дървесина към петмесечието в стопанствата на Североизточното държавно предприятие, беше отчетено по време на съвета. С най-добри резултати е ДГС-Омуртаг, където реализацията за годината по финансов е план е 80%. Традиционно с отлични финансови резултати са ДЛС-Шерба, ДГС-Върбица, ДГС-Шумен и ДГС-Генерал Тошево. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.06.06", "title": " Залесяват повече медоносни дървета"}
{"url": "https://trud.bg/%d1%82%d1%80%d0%b0%d0%b2%d0%bc%d0%b0-%d1%81%d0%bf%d1%80%d1%8f-%d0%b0%d0%bd%d0%b4%d1%80%d0%b5%d0%b5%d0%b2-%d0%b2-%d0%bf%d0%b0%d1%80%d0%b8%d0%b6/", "text": "Адриан Андреев приключи злополучно участието си в юношеската надпревара на „Ролан Гарос“. 18-годишният софиянец се оттегли при 6:7 (5), 3:5 срещу американеца Ти Ей Коудат. Оказа се, че болка в китката е попречила на таланта да се изяви в най-добрата си светлина и дори да доиграе мача. Срещата започна в сряда, но бе прекъсната заради дъжда в Париж. Дори паузата обаче не помогнала на Андреев да се възстанови, тъй като проблемът е от няколко дни.  Болките пречили на тенисиста да изпълнява бекхенда с две ръце. След срещата българинът отишъл при лекаря на „Ролан Гарос“, който препоръчал обездвижване за четири седмици. Това поставя въпросителна около участието на Андреев на следващия турнир от Големия шлем – „Уимбълдън“, който започва на 6 юли при юношите.", "date": "2019.06.06", "title": " Травма спря Андреев в Париж"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0%d0%b3%d1%80%d0%b0%d0%b4%d0%b8-%d0%b1%d0%be%d0%ba%d1%81%d1%8c%d0%be%d1%80%d0%b8%d1%82%d0%b5/", "text": "Министър Красен Кралев награди призьорите от европейското по бокс за юноши в Румъния. Там талантите спечелиха 5 медала, от които 3 златни, а тимът е 2-ри в класирането по отличия. “Сигурен съм, че след няколко години ще ни радвате с успехи от големи първенства при мъжете и жените“, каза Кралев. Същевременно министърът и кметът Тодор Попов дадоха старт на ремонта на стадион „Георги Бенковски“ в Пазарджик. Инвестицията е за 1 556 616 лв., като 1 200 000 лв. са от републиканския бюджет, а останалите – от общината.", "date": "2019.06.06", "title": " Министърът награди боксьорите"}
{"url": "https://trud.bg/%d0%b1%d0%b0%d0%bb%d0%ba%d0%b0%d0%bd-%d1%85%d0%be%d0%bb%d0%b8%d0%b4%d0%b5%d0%b9%d0%b7-%d0%bf%d1%80%d0%b0%d0%b7%d0%bd%d1%83%d0%b2%d0%b0-50-%d0%b3%d0%be%d0%b4%d0%b8%d0%bd%d0%b8-%d1%87/", "text": "Най-големият туристически оператор у нас „Балкан Холидейз”, който ежегодно води хиляди британски гости в черноморските и в зимните курорти на България, е домакин на група от 80 елитни туристически агенти, които пристигат в Слънчев бряг тази седмица. Повод за събитието е отбелязването на 50-годишен юбилей от първия чартърен полет от Великобритания до България. Представителите на британската туристическа индустрия, които гостуват на “Балкан Холидейз” у нас, имат възможността да се запознаят с предимствата на популярните курорти Слънчев бряг и Несебър, както и да посетят различни хотели и атракции, за да добият впечатления за местните традиции и гостоприемство. С официална церемония в ресторант „Ханска шатра” в Слънчев бряг домакинът „Балкан Холидейз” награди някои от най-големите туристически агенти за приноса им към популяризиране и продажба на почивки за България. Награди за принос и грижа за издигане имиджа на страната ни като световна туристическа дестинация получиха и водещи български хотелиери, партньори на фирмата. Така компанията, която оперира в туристическия сектор в продължение на 53 години, показа признателност към своите партньори  за лоялността и ангажираността към България като туристическа дестинация. Юбилеят се превърна и в повод за стартирането на новата програма 2020 на най-големия туристически оператор у нас „Балкан Холидейз”. Проучванията показват, че България остава много популярна дестинация за британските туристи. Слънчев бряг наскоро се издигна на челно място в популярно британско проучване сред най-известните европейски курорти. Барометърът Holiday Costs Barometer взема под внимание 9 основни параметъра за оценяване на курортите, които класират Слънчев бряг като най-доброто място по критерий цена-качество в сравнение с курортите в Испания, Гърция и други страни.", "date": "2019.06.06", "title": " “Балкан Холидейз” празнува 50 години чартърни полети от Великобритания до България\t"}
