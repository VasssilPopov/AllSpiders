{"url": "https://trud.bg/%d0%ba%d1%80%d0%b8%d0%b7%d0%b0-%d0%b7%d0%b0-%d0%bf%d1%8a%d1%80%d0%b2%d0%be%d0%bb%d0%b0%d1%86%d0%b8-18-%d1%85%d0%b8%d0%bb-%d0%bf%d0%be-%d0%bc%d0%b0%d0%bb%d0%ba%d0%be-%d0%b7%d0%b0-2-%d0%b3%d0%be%d0%b4/", "text": "В повечето градове работи електронна система С 18 000 намалели първолаците у нас за две години. През учебната 2017/2018-а те са 75 465, а за учебната 2018/2019 година прогнозните данни на Министерството на образованието и науката сочат, че ще са около 57 190. Това е абсолютният минимум кандидат-първокласници за последните 12 години. Предишният отрицателен рекорд е бил през 2009/2010 г., когато децата са 59 596, показва проучване на „Труд” за периода в данни на НСИ и МОН. Тенденцията първокласниците да намаляват потвърдиха пред „Труд” от Столичната община, както и от Регионалното управление по образование – София-град. Миналата година в София е имало 12 045 първокласници, съобщи Десислава Петрова от РУО София-град. Тя допълни, че тази година се очаква да са по-малко с около 200-300, защото по данни на НСИ през 2013 г. в столицата са се родили 516 деца по-малко от тези през 2012 г. „Броят на местата в общинските и държавните училища е достатъчен да поеме тези ученици”, посочи тя. Така около 160 школа в София ще търсят първолаци. Тази година бяха променени правилата за прием, за да могат братя и сестри да попадат по-лесно заедно в училищата. „Миналата година не всички деца успяха да намерят място в училището, където учат по-големите им братя и сестри. Сега изменението е записано в Наредба 10 за организация на дейностите в училищното образование – кандидат-първокласниците с братя и сестри до 12-годишна възраст в желаното училище попадат в първа група. Това е групата, която носи най-голямо предимство, тъй като директорите, когато извършват прием и класиране на децата в училището, започват с първа група и когато се изчерпат свободните места за деца от тази нея, се преминава към останалите групи и критерии”, обясни пред „Труд” началникът на дирекция „Образование” в Столичната община Мария Минчева. В настоящата кампания това условие става толкова важно, колкото един от родителите да има адрес в района на желаното училище от поне 3 години. „Обявяването на свободните места е ангажимент на директорите. Всеки родител от 15 април до 15 май може да отиде в желаните от него училище и да подаде заявление за прием на детето. Няма ограничение за броя на училищата”, каза Минчева. Столицата за разлика от другите големи градове все още няма електронна система за прием. От Общината очакват обществена поръчка за нужния софтуер, който може да бъде факт най-рано догодина.   Юлиян Петров, синдикат „Образование”: Системата не е идеална, но е приложима Системата за прием на първокласници е приложима и добра. Не е идеална, но този вид на пренареждане на групите е добро като структуриране на правила. Това заяви пред „Труд“ председателят на Синдикат „Образование“ Юлиян Петров. По думите му системата е спокойна и все още няма проблеми. Въпреки че на някои от родителите не им допада критерият брат и сестра в желаното училище да има най-голяма тежест, според анализа на синдиката, групите, които се въвеждат, са добро решение.   Красимир Вълчев, министър на образованието: Учителят е най-важен в процеса на обучение Включването и задържането на децата и учениците още от най-ранна възраст е предизвикателство. Това заяви просветният министър Красимир Вълчев на посещение в Русе. Според него именно ранното обхващане на децата гарантира успеха по време на по-нататъшното им обучение. В процеса на обучение от първостепенна важност е учителят, изтъкна той. Според него това е една от малкото професии, която ще съществува независимо от настъпващите промени на дигиталното бъдеще.   Нови антибактериални настилки, чинове и LED осветление Преподаватели обсъждат нови форми на обучение за най-малките Мария Кехайова,  Труд Бургас Община Бургас първа в страната организира електронен прием в първи клас, което е голямо улеснение за родителите при кандидатстването. Бургас е и първият град у нас, който по инициатива на кмета Димитър Николов, въведе през 2016 година изучаването на английски език в програмата за първи клас. Прием на деца в I клас се извършва по електронен път или с регистриране в електронната система в едно от желаните от родителите учебни заведения. Заявления за постъпване в учебните заведения се подават от 13.05.2019 г. до 23.05.2019 г. Обявяването на резултатите с приетите деца от първо класиране се извършва на 03.06.2019 г. на електронната страница за прием и на видно място в съответното учебно заведение. Вече започва и същинската реализация на проекта „Първокласно начало“, който тази есен ще предложи изцяло нови класни стаи за първолаците в абсолютно всички бургаски училища – от това в най-малкото село в общината до най-голямото градско. Пълна промяна ще претърпят общо 92 класни стаи. Първокласниците, които ще пристъпят училищния праг наесен, ще учат в класни стаи с нови антибактериални настилки, лед осветление, нови шкафчета, нови единични чинове, които могат да се конфигурират по различен начин, нови интерактивни дъски с възможности за използване на електронни учебници и електронен дневник. Освен обновяването на материалната база, не по-маловажно е въвеждането на новите форми на работа в първи клас. През април вече се проведе първото обучение на 50 учители за работа с нови технологии и методики за обучение. През лятото предстои още едно. За да извлече най-доброто от опита на бургаските учители и да го съчетае с нови идеи, Община Бургас организира по проекта „Първокласно начало“ голяма конференция на 14-15 юни.   За първи път целодневно обучение за всички във Варна Над 3400 деца в 37 школа Даниела Фархи,  Труд Варна Електронният прием на първолаци за следващата учебна година ще започне във Варна на 28 май, съобщиха от общинската дирекция „Образование и младежки дейности”. Очаква се 37-те общински училища във Варна да приемат над 3400 първокласници. За първи път тази година за всички най-малки ученици е организирано целодневно обучение. Досега такова нямаше в част от учебните заведения и се налагаше родителите да плащат по 250-300 лв. месечно за частни занимални. Системата от правила ще бъде променена, като освен децата, живеещи над 3 г. в района на дадено училище, в първа група ще бъдат включени и тези, чиито каки и батковци до 12 г. посещават желаното учебно заведение. След тях ще се класират кандидатите с адресна регистрация от 1 до 3 г., а живеещите в района на дадено школо по-малко от 1 г. остават в трета група. Ако броят на класираните надвишава обявените места, ще важат допълнителни бонуси. С предимство ще се ползват завършилите подготвителни групи в училището, децата, чиито братя и сестри над 12 г. учат там, страдащите от трайни увреждания, сираците, полусираците и децата от многодетни семейства. Родителите ще могат да подредят листа от максимум 10 училища по свои избор и да ги регистрират от 28 май до 1 юни. Първото класиране ще е на 5 юни, а електронният прием ще приключи с трето класиране на 21 юни. Ако след тази дата има незаписани деца, те ще се приемат директно в училищата, където са останали свободни места. Промените в системата за електронен прием бяха одобрени от ресорната комисия към общинския съвет и предстои да бъдат гласувани на сесия.   Кака и батко в желаното училище – жокер в класирането Ваня Недялкова,  Труд Пловдив Брат или сестра до 12-годишна възраст, които учат в желаното от първолака училище, му осигуряват предимство при кандидатстването. Това е един от новите критерии в Наредбата за прием на децата в първи клас, гласувана от общинските съветници на Пловдив на 13 март. Принципно най-голямо предимство осигурява адресната регистрация в района на училището, направена преди повече от 3 години, като няма значение дали става дума за настоящ или постоянен адрес. По новите правила обаче кандидат-първокласниците с кака или батко в същото училище се приравняват по точки с децата с адресна регистрация в района на училището повече от 3 години. Предимство имат и 7-годишните от семейства с повече от две деца до 18-годишна възраст. Осиновените и децата, настанени в приемни семейства, пък могат да ползват адресната регистрация на своите осиновители или приемни майки и татковци. Анализите на данните от кампаниите по приема през 2017 и 2018 година показват, че в около 75% от училищата са класирани всички деца, пожелали това, независимо от точките, които са събрали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Криза за първолаци, 18 хил. по-малко за 2 години\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%b1%d0%be%d0%b8%d0%bd%d0%b3-%d0%b4%d0%b0-%d1%80%d0%b5%d0%b1%d1%80%d0%b0%d0%bd%d0%b4%d0%b8%d1%80%d0%b0-%d0%bc/", "text": "Президентът на Съединените щати Доналд Тръмп предположи, че „Боинг“ (Boeing) може да спаси модела си 737 MAX като го ребрандира с ново име, в допълнение към решаването на проблема, който предизвика двете неотдавнашни катастрофи с такъв самолет в Етиопия през март и в Индонезия през миналия октомври. Тръмп написа в своя профил в туитър: „Това което знам за брандирането е може би нищо (но аз станах президент!), но ако бях на мястото на „Боинг“, щях да оправя проблемите в самолетите 737 MAX и да добавя някои допълнителни страхотни възможности, като ребрандирането на този модел с ново име. Няма продукти, които пострадаха като този. Но отново, какво, по дяволите, разбирам аз?“. При катастрофата на самолет 737 MAX 8 в Етиопия загинаха всички 157 пътници на борда, причинявайки принудителното приземяване на този модел на „Боинг“ по цял свят, включително и в САЩ. Последва и срив на акциите на „Боинг“, тъй като самолетостроителният гигант се очаква да бъде изправени пред юридически искове от авиокомпаниите, ползващи този модел и от семействата на жертвите. Първото тримесечие на годината пък беше белязано и от рязък спад в доставките и търсенето на 737 MAX. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Тръмп предложи „Боинг“ да ребрандира модела си 737 MAX"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81%d0%bd%d0%b8%d0%bc%d0%ba%d0%b0-%d0%bd%d0%b0-%d0%b2%d0%bd%d1%83%d0%ba%d0%b0-%d0%bd%d0%b0-%d0%b0%d1%85%d0%bc%d0%b5%d0%b4-%d0%b4%d0%be%d0%b3%d0%b0%d0%bd/", "text": "Ахмед Доган се сдоби с внук в края на миналата година. Оттогава досега бебето не е показвано в медийното пространство. Почетният председател на ДПС Ахмед Доган и футболният агент Николай Жейнов се сродиха, след като синът на политика – Демир Доган и щерката на мениджъра – Памела, се залюбиха и страстта прерасна в наследник на фамилиите. Жената на Николай Жейнов пусна на стената си във Фейса фотос на бебето и написа: „С любимата книжка“. Лицето на мъника не се вижда, но отсега е ясно, че ще е голям хубавец – и Памела, и Демир имат изящни черти, коментират познати на двойката, пише ПловдивПрес. Памела Жейнова роди на 13 декември 2018-а здраво бебче с иделани размери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Вижте снимка на внука на Ахмед Доган"}
{"url": "https://trud.bg/%d0%bf%d0%bb%d0%b5%d0%b9%d0%bc%d0%b5%d0%b9%d1%82%d0%ba%d0%b0%d1%82%d0%b0-%d0%b4%d0%b5%d0%bd%d0%b8%d0%b7-%d1%85%d0%b0%d0%b9%d1%80%d1%83%d0%bb%d0%b0-%d1%81-%d0%b3%d0%be%d1%80%d0%b5%d1%89%d0%b0-%d1%84/", "text": "Класиралата се на второ място на последния конкурс „Мис Плеймейт“ Дениз Хайрула захвърли дрехите и изгря на корицата на новия брой на Playboy. Брюнетката напоследък предизвика голям интерес в публичното пространство, след като призна, че е новата половинка на Христо Сираков. На партито за представянето на новия брой на Мъжката библия нейната колежка Деси Димитрова, известна като Фотосесията, премиерно представи и книгата си, в която дава съвети за перфектно тяло. Изненадващо, но макар в момента книгата да се поръчва само онлайн, според авторката първият тираж е вече изчерпан. „Не очаквах този успех! Радвам се, че книгата ми се прие така и ми предстои пускането на нов тираж“, споделя Деси. По време на Spring Sensations Party в Megami Club Анна-Мария Чернева, Зорница Цветанова, Светлана Гочева и новите изкушение Елеонора и Габриела се превърнаха в горски феи за ефектно шоу.За изненада на публиката плеймейтките излязоха на сцената под музиката на Вивалди и „Пролет“ от цикъла му „Четирите годишни времена“.", "date": "2019.04.15", "title": " Плеймейтката Дениз Хайрула с гореща фотосесия\t"}
{"url": "https://trud.bg/%d0%b8%d0%bd%d1%84%d0%bb%d0%b0%d1%86%d0%b8%d1%8f%d1%82%d0%b0-%d0%bd%d0%b0%d0%b9-%d0%b2%d0%b8%d1%81%d0%be%d0%ba%d0%b0-%d0%be%d1%82-5-%d0%bc%d0%b5%d1%81%d0%b5%d1%86%d0%b0/", "text": "Към края на март годишната инфлация е 3,6%, обявиха от НСИ. Това е най-високата инфлация за последните пет месеца. При храните най-сериозно е поскъпването на зеленчуците – с 27% за година. На второ място са хлябът и зърнените храни с повишение на цените с 11,4%. Но за година най-много са поскъпнали застраховките за коли – с над 30%, сочат данните на НСИ. А цената на парното е с близо 15% по-висока спрямо месец март миналата година. Годишната инфлация е значително по-висока от лихвите по банковите депозити на граждани, които вече са под 0,3%. Затова спестяванията в банките реално се топят от инфлацията. Само за март инфлацията е 0,1%. При храните най-съществено през месеца е поскъпването на зелето – с 22%, чушките – с 11,7%, картофите – с 10,9%, чесъна – с 2,8%, и кореноплодните зеленчуци (моркови и червено цвекло) – с 2,6%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Инфлацията най-висока от 5 месеца\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d0%bf%d1%80%d0%b8/", "text": "Кметът на Благоевград д-р Атанас Камбитов организира прием за Ансамбъл Пирин след завръщането им от „Световен Фолклорен фестивал Майорка“. Творците представиха Благоевград на много високо ниво и спечелиха първо място във фестивала в Испания. Той връчи и почетна грамота за изключителен принос за съхранение и популяризиране на българското фолклорно и танцово изкуство. В рамките на фестивала Ансамбъл „Пирин“ успя да се пребори със сериозна конкуренция от 15 ансамбли от всички континенти. Имаше представители от Бразилия, Русия, Турция Румъния, Гърция, Полша, Португалия, Словакия, Литва, Индия, Колумбия. Наградата, която Ансамбъл „Пирин“ получи е поредното признание за таланта и професионализма на родните творци.", "date": "2019.04.15", "title": " Кметът на Благоевград организира прием за Ансамбъл „Пирин“ в Майорка"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2-%d0%be%d1%81%d1%82%d0%b0%d0%b2%d0%b5%d0%bd-%d0%b1%d0%b5%d0%b7-%d0%b7%d0%b0%d1%89%d0%b8%d1%82%d0%b0-%d0%be%d1%82-%d0%b3%d1%80%d0%b0%d0%b4%d1%83%d1%88%d0%ba/", "text": "Предвиждаше се вноска от 0,8% от цената на „Каско” Град Пловдив и неговите жители ще останат без защита от градушки и след разширяване на съществуващата в момента система за борба с облаците. Това става ясно от мотивите на Министерството на земеделието към внесения в парламента проект на закон за превенция от неблагоприятни климатични събития в земеделието. Нивите край Пловдив и в Северозападна България сега са защитени чрез ракетни системи. Идеята на ведомството на Румен Порожанов е 100% от нивите да са защитени срещу градушка. А незащитените в момента територии ще се пазят със самолети. Тъй като нивите в Пловдивско и сега са защитени, се предвижда там да продължи да се използва ракетният способ, а не самолети. Използването на ракети над населени места обаче е забранено и затова колите на пловдивчани няма да бъдат защитени от градушки. Законът за превенция от неблагоприятни климатични събития е внесен от кабинета в парламента, но земеделската комисия поиска текстът да бъде преработен. Мотивът е, че във варианта на Министерски съвет е предвидено в бюджета на Изпълнителната агенция „Борба с градушките” вноски в размер на 75 ст. на декар да правят само фермерите. Преди това беше обсъждано вноските на фермерите да са 50 ст. на декар, но и застрахователите да дават пари – 0,8% от цената на застраховките „Каско”, „Пожар и Природни бедствия” и „Други щети на имущество”. Депутатите от земеделската комисия обаче защитават интересите на фермерите и вариантът, при който застрахователите не плащат, беше отхвърлен. Според данни на застрахователите зърнени босове, които отглеждат стотици хиляди декари с пшеница, не плащат за застраховка срещу градушка. Причината е, че нивите им са толкова големи, че дори да падне градушка върху един участък това няма да разклати финансовото им състояние. Но ако бъде приет вариантът на кабинета, ще трябва да плащат по 75 ст. на декар. Не сме съгласни за борба с градушките да се правят отчисления от застраховките на имуществото на граждани, малки и средни фирми и общини, а парите да отиват за превенция в земеделието, коментира за „Труд” генералният секретар на Асоциацията на българските застрахователи Нина Колчакова. А част от тези застраховки дори не покриват риска от градушка.   Земеделските полици са губещи Земеделските полици са губещи за застрахователите, каза генералният секретар на АБЗ Нина Колчакова. И сега застрахователите правят отчисления за борба с градушките – 4% от цената на земеделските застраховки. Но по-малко от 7% от субсидираните площи за застраховани, става ясно от данните на застрахователите. Ако земеделските застраховки станат задължителни сме готови изцяло да финансираме Изпълнителната агенция „Борба с градушките“, каза Нина Колчакова. В момента обаче всяка година министерството на земеделието предоставя субсидия за застраховки на земеделските площи. Част от парите обаче остават неизползвани, защото програмата изисква част от цената на полиците да се плати от самите фермери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Пловдив оставен без защита от градушки\t"}
{"url": "https://trud.bg/%d0%b3%d0%b0%d0%bb-%d0%b3%d0%b0%d0%b4%d0%be%d1%82-%d1%89%d0%b5-%d0%bf%d0%b5%d0%b5-%d0%bd%d0%b0-%d0%b5%d0%b2%d1%80%d0%be%d0%b2%d0%b8%d0%b7%d0%b8%d1%8f-2019/", "text": "Израелската и холивудска актриса Гал Гадот, която спечели световна известност с ролята си на амазонска принцеса във филма „Жената чудо“, ще пее на финала на песенния конкурс „Евровизия“ за 2019 година. Гадот ще участва в извънконкурсната програма наред с други изпълнители, които са предишни победители и участници в „Евровизия“ от различни страни. По-известните от тях са Кончита Вурст, Елени Фурейра, Верка Сердючка, Манс Зелмерлоу, Дана Интернешънъл и Гали Атари. Победителката в „Евровизия“ 2018 – Нета Барзилай, също ще участва в концерта. Мениджърите на американската поп-звезда Мадона заявиха, че тя ще пее на тазгодишната „Евровизия“, но това трябва да се потвърди от Европейския съвет за радио и телевизия, предаде ДПА, цитирана от БТА. Продажбата на билетите започва във вторник от 18.00 часа на израелския сайт Leaan ticket. Цената варира от 200 до 2000 шекела (50 – 500 евро). При първата вълна билетите са продадени за няколко минути. Най-евтините билети са за репетицията на полуфиналистите, а най-скъпите – за Зелената ВИП-зала за финала. Конкурсът ще се излъчва от Израелската корпорация за радио и телевизия – Кан. В „Евровизия“ 2019 участват изпълнители от 41 страни, като полуфиналите са на 14 и 16 май, а финалът е на 18 май в Експо-центъра на Тел Авив.", "date": "2019.04.15", "title": " Гал Гадот ще пее на „Евровизия“ 2019"}
{"url": "https://trud.bg/%d0%bb%d1%8e%d1%82%d0%b2%d0%b8-%d0%bc%d0%b5%d1%81%d1%82%d0%b0%d0%bd-%d0%b7%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0%d1%82%d0%b0-%d0%b0%d0%ba%d0%be-%d1%81%d1%8a%d0%bc-%d0%bf/", "text": "Ако съм пресякъл предимство, колата ми трябваше да бъде ударена отляво. Това заяви за   лидерът на ДОСТ Лютви Местан, който  . При тежка катастрофа с негово участие вчера, загина 6-месечно бебе, а майка, баща и 10-годишно момченце пострадаха. „Да не раздаваме предварително присъди, защото това, което се вижда на снимките е моята кола, застанала фронтално на пътя. Истината обаче е че, ако съм пресякъл предимство, тази кола трябваше да бъде ударена отляво, защото завивам наляво. Всички с очите си трябва да сте видели, че отляво тази кола е непокътната, колата е ударена фронтално, което означава, че съм застанал вече в дясното платно и от удара колата се измества и застава фронтално, че даже леко в посока Гърция“, обясни своята версия Местан. На въпрос дали е успял да говори с пострадалото семейство, той каза, че не го е направил, защото е бил задържан. „Съпругата ми, аз не успях, защото бях задържан, съпругата ми е разговаряла и с бащата, и с бабата и дядото на починалото бебе, изказала е съболезнования, изразила желание да участва и на погребението. Разбираме болката на тези хора, страданията”, заяви Местан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Лютви Местан за катастрофата: Ако съм пресякъл предимство, колата ми трябваше да бъде ударена отляво"}
{"url": "https://trud.bg/%d1%81%d0%be%d1%86%d0%b8%d0%b0%d0%bb%d0%b4%d0%b5%d0%bc%d0%be%d0%ba%d1%80%d0%b0%d1%82%d0%b8%d1%82%d0%b5-%d0%b2%d0%b7%d0%b5%d1%85%d0%b0-%d0%b2%d0%be%d1%82%d0%b0-%d0%b2%d1%8a%d0%b2-%d1%84%d0%b8%d0%bd/", "text": "Партията на социалдемократите във Финландия е победителят на произведените в неделя в страната парламентарни избори със 17 ,7 % от гласовете, предадоха световните агенции, изпреварвайки с минимална разлика крайно-десните “Истински финландци”, които са втора политическа сила в страната със 17,5 на сто. Досегашните управляващи на премиера Юха Сипила от Центристката партия взеха едва 13,8 от гласовете на избирателите. Това са първите избори в съвременната история на страната, в които нито една партия не преминава 20-те процента избирателна подкрепа и предвещават трудни коалиционни преговори. Лидерът на левицата Анти Рине обяви, че ще се опита да сформира управляващата коалиция с две от по-малките лявоцентристки партии – “Зелените” и “Левият съюз”, които получават съответно 11,5 и 8,5 от подкрепата на финландските гласоподаватели. Ройтерс цитира коментар на водещ всекидневник в Хелзинки, “Каупалехти”, според който при демонстрираното поляризиране на обществото, Рине ще има трудна задача да обедини кабинет.", "date": "2019.04.15", "title": " Социалдемократите взеха вота във Финландия"}
{"url": "https://trud.bg/%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82%d0%b8%d1%82%d0%b5-%d0%bf%d0%be%d1%81%d0%ba%d1%8a%d0%bf%d0%bd%d0%b0%d1%85%d0%b0-%d1%81-6/", "text": "Зони за отдих в офисите Тенденцията за нарастване на цените на имотите се запази и през 2018 г. В началото на изминалата година България беше в топ 10 на жилищните пазари с най-бърз ръст на цените в света, а в края на година заема 12-та позиция. След като през 2017 г. ръстът на цените беше между 8% и 9%, през 2018 г. имотите поскъпнаха с близо 6%, показват данни на компания за недвижими имоти. В резултат на ниските лихви, които достигнаха до 2,9%, ипотечното кредитиране също отбеляза ръст. По отношение на жилищните имоти през 2018 г. водещо беше търсенето на апартамент за покупка. При бизнес имотите най-търсени бяха офис площите, като главна движеща сила там бяха IT компаниите, центровете за споделени услуги и аутсорсинг индустрията. Активността се фокусираше главно върху високия клас офиси, като при избор на офис в София клиентите наблягаха на фактори като местоположение, близост до градски транспорт и станция на метрото, както и наличието на зони за почивка на персонала. Средните наеми на офисите в столицата останаха стабилни: за клас А офис площи между 11 и 13 евро/кв.м, за клас Б офис площи между 6 и 10 евро/кв.м. За офисите от клас ААА, които отговарят на изискванията на международните компании, наемите са между 12 и 14 евро/кв.м.", "date": "2019.04.15", "title": " Апартаментите поскъпнаха с 6%\t"}
{"url": "https://trud.bg/20-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%be%d0%b1%d0%b7%d0%be%d1%80/", "text": "Осъдените кметици върнати в ареста 20 години затвор, 10 000 лева глоба и лишаване от право да заема държавна длъжност. Такава присъда постанови състав на Специализирания наказателен съд за отстранената кметица на „Младост” Десислава Иванчева. Това е най-тежкото наказание за корупционно престъпление в най-новата ни история, коментираха юристи пред „Труд”. Биляна Петрова – бившата заместничка на Иванчева, получи 15 години затвор и глоба от 15 000 лв. Бившият районен кмет Петко Дюлгеров, който е бил посредник, бе наказан с 12 години затвор и 12 000 лв. глоба. С произнасяне на присъдите мерките на Иванчева и Петрова бяха променени в „задържане под стража” и двете бяха отведени в ареста. Мярката „домашен арест” на Петко Дюлгеров остана същата. Съставът на спецсъда с председател Иво Хинов призна тримата от кметската завера в „Младост” за виновни за подкуп от строителния предприемач Александър Ваклин. Иванчева поискала рушвета от 187 000 евро – по 20 евро на квадратен метър от разгънатата застроена площ на обекта му, за да пусне преписката. Петрова присъствала на преговорите и участвала в пазарлъците, а Дюлгеров взел вноската от 70 000 евро, от които прибрал 14 000 евро – 20 % за себе си. Кметицата бе оправдан по другите две обвинения, че е искала 500 000 евро за всичките обекти на Ваклин, както и за това, че получила подкупа от 56 000 евро без процента на посредника Дюлгеров. Съдия Хинов подчерта, че Иванчева не е искала парите от Ваклин в полза на благоустройство на общината, както тя и заместничката й се опитваха да обяснява а мотивът е бил за собствена, облага. Според съдебния състав няма как поисканата сума да е в резултат на провокация от страна на Ваклин или от представители на държавен орган.   Фенове кълнат прокурори: „Да ви умрат децата!” Съдебни полицаи прибраха пиара на Иванчева След произнасянето на осъдителните присъди, феновете на Иванчева, които бяха в съдебната зала, изпаднаха в истерия. Жени излязоха с писъци в коридора и крещяха “Няма такава държава”. Когато тримата спецпрокурори по делото минаха покрай тях, без малко не се стигна до сблъсъци. “Господ да ви убие!”, “Да ви умрат децата!”, кълняха развилнелите се привърженици, някои от които редовно идваха на съдебните заседание като свита на отстранената кметица. Служители на съдебна охрана отвориха път на прокурорите и избутаха феновете на Иванчева. Задържан бе нейният пиар Петър Кърджилов, когото униформените отведоха в конвойната стая, докато се успокои. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " 20 г. затвор за Иванчева (обзор)\t"}
{"url": "https://trud.bg/%d0%bf%d1%80%d0%b5%d0%b2%d1%80%d1%8a%d1%89%d0%b0%d1%82-%d1%82%d0%be%d0%bf%d0%bb%d0%be%d1%86%d0%b5%d0%bd%d1%82%d1%80%d0%b0%d0%bb%d0%b0-%d0%b2-%d1%86%d0%b5%d0%bd%d1%82%d1%8a%d1%80-%d0%b7%d0%b0-%d0%b8/", "text": "Сградата ще е с две зали, ателиета за деца и спални за чуждестранни артисти  Строителството започва тази година Превръщат сградата на бившата топлоцентрала на НДК в център за съвременно изкуство. Строителството започва тази година и трябва да отнеме около година. Сградата ще се превърне в многофункционален комплекс с две зали. Едната с места за до 550 души ще може за 1 ч. да се трансформира от място за събития в такова за сценични изкуства. Другата зала с капацитет 80 души ще е за визуални изкуства. Частта от сградата където са се съхранявали варелите с гориво се превръща с място с до 7 места, където да живеят за артисти от целия свят, които да си сътрудничат с българските си колеги. Ще има и ателиета за работа с деца и кафене. Проектът е на архитектурния колектив “Колев-Сърбова”. Целият роект ще струва около 5,5 млн. лв. Първоначалната сума била 3 млн. лв. но след анализи на проекта се оказала недостатъчна. До момента са отпуснати 350 хил. лв. за подготовка на обявяване на строителните дейности. Предстои общинския съвет да гласува 3 млн. лв. за да започне строителството. Предстои “Топлоцентралата” да получи статут на общински културен институт с решение на СОС. Ще има и възможност за държавно финансиране ако Министерството на културата подкрепи трансформирането му в регионален културен институт. Предстоят възлагане изпълнението на строителните дейности, конкурс за избор на директор и подготовка на бъдещия екип.", "date": "2019.04.15", "title": " Превръщат топлоцентрала в център за изкуство\t"}
{"url": "https://trud.bg/%d0%be%d0%ba%d1%80%d1%8a%d0%b6%d0%bd%d0%b8%d1%8f%d1%82-%d0%bf%d1%80%d0%be%d0%ba%d1%83%d1%80%d0%be%d1%80-%d0%bd%d0%b0-%d0%ba%d1%8a%d1%80%d0%b4%d0%b6%d0%b0%d0%bb%d0%b8-%d0%bd%d1%8f%d0%bc%d0%b0-%d0%b4/", "text": "Няма данни за натиск върху семейството, пострадало при катастрофата с участието на Лютви Местан, при която загина 6-месечното им бебе. Това каза на брифинг окръжният прокурор на Кърджали Желязко Стефанов. Прокурор Стефанов отбеляза, че до момента е извършен оглед на местопроизшествието, проведени са разпити на свидетели очевидци и са назначени съдебномедицински експертизи, които да установят причините за смъртта на 6-месечното бебе, както и вида на причинените увреждания на родителите на починалото бебе и братчето му. С постановление на разследващ следовател Лютви Местан е привлечен към наказателна отговорност за извършено престъпление, свързано с причиняване на смърт по непредпазливост при нарушаване на правилата за движение по пътищата на страната. Спрямо Лютви Местан е взета мярка за неотклонение „Парична гаранция“ в размер на 10 000 лева, която е съобразена с Наказателния кодекс, допълни прокурор Стефанов. Наложена му е забрана да напуска пределите на страната без разрешение на наблюдаващия делото прокурор. Желязко Стефанов добави, че разследването продължава, като предстоят още огледи, разпити и назначаването на автотехническа експертиза. Към момента обвинението включва нарушаване на закона, свързано с не спиране на знак „Стоп“ и преминаване през кръстовище без да е спазено задължението за осигуряване на предимство на другия участник в движението, обясни прокурорът. На този етап няма доказателства с каква скорост се е движел автомобилът, в който е пътувало семейството. Това ще бъде установено с назначената автотехническа експертиза. Прокурор Желязко Стефанов допълни, че за подобно престъпление законът предвижда от 2 до 6 години лишаване от свобода, но обвинението може да претърпи изменение, включително и по отношение на друго лице. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Окръжният прокурор на Кърджали: Няма данни за натиск върху семейството, пострадало при катастрофата с участието на Лютви Местан"}
{"url": "https://trud.bg/%d0%bf%d1%80%d0%b5%d0%b2%d1%80%d1%8a%d1%89%d0%b0%d1%82-%d1%82%d0%be%d0%bf%d0%bb%d0%be%d1%86%d0%b5%d0%bd%d1%82%d1%80%d0%b0%d0%bb%d0%b0-%d0%b2-%d1%86%d0%b5%d0%bd%d1%82%d1%8a%d1%80-%d0%b7%d0%b0-%d0%b8-2/", "text": "Превръщат сградата на бившата топлоцентрала на НДК в център за съвременно изкуство. Строителството започва тази година и трябва да отнеме около година. Сградата ще се превърне в многофункционален комплекс с две зали. Едната с места за до 550 души ще може за 1 ч. да се трансформира от място за събития в такова за сценични изкуства. Другата зала с капацитет 80 души ще е за визуални изкуства. Частта от сградата, където са се съхранявали варелите с гориво, се превръща с място с 6 до 7 места, където да живеят за артисти от целия свят, които да си сътрудничат с българските си колеги. Ще има и ателиета за работа с деца и кафене. Проектът е на архитектурния колектив Колев-Сърбова. Целият проект ще струва около 5,5 млн лв. Първоначалната сума била 3 млн. лв., но след анализи на проекта се оказала недостатъчна. До момента са отпуснати 350 хил. лв. за подготовка на обявяване на строителните дейности. Предстои общинския съвет да гласува 3 млн. лв., за да започне строителството. Предстои „Топлоцентрала“ ще получи статут на общински културен институт с решение на СОС. Ще има и възможност за държавно финансиране, ако Министерството на културата подкрепи трансформирането му в Регионален културен институт. „Предстоят възлагане изпълнението на строителните дейности, конкурс за избор на директор и подготовка на бъдещия екип“, каза шефката на комисията по култура в СОС Малина Едрева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Превръщат топлоцентрала в център за изкуство\t"}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b8%d1%82%d0%b5-%d0%bf%d0%be%d0%bb%d0%b8%d1%86%d0%b0%d0%b8-%d1%81-%d0%bf%d0%b8%d1%81%d1%82%d0%be%d0%bb%d0%b5%d1%82%d0%b8-%d1%81-%d1%82%d0%be/", "text": "Всички служители на правоохранителните органи в Италия ще бъдат въоръжени с електрошокови пистолети от юни, след 8 месеца изпитателен срок въведен преди година в 12 града на Ботуша. Това съобщи АФП като цитира изявление на вицепремиера и министър вътрешните работи на страната Матео Салвини, направено по време на среща с ръководството на неговата партия “Лигата” в неделя. Решението е взето на основание успешното прилагане на мярката в метрополиси като Неапол, Милано, Флоренция, Палермо и други градове. В контекста на тази информация, италианското вътрешно министерство съобщи за инцидент възникнал в Генуа през уикенда, при който заплахата от използване на електрошоковия пистолет е била достатъчна за служител на реда, за да арестува мигрант, протестиращ срещу експулсирането му. Въведени на въоръжение в силите на реда в над стотина държави, електрическите оръжия се разглеждат от международната правозащитна организация “Амнести Интернешънъл” и ООН като средство за изтезание. Само в САЩ и Канада, където същите са в употреба от над 20 години са докладвани над 1 000 смъртни случая, предизвикани от електрическия импулс, който може да достигне до 50 000 волта.", "date": "2019.04.15", "title": " Италианските полицаи с пистолети с ток от юни"}
{"url": "https://trud.bg/%d0%bf%d0%b0%d1%80%d1%82%d0%b8%d0%b9%d0%bd%d0%b8%d1%8f%d1%82-%d0%b3%d0%b0%d0%bc%d0%b1%d0%b8%d1%82-%d0%b8-%d1%81%d1%82%d1%80%d0%b0%d1%81%d1%82%d0%b8%d1%82%d0%b5-%d0%b1%d1%8a%d0%bb%d0%b3%d0%b0%d1%80/", "text": "Хората на Нинова не съумяват да произведат обединителна национална кауза В шахмата „гамбит“ се нарича дебютът, при който едната страна жертва фигура, а другата може да приеме или да откаже жертвата. Когато откаже, шахаматната партия се нарича „отказан гамбит“. Без да издига меродавната партокрация и нейните маневри до интелектуалното ниво и стратегическото мислене, необходими за един добър шахматист, ситуацията след „апартаментгейт“ е подобна на отказан гамбит. ГЕРБ жертва няколко фигури, но партийната опозиция и — което е по-важно! – обществото, отказаха да приемат тези жертви и поискаха пълен и окончателен разгром на управляващата вече цяло десетилетие партия. През последните седмици партия ГЕРБ изгуби три неща, а персонално Бойко Борисов спечели едно. Първо, ГЕРБ изгуби безвъзвратно остатъчния си ореол на партия, която идва да изрине авгиевите обори на прехода. Нали помните, че именно на тази вълна дойде „Борисов-1“? С дитирамби за спиране на грабежите, за ревизия на приватизацията и с щипка гняв към политиците, дето били – по думите на ранния Борисов, парафразирани по-вежливо – екскремент в целофан. Второ, ГЕРБ анихилира претенцията си, че докато другите говорят, те „градят България“ („Борисов-2“) и това има „видими резултати“ („Борисов-3“). Необяснимото охолство, в което тъне новата партийна номенклатура, отгледана от ГЕРБ, чиито най-осезаеми за масовата публика белези са луксозните имоти, за мнозинството българи показа, че управляващите градят главно за себе си и това наистина има видими резултати. Третото, което изгуби ГЕРБ, и то отново безвъзвратно, е образът на партия, която има перфектна пропаганда и умения за комуникация с обществото. Последните събития показаха, че ГЕРБ са неадекватни и скъсали с действителността. Това обаче, поне засега, не може да се каже за самия Бойко Борисов. Той инкасира тежки щети, но успя да спечели нещо важно – върна си партията, демонстрирайки позабравения от някои императив, че ГЕРБ е лидерска формация и в нея място за втори център на власт няма. Демонстративното разжалване на г-н Цветанов, до степен да му се отнеме дори пропуска за сградата на парламента, е свидетелство точно за това. И ясен сигнал, не просто към „втория“ в партията, а към всеки, който си въобрази, че „вторият“ може да свети със собствена светлина, ползвайки властовия гръб и авторитет на „първия“. Могат да се правят още много изводи, но при всички положения ГЕРБ изживява най-тежката си криза от самото си създаване. Криза, която поставя на карта предстоящите евроизбори. Гневът на хората, идентифицирали причините за нерадостното си битие с луксозния живот на управляващите, е класическа политическа драма, в която по правило губят управляващите. Целият въпрос е не дали ГЕРБ ще загуби изборите, а кога ще ги загуби – на 26 май тази година или на следващите парламентарни избори. Преднина дори с един глас на евровота, ще даде време на г-н Борисов да преосмисли и разшири екипа си и евентуално да формулира нова обединителна кауза за нацията, около която да потърси по-широко обществено съгласие. Времето на самодостатъчния и самовлюбен ГЕРБ приключи. Сега им е нужно покаяние и смирение. Загуба дори и с един глас обаче, за тях ще означава крах. При тези мащаби на скандала „апартаментгейт“, управляващите няма да могат да използват, иначе легитимният при други обстоятелства, аргумент, че евроизборите не засягат вътрешната политика и активността в тях не е представителна за обществените настроения. Още повече, че актуалните социологически сондажи прогнозират протестен вот, който може да вдигне избирателната активност. Дали обаче всичко това ще даде осезаемо предимство на БСП? Това продължава да е уравнение с доста неизвестни. Досега хората на Нинова не съумяват да произведат обединителна национална кауза. Тичат след скандалите на ГЕРБ. Тежкото вътрешно разделение и грозните партийни скандали хвърлят сериозна сянка върху опитите им да се представят като партия на промяната и нова надежда за българите. Заедно с това допускат сериозна грешка като опитват да се представят за алтернатива на ГЕРБ по темата „корупция и злоупотреби във властта“. Защото така БСП неизбежно припомня своите управленски провали и корупционни „достижения“ и се поставя в неблаговидната позиция на онази жена, която уверено предлага услугите си на детегледачка с фразата „знам как се гледат деца, погребала съм три“. За да се измъкне от този омагьосан кръг, БСП би трябвало да смени плоскостта на политическите дебати, а не само да тича след скандалите около ГЕРБ. И все пак, БСП получи неочакван подарък от ГЕРБ, който вместо да види гредата в своето око, с пяна на уста взе да сочи треската в очите на столетницата. Дали ще успее да го материализира в изборен успех, зависи от типа на предизборната кампания на червените. Ако заложат отново на онази самонадеяна арогантност и чувство за изключителност, заради които изгубиха предните парламентарни избори – с приказки какво ни отнела демокрацията и с иронизиране на репресиите на тоталитарната държава, най-вероятно отново ще отблъснат центристките избиратели. Но ако проведат кампания с мяра и смирение от типа „не сме идеални, не сме най-можещи, но искаме да помогнем за промяната“, могат да разчита на привличане на центристки гласове. Защото само с партиен фанатизъм и твърд електорат БСП отдавна вече не могат да печелят избори. Ключово е как ще бъде приета от центристките избиратели листата на БСП, защото в нея доминира тотално партийното и безпартийното ляво. С Елена Йончева и журналистът Иво Христов, като непартийни леви, се дават силни знаци към непартийните леви хора. Но дали това ще привлече политическия център? Заедно с това част от твърдите партийни избиратели на БСП ще се чувстват непредставени при отсъствието на лидера на ПЕС Сергей Станишев. Зад него стои т. нар. вътрешна опозиция, която може да попречи на предизборната мобилизация на партията. Наред с това, дори и без Станишев, Истанбулската конвенция, която е основен мотив на Нинова за отстраняването му, ще бъде представена в листата, при това на избираемо място – Деница Златева години наред е активен застъпник за скандалната конвенция. Изненада в евровота може да стане възстановената около АБВ „Коалиция за България“, в която, макар и без БСП, участват няколко от партиите учредителки на някогашната „Коалиция за България“, самият й политически архитект Георги Първанов и на практика единствената призната в чужбина автентична лява партия – „Българска левица“. Утвърдената марка „Коалиция за България“ определено носи преимущества. Фактори като видимата активност на лидера на АБВ Румен Петков, проф. Боян Дуранкев, като водач на листата и нестихващите раздори в БСП, могат да станат причина допълнителен ляв и центристки вот да се насочи към „Коалиция за България“. И ако в левия сектор алтернативите са две – БСП и „Коалиция за България“, то в сумрачното партийно кьоше на самопровъзгласилата се „градска десница“, ситуацията е направо трагикомична. Първо имаме „Демократична България“ (известна вече в социалните мрежи като „Джендър България“ заради истеричната си подкрепа за Истанбулската конвенция), която явно за да заблуди избирателите си е прикачила към наименованието и гръмкото „обединение“. Колко е „обединение“ съдете сами: на изборите ще се явят самостоятелно няколко останки от някогашния Реформаторски блок, назовавал се по-рано „Синята коалиция“. Освен Де Бе Ге, в която са костовистите, групата около бившия правосъден министър в правителството „Борисов-2“ Христо Иванов и бившите „зелени“, които бяха осъдени, че са откраднали името си от друга действаща и легитимна партия, свои листи ще имат още и: ВОЛТ на Настимир Ананиев, куневистите от ДБГ (засега). А пък най-куриозният случай е пламенният радетел на евроатлантическите ценности и героичен воин срещу кремълското вероломство – земеделецът и бивш военен министър в правителството „Борисов-2“ Николай Ненчев. Куриоз, защото той е председател на действаща партия, но се явява, като „независим“. СДС пък отиде в листата на ГЕРБ. Синдромът на разединението порази и конюнктурната коалиция „Обединени патриоти“, която се явява на вота по три самостоятелни писти. За участие на олимпийския принцип са се регистрирали и няколко сигурно читави, но неизвестни за широката публика кандидати, издигнати от инициативни комитети. Отсега е ясно, че всички те ще се впишат в графата „и други“ в изборните резултати. Така изглежда разкаляният партиен терен днес. А край на страстите български не се вижда.", "date": "2019.04.15", "title": " Партийният гамбит и страстите български\t"}
{"url": "https://trud.bg/%d1%80%d0%b0%d0%b7%d0%b4%d0%b0%d0%b2%d0%b0%d1%82-37-000-%d0%bb%d0%b2-%d0%bd%d0%b0-%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%82%d0%b5-%d0%b5%d0%b7%d0%b4%d0%b0%d1%87%d0%b8/", "text": "Щедър награден фонд от 37 000 лв. ще си разпределят участниците л най-очакваното събитие в конния спорт у нас – Лига „Краси“. Тази година спонсорът – майонеза „Краси“, празнува 25-годишен юбилей  „Важно е в България да развиваме и конния спорт, не бива да забравяме, че общуването с коня променя душата – заяви Димитър Консулов, създател на веригата. – Не случайно се казва, че лош човек не може да бъде добър ездач.“  Конната база в Царацово ще събере най-добрите на 20 и 21 април, когато са квалификациите, а вторите пресявки са в началото на юни. А финалът е на 28-29 септември.", "date": "2019.04.15", "title": " Раздават 37 000 лв. на най-добрите ездачи"}
{"url": "https://trud.bg/%d0%b8%d0%b7%d0%b1%d0%be%d1%80%d0%b8%d1%82%d0%b5-%d0%bd%d0%b5-%d1%81%d0%b0-%d0%bd%d0%b0%d0%b9-%d0%b2%d0%b0%d0%b6%d0%bd%d0%be%d1%82%d0%be/", "text": "Много опити се правят огромният скандал “Апартаментгейт” да се принизи до “битовизми” и да се обясни като народностна черта. Предстоящите евроизбори оцветяват скандалните разкрития за манталитета на нашия политически елит — разширява се обсегът на засегнатите и затова се изхвърля излишният “баласт” от партийни функционери и апаратчици. Отстраняването им е половинчато, защото те стават “курбан” за изчистването образа на партията, а след изборите да бъдат възстановени по един или друг начин. Както казва Борисов “Няма министри — за всеки може всичко да се изкара.” Ако след изборите всичко ще продължи по същия начин, струва ли си да хабим толкова енергия и нерви. И какъв е смисълът да се гласува? Не е ли по-добре да се отиде за гъби или до Гърция? Търся отговор от уважавани и авторитетни автори. Ето някои мнения: Първан Симеонов: “Дългосрочният ефект от “Апартаментгейт” може и да е позитивен, но краткосрочно ще изглежда грозно.” Георги Марков: “Създаде се всеобща патологична омраза към имотите на властта…” Проф. Мирослава Кортенска: “Това обобщение, че всички българи са маскари, има смисъл само когато се говори за хората във властта. Опитите да се покаже, че цялата картина на властта е пропита от корупция, че когато загази Цветанов, веднага се търси прегрешение за Нинова, Йончева, та дори за президента Радев, е една доста опасна игра. На никого не може да се има доверие! Това ли е целта?” Проф. Боряна Гагова: “Изборът, осъществяван от гражданите (на евродепутати) следва да се съсредоточи върху прочистване на листите от всички онези, които в решителен могат, поради слабост или алчност, да се окажат национални предатели, продажници, или най-малкото-мързеливи егоисти.” Иван Кръстев, политолог: “Един от големите проблеми на България е, че хората са чувствителни към корупцията, която води и до социални неравенства и до усещане за несправедливост, но всъщност са чувствителни предимно към корупцията на другите и толерантни към собствената си корупция, която е на ниско равнище и не е непременно свързана с властта. Те не се разпознават като корумпирани. Корупция — това са другите.” Искам да се спра по-подробно на разсъжденията на Иван Кръстев. Като водещ на “Панорама” го представих най-напред на българското общество в началото на 90-те и чрез него легализирах социологията и политологията у нас. Навремето това беше революционно — ставаше дума за “трети поглед” към политиката, което не се харесваше и на двата лагера. Намирам го за един от най-умните съвременни българи. В неговото интервю, публикувано тези дни, той застъпва тезата, че занапред все по-трудно ще се намират кандидати, готови от първия ден на съзнателния си живот да живеят така, че във всеки един момент да могат да обяснят доходите си. Българската особеност е, че малцина у нас могат да си представят кражба на 10 милиона долара, но на кола или апартамент — напълно. И тъкмо се замислих дали не се е откъснал от българската действителност, Иван Кръстев, запитан какви ще са последствията за ГЕРБ и за г-н Борисов, изказва мисълта, която искам да застъпя днес: “Има ефект, който е дългосрочен, независимо от това, как ще завършат изборите. В някакъв смисъл формулата на сегашното управление ще трябва да бъде сменена: или ще бъде сменена от опозицията, или ще бъде сменена от ГЕРБ”. Ето, това е по-важно от самите избори — да се запази духът на непримиримост, събуждането на хората, отрицанието на двойния морал, на недостига на справедливост, на беззаконието, на употребата на властта за лично обогатяване. Това означава , че вече няма да живеем по старому, че ще станем наистина правова и цивилизована страна. Самите ние, гражданите, ще бъдем все по-взискателни към хората, които избираме да ни управляват, и към самите себе си. И да спечели изборите, ГЕРБ няма да може да се върне към досегашната практика и ще докара нови избори. Ако спечели левицата, тя трябва да заслужи доверието на избирателите с нова политика, иначе краткотраен ще бъде нейният престой във властта. Както се казва, кризата носи сама в себе си и решението — нетърпимост към носителите на двойния морал, отстраняването им от всякакви управленски функции, висока взискателност към самите себе си и към нашето обкръжение, и от там — нови порядки, нови обществени отношения. Една истинска морална революция. Когато осъзнаем този шанс ще бъдем последователни в своите действия и няма да ни отклонят никакви опити да бъдем унижавани като някакви андрешковци, вдигнали се на бунт срещу своите богоизбрани господари. Не са ни господари. Не са и богоизбрани. От нас ще бъдат избрани.   Законът за медиите? Без да чуят медиите? Стана дума в последния ми коментар какви рискове крие приемането на нов законопроект за медиите в изборен период. Досега поне този гаф са си спестили управляващите. Ако пък искате да добиете някаква представа за какъв закон става дума , цитирам члена на СЕМ Бетина Жотева: “За 21 месеца трябва да транспонираме нова директива за аудио-визуални услуги, която да позволи законът да влезе в интернет, като ще обхване всички сайтове с аудио-визуално съдържание.” Извинете!", "date": "2019.04.15", "title": " Изборите не са най-важното\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%b8%d0%ba%d0%be%d0%bd%d0%be%d0%bc%d0%b8%d0%ba%d0%b0%d1%82%d0%b0-%d0%b5%d0%bc%d0%b8%d0%bb-%d0%ba%d0%b0%d1%80%d0%b0%d0%bd-2/", "text": "Инвестиции, индустриални зони, бизнес средата в България – за тези ключови теми разговаряме с министъра на икономиката  . Той ни отговаря и на въпросите: Как се развива стартъп екосистемата у нас и как реално бизнесът може да достигне до еврофинансиране. Министърът коментира и влезлите в България преки чуждестранни инвестиции през 2018 г. – Министър Караниколов, предоставените сертификати за инвеститори през 2018 г. са за 850 млн. лв., а през 2017 г. са за 311 млн. лв. На какви проекти се дължи този ръст?  – За 2018 г. планираните инвестиции по сертифицираните проекти превишават над два пъти тези от 2017 г. Те са предимно в секторите производство, аутомотив, информационни и комуникационни технологии (ИКТ), здравеопазване и логистика. Важно е, че от тези сертифицирани проекти по Закона за насърчаване на инвестициите за 2018 г., 12 са на български компании с общ размер на инвестициите над 350 млн. лв. и 652 работни места. – При реално направените инвестиции през 2018 г. има по-малък ръст от 10%. Очаквате ли през настоящата година отново да има ръст?  – Данните на БНБ за 2018 г. показаха, че влезлите в България преки чуждестранни инвестиции възлизат на 1,532 млрд. евро, което е с 10,3%, или 143,3 млн. евро повече от вложенията през 2017 г., които възлизаха на 1,389 млрд. евро. От 2016 г. до момента се наблюдава положителна тенденция за увеличаване на нивата на преките чуждестранни инвестиции с близо половин милиард евро. Данните за 2017 г. и 2018 г. подлежат на ревизия от БНБ в следващите месеци, поради което очакваме окончателните стойности да бъдат дори още по-високи. Преките чуждестранни инвестиции не само са положителни, а и се подобрява структурата им – в преработващата промишленост са 60% от нетните чужди инвестиции за 2017 г. и 66% през 2018 г. Очакванията ни са през 2019 г. инвестициите да продължат да се повишават. Доказателство за това са проектите, които са в процес на сертифициране в Българска агенция за инвестиции (БАИ). Към настоящия момент те са над 60 и са на обща стойност 1,7 млрд. лв. с потенциал да разкрият над 7000 нови работни места. – Към кои градове се насочват инвеститорите през последните години?  – Стимулираме инвестициите в райони с висока безработица и през изминалата година, тенденцията е, че много от заявените инвестиции бяха най-вече в Северна България. По важното е, че това са инвестиции в заводи, които ще създадат трайна заетост в тези райони. Инвестиции в заводи за автомобилни части бяха обявени през 2018 г. в Ловеч – 1000 работни места, немската „ВОСС“, в Плевен – 2000 работни места, “Леони“. Започнахме 2019 г. с обявяването на нова инвестиция и във Враца, още един регион с висока безработица. Немска компания, пак от аутомотив сектора, ще направи там завод като ще бъдат разкрити нови 300 работни места, които се очаква да достигнат до 1000. Още една компания вече получи сертификат за инвеститор клас А за инвестиционния си проект, който предвижда изграждане на завод във Враца за производство на каучукови и пластмасови съединения за автомобилната промишленост. Размерът на инвестицията възлиза на 22 млн. лв., като ще бъдат открити 500 нови работни места. Изключителен продължава да бъде интересът и към Пловдив и Бургас, където през 2018 г. бяха открити заводи за самолетни части. – Каква е политиката ви по отношение на индустриалните зони. Трябва ли да се създават нови?  – Разбира се това ни е приоритет. Всеки инвеститор търси терени с готова инфраструктура, затова Национална компания индустриални зони (НКИЗ) следва именно този модел на работа в зоните си – да предлага имоти с вече изградена инфраструктура, за да може бизнесът да започне бързо проекта си. Последните два нови проекта, по които компанията работи, са Индустриална зона „Загоре“ в Стара Загора и Индустриална зона Кърджали. Очакваме в най-скоро време да започнем работа и по зона в Свищов. Има нужда от нови индустриални зони не само в Северна България, но и в Южна България. В момента текат интензивни преговори с близо 20 потенциални инвеститори – инвестиционни проекти за над 160 млн. лв. и откриване на повече от 1000 нови работни места. Общият размер на договорените инвестиции във всичките 11 държавни индустриални зони за десетгодишния период надхвърля 820 млн. лв. Сумата включва както инвестициите на компаниите, с които има вече подписан окончателен договор, така и тези, с които все още се водят преговори. В най-бързо развиващата се зона Божурище има шест работещи компании, като съвсем скоро се очаква да заработи още една. Останалите са в процес на изграждане на обектите си, а в най-южната зона – Свиленград, работят 3 фирми. В Индустриална зона „Телиш“ в началото на тази година подписахме първия предварителен договор за тази зона с австрийска фирма в машиностроителния сектор, която се занимава с производство на системи за сепариране на отпадъци. – С какво сме по-добри, да кажем от Сърбия, Македония и Румъния, като дестинация за чуждите компании?  – България твърдо вече е на картата на международните инвестиционни процеси. Има една комбинация от три показателя, които определят лидерското място на страната в региона. На първо място, това е кредитният рейтинг, който беше увеличен преди около година от международните агенции. Той беше потвърден и през 2018 г., а съвсем скоро международната рейтингова агенция Fitch Ratings повиши перспективата на дългосрочния кредитен рейтинг на България от стабилна на положителна. Този показател, съчетан с много устойчивия икономически растеж в България и мерките на Министерството на икономиката по отношение на бизнес средата, извеждат страната ни като един от лидерите в региона, а защо не и в Централна и Източна Европа като добра инвестиционна среда. Като трети фактор можем да посочим финансовата стабилност. България запазва третата си позиция за най-ниско съотношение между държавен дълг и брутен вътрешен продукт сред страните от ЕС. Определено можем да кажем, че България започва много бързо да скъсява дистанцията и с държавите от Източна Европа. В страни като Полша, Чехия и Унгария се наблюдава глад за квалифицирани кадри. Изчерпването на човешкия потенциал кара компаниите да се обърнат към региона на Югоизточна Европа и ние се възползваме от това. Разбира се и тук все повече освен за инфраструктура, чуждите инвеститори питат и за работна ръка. – С какво Министерство на икономиката може да облекчи чуждите компании, които искат да правят бизнес в страната? Работи ли се по такива мерки?  – Инвестиционни стимули у нас дават възможност за приоритетно разглеждане на България като дестинация за потенциалните инвеститори, същевременно ние наблюдаваме процесите в страните от ЕС и региона и се стремим да предложим подходящи решения, да използваме нови подходи, за да отговорим на нуждите на инвеститори, които биха помогнали да модернизираме нашата икономика. Когато говорим за насърчаване на инвестициите, достатъчно е да отбележим, че чуждестранни инвеститори, чиито проекти са били сертифицирани по Закона за насърчаване на инвестициите, разширяват дейността си, отново инвестират и кандидатстват за сертификати. Такива са например Lufthansa Technik, BHTC ,Witte, Teklas. Приоритетно се насърчават инвестициите в регионите с най–висока безработица, както и във високотехнологичните производства и услуги като машиностроене, електроника и електротехника, автомобилостроене, медицинска техника, оптични продукти, лекарства, информационни технологии и научноизследователска дейност, технологичните и индустриални паркове за високотехнологични производства и иновации. Мерките, от които могат да се възползват инвеститорите, получили сертификат клас А или Б, се свързани не само с административното обслужване, но включват и финансови мерки, а именно подпомагане за изграждане на техническата инфраструктура, финансово подпомагане за придобиване на професионална квалификация (само за инвестиции във високотехнологичните дейности или в общините с висока безработица), финансово подпомагане за частично възстановяване на направените от инвеститора, задължителни осигурителни вноски, придобиване право на собственост или ограничени вещни права върху имоти – частна общинска собственост, без търг или конкурс. Само през 2018 г. приложените мерки за изграждане на техническа инфраструктура и за възстановяване на направени от работодатели осигуровки, от бюджета на министерството са в размер на 6,199 млн. лв. за насърчаване на сертифицирани проекти, които предвиждат разкриване на 2437 нови работни места. – Кога в България може да очакваме завод за производство на цели автомобили? На какъв етап са преговорите с „Фолксваген“?  – В последните години развитието на аутомотив сектора в България е изключително положително и все по-динамично, а страната ни се превърна в атрактивна инвестиционна дестинация в автомобилостроенето. В сектора вече има 220 фирми, в които работят над 50 хил. души, произвеждащи компоненти за всеки от големите световни производители на автомобили. Вече показваме, че можем да имаме и краен производител и аз съм сигурен, че това ще стане до няколко години. – Не малко пъти сте коментирали, че искате да направите по-добри условия за стартъпите у нас. Има ли конкретни действия в тази насока?  – Работим активно в тази посока. Българската стартъп екосистема се развива вече 10 години от старта на инициативата JEREMI по която се създадоха фондове, които да инвестират в стартъп компании в България. Въпреки че няма официална статистика, изчисления от различни източници сочат, че през последните години в страната са създадени около 2000 стартъпа. От компаниите, в които са инвестирали инвестиционни фондове, около половината все още съществуват, а около 40% са получили последващо финансиране, което е един много добър процент. България заема водещо място на Балканите по развитие на стартъп екосистема, за да продължава да се развива така, обаче много важно е да се насърчава непрестанно търсенето и предлагането на иновативни продукти и услуги, както и разработването им. Провежданата към момента политика за насърчаване на иновативни идеи се реализира основно с подкрепата на финансовите инструменти, като Фонд за ускоряване и начално финансиране, Фонд за рисков капитал, със средства по ОП „Иновации и конкурентоспособност“ 2014-2020 (ОПИК), както и по линия на инициативата JEREMIE. Съвместно с Асоциацията на стартъпите (BESCO) министерството участва в междуведомствена работна група за подготовка на изменения на нормативната уредба, касаеща подобряване условията за стартиране на бизнес у нас. – Успяват ли малките и средни предприятия в страната да получат европейско финансиране?  – Над 2000 фирми са получили досега европейско финансиране. От началото на ОП „Иновации и конкурентоспособност“ са сключени повече от 2000 договора с общ размер на предоставената безвъзмездна финансова помощ близо 2 млрд. лв. Успешно е приключило изпълнението на 1331 индивидуални проекта, по които вече са извършени и съответни окончателни плащания. Същевременно продължава процесът по изпълнение на проектните дейности по 651 договора за безвъзмездна финансова помощ. По отношение на разплатените средства също е постигнат значителен напредък, като размерът им към 31 март 2019 г. възлиза на малко над 1 млрд. лв., или 38,82% от бюджета на програмата. През декември 2018 г. обявихме за набиране на проектни предложения процедурата „Подобряване на производствения капацитет“, която е с бюджет от почти 150 млн. лв. и кандидатстването ще бъде възможно до 21 май. Друга процедура, която също се отличава с висок интерес сред предприятията и е планувана за 2019 г., е „Стимулиране внедряването на иновации от съществуващи предприятията“ с бюджет от над 100 млн. лв., както и процедура за съществуващи иновационни клъстери, която цели да подкрепи тяхното развитие като планираният за това бюджет е в размер малко над 15 млн. евро. В резултат на средствата, прехвърлени от ОП „Наука и образование за интелигентен растеж“ 2014-2020 през юни планираме да обявим процедура за предоставяне подкрепа за изграждане и развитие на съвременна научноизследователска и иновационна инфраструктура и експертиза за провеждане на приложни изследвания и развойна дейност от отворен тип,. Общият бюджет по процедурата е 115 646 638 лв., разпределени по равно сред шестте района на планиране, с изключение на София. За края на годината сме предвидили и една процедура, която да бъде обявена в рамките на приоритетна ос 2 на ОПИК и насочена към дигитализацията на малките и средни предприятия в размер на 60 млн. лв., като чрез нея считаме, че ще отговорим на съвременните тенденции за развитие на бизнес средата. Нашият гост  Емил Караниколов е роден през 1980 г. в София. Завършва магистратура по „Право” в Университета за национално и световно стопанство (УНСС) с допълнителна квалификация в областта на финансовия мениджмънт. От 2010 до 2017 г. е изпълнителен директор на Агенция за приватизация и следприватизационен контрол. Избран е за министър на икономиката през 2017 г. от 44-ото Народно събрание. Караниколов е семеен с две деца.", "date": "2019.04.15", "title": " Министърът на икономиката Емил Караниколов пред „Труд“: 60 компании ще разкрият 7000 работни места\t"}
{"url": "https://trud.bg/%d1%83%d1%80%d0%be%d0%ba-%d0%bf%d0%be-%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8%d1%8f-%d0%b2%d1%8a%d0%b2-%d0%b2%d1%81%d0%b8%d1%87%d0%ba%d0%b8-%d1%83%d1%87%d0%b8%d0%bb%d0%b8%d1%89/", "text": "По повод 140-ата годишнина от приемането на Търновската конституция на 16 април във всички български училища ще се проведе Урок по Контитуция. Инициативата е на председателя на Народното събрание Цвета Караянчева и се осъществява със съдействието на Министерството на образованието, съобщиха от пресцентъра на парламента. Целта на Урока по Конституция е да запознае учениците с историческите факти, съпътстващи работата на Учредителното събрание и изготвянето на първия български основен закон. Допълнителна информация за събитията от 1879 г. и мултимедийна презентация по повод годишнината са публикувани на   на Народното събрание. Специално за бележитата годишнина Народното събрание в партньортство с Българската национална телевизия направи документален филм, посветен на Търновската конституция:", "date": "2019.04.15", "title": " Урок по Конституция във всички училища утре\t"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0-%d0%b6%d0%b5%d0%bd%d0%b0-%d0%b7%d0%b0%d0%b3%d0%b8%d0%bd%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%bf%d0%b0%d0%b4%d0%bd%d0%b0/", "text": "Възрастна жена е загинала, след като паднала от шестия етаж на жилищен блок в Перник, предаде  . Инцидентът е станал тази сутрин. Жената е на 83 години. Тя е била настанена в старчески дом, но отскоро се върнала вкъщи. На този етап не е ясно дали жената се е самоубила, или е загинала при нещастен случай. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Възрастна жена загина, след като падна от шестия етаж на блок в Перник"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%be%d1%82%d0%ba%d1%80%d0%b8-%d0%be%d0%b1%d0%bd%d0%be%d0%b2%d0%b5%d0%bd%d0%b0-%d0%b4%d0%b5/", "text": "С водосвет и официална церемония в понеделник беше открита обновената по Оперативна програма „Региони в растеж“ детска ясла „Първи юни“ в Търговище. На церемонията присъстваха кметът д-р Дарин Димитров, областният управител Митко Стайков, председателят на Общинския съвет инж. Хатидже Алиева, ръководният екип на Общината, родители, граждани. Това съобщиха от местната администрация. „Радвам се, че с общи усилия ремонтът и на този обект приключи в срок. За да се осъществи един такъв проект, е необходима координация на всички нива между експертите, фирмите, работещи по проекта. Благодаря им“, каза д-р Димитров. Директорът на детското заведение Сашка Илиева изрази удовлетворението си от извършения ремонт. Тя благодари на Община Търговище и за оказаната подкрепа и професионализъм при реализирането на проекта. Дейностите по обновяването на детската градина, в която се отглеждат и възпитават близо 70 деца, включваха цялостен ремонт и въвеждане на мерки за енергийна ефективност. Закупено е ново оборудване и обзавеждане. Извършено е цялостно конструктивно укрепване на сградата. Изградени са нови инсталации и съоръжения. Облагородено е и дворното пространство, в което са изградени детски площадки и нови алеи с богато озеленяване. Общата стойност на проекта възлиза на над 950 000 лв. без ДДС. По проекта за обновяване и модернизиране на общинската образователна инфраструктура по „Региони в растеж” бяха ремонтирани и сградите на ДГ № 9 „Приказка“ и I ОУ „Христо Ботев“. До края на май трябва да приключи ремонтът и на последното образователно звено, включено в проекта – ДГ № 7 „Снежанка“, посочват от Община Търговище.", "date": "2019.04.15", "title": " Кметът на Търговище откри обновена детска ясла\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%bf%d0%be%d0%bb%d1%83%d1%87%d0%b0%d0%b2%d0%b0-20-030-%d0%bb%d0%b5%d0%b2%d0%b0-%d0%bf%d0%be-%d1%80%d0%b5%d0%b3%d0%b8%d0%be/", "text": "За поредна година Община Свищов участва в Регионалната програма за заетост с проектно предложение. Планираната заетост е от 6 месеца, като дейностите се предвижда да стартират от 1 юни и да продължат до 30 ноември. Финансовите средства са осигурени от Държавния бюджет и са на обща стойност 20 030 лв. Като водещ приоритет е повишаването на трудовата заетост и намаляване на социалния риск. Това е една отлична възможност, безработни лица над 50 години, и такива които дълго време са на пазара на труда, да получат своята възможност за трудова заетост. Със реализацията на тази програма, Общинската администрация цели подобряване условията на живот и жизнена среда на населението, чрез решаване на проблеми от техническата и социална инфраструктура в общината. Регионалната програма  е насочена към поддръжка на четвъртокласна пътна мрежа чрез почистване на пътни канавки, изрязване на храсти, косене на трева по банкети, почистване и отводняване на улици, дерета и канали и поддържане на детски площадки и паркове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Община Свищов получава 20 030 лева по Регионалната програма за заетост"}
{"url": "https://trud.bg/%d0%ba%d0%be%d1%80%d0%b5%d0%b5%d1%86-%d0%be%d1%82-%d1%82%d0%be%d1%82%d0%bd%d1%8a%d0%bc-%d0%b2%d1%8a%d0%b7%d1%85%d0%b8%d1%82%d0%b8-%d1%81%d0%b2%d0%b5%d1%82%d0%b0/", "text": "Хюн Мин Сон дари 100 000 паунда за жертвите от най-големия пожар в историята на Южна Корея. Първият голмайстор на новия стадион на „Тотнъм“ се стяга за реванш срещу „Манчестър Сити“ в Шампионската лига след победния си гол в първия мач. „Футболът не може да се сравни с драмата на моите сънародници – каза Сон. – Парите нямат значение. Най-важното е да се помогне.“ Заплатата на Сон в „Тотнъм“ е 140 000 паунда седмично. Отдавна нападателят е със статут на наионален герой. Оле Гунар Солскяр, треньорът на „Манчестър Юнайтед“, не смее да паркира на мястото на сър Алекс Фъргюсън. Норвежецът отказа да поставя колата си там, където е бил откривателят му за големия футбол. Във вторник вечер Солскяр се завръща на стадиона, където изживя най-великия си миг – „Камп Ноу“. Преди 20 години нападателят вкара победния гол за „червените дяволи“ за 2:1 над „Байерн“ във финала на Шампионската лига. Сега обаче „Юнайтед“ има много по-тежка мисия – да неутрализира пасив от 0:1 срещу „Барселона“ в четвъртфиналите. Именно Алекс Фъргюсън пътува с отбора за Каталуния. „ Не вярвам в съдбата, а вярвам, че човек постига това, което заслужава – каза Солскяр. – Никога няма нещо невъзможно.“", "date": "2019.04.15", "title": " Кореец от „Тотнъм“ възхити света"}
{"url": "https://trud.bg/%d0%bc%d1%83%d0%b7%d0%b5%d1%8f%d1%82-%d0%bd%d0%b0-%d0%b2%d1%8a%d0%b7%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d0%bf%d0%be%d0%ba%d0%b0/", "text": "За първи път в България ще бъдат показани семейни снимки на първия български княз след Освобождението Александър Батенберг в такава пълнота, която е без аналог досега. Експозицията в Музея на Възраждането във Варна съдържа над 30 ценни фотоса, запечатали част от личния му и обществен живот. Сред снимките, дело на различни автори, има портрет на княза с автограф, както и на съпругата му -актирасата Йохана Лойзингер с двете им деца. Разликата в социалното положение на двамата е причината Батенберг да се откаже след напускането на България от по-високата благородническа титла и  да приеме графската. Графиня и граф Хартенау, както е известна след това двойката, имат син и дъщеря, които носят български имена-Крум -Асен и Цвета, припомни за „Труд“ главният уредник на музея Марияна Николова. На двамата наследници така се е стекъл животът обаче, че те остават без потомство.  Семейният албум на княз Батенберг е дарение на Музея на Възраждане от д-р Анастия Головина през далечната 1924 г. Варненката е била психиатър, а съпругът й е бил личен секретар на първия следосвобожденски владетел. Част от снимките са с посвещение на нея от княза. Изложбата ще бъде отворена за посетители от 16 април до 16 май. Тя е посветена на 140-годишнината от учредяването на Великото народно събрание и избора на княз Александър Батенберг, който продължава да милее за България и след абдикирането си.", "date": "2019.04.15", "title": " Музеят на Възраждането във Варна показва голям семеен албум на Батенберг"}
{"url": "https://trud.bg/%d1%80%d1%83%d0%b3%d0%b0%d0%bd-%d0%be%d1%82-%d0%bb%d1%8e%d0%b1%d0%be-%d0%bf%d0%b5%d0%bd%d0%b5%d0%b2-%d0%bf%d0%b0%d0%ba-%d1%81%d0%b2%d0%b8%d1%80%d0%b8-%d0%bd%d0%b0-%d1%86%d1%81%d0%ba%d0%b0/", "text": "Любо Пенев изригна гневно срещу Николай Йорданов след 1:0 на ЦСКА срещу „Лудогорец“ за Купата на България. „Нали няма как да ни свири следващия мач?“, попита Ел Голеадор пред тв камерата веднага след дуела в Разград.  Минаха два мача на ЦСКА и Николай Йорданов отново ще е съдия. На него го определиха за първия полуфинал за Купата на България срещу „Ботев“ (Пд) в Коматево. Гневът на Пенев срещу арбитъра в Разград беше неотсъдена дузпа за „червените“, спестени картони на играчи от разградския тим и няколко обратни фаула. В кариерата си Йорданов има грехове към ЦСКА в мачове срещу „Сливен“ и „Левски“, които са оказвали фатално значение за резултата. В момента обаче арбитърът е със статут „най-добрите на БФС“.  Почти сигурно е, че Тиаго няма да играе в дуела срещу „Ботев“. Португалецът се контузи в първата минута на мача срещу „Берое“ (2:0) и участието му във вечното дерби в събота също е под въпрос. Пенев ще обяви групата за двубоя във вторник и чака до последно информация за състоянието на офанзивния халф. Кристиян Малинов би трябвало да е възстановен и за двата двубоя. Националът се контузи при гола си в 89-ата минута срещу „Берое“.  ЦСКА спечели купата на България за последно през 2016 година, а на следващата „Ботев“ триумфира с трофея.  Съдийската комисия на БФС обяви Станислав Тодоров за рефер на другия полуфинал за купата между „Локо“ (Пд) и „Септември“. Мачът е във вторник от 19 ч.", "date": "2019.04.15", "title": " Руган от Любо Пенев пак свири на ЦСКА"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b3%d1%80%d0%b0%d0%b1%d0%b8%d1%82%d0%b5%d0%bb%d0%b8/", "text": "Четирима криминално проявени мъже, извършили грабежи на различни места във Варна през последните 4 дни, бяха заловени от полицията. 21-годишен е обвинен за опит за обир на игрална зала в центъра. Миналата събота в 7 ч сутринта със заплахи и сила младежът опитал да задигне оборота. Часове по-късно бил задържан. В ареста за 24 часа попаднал и 40-годишен жител на с. Житница, който ден по-рано ограбил от хотелска стая мобилен телефон и 50 лв., собственост на 72-годишна гостенка на обекта. Полицията установила и нападателя на 79-годишна пенсионерка. Миналия петък рано сутринта на автобусна спирка „Явор“ тя била атакувана от 57-годишен мъж, който й задигнал чантата. Апашът вече е клиент на Районната прокуратура, която ръководи и досъдебното производство срещу 25-годишен варненец, уличен в грабеж на мобилен телефон на младеж, извършен около 2,30 ч миналия четвъртък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Заловиха четирима грабители"}
{"url": "https://trud.bg/%d0%b1%d0%b8%d0%b2%d1%88%d0%b8%d1%8f%d1%82-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d1%84%d0%be%d0%bb%d0%ba%d1%81%d0%b2%d0%b0%d0%b3%d0%b5%d0%bd-%d1%81-%d0%be/", "text": "Прокуратурата в Германия повдигна обвинения в измама срещу бившия изпълнителен директор на „Фолксваген“ Мартин Винтеркорн във връзка с дизеловия скандал, съобщава FAZ. Делото се води в Брауншвайг срещу петима изпълнители, които са „извършили множество престъпления“. Става дума за особено сериозен случай на измама и нарушение на закона срещу нелоялната конкуренция. Винтеркорн попада под наказателно преследване, защото след 25 април 2014 г., след като е узнал за незаконни манипулации с дизеловите двигатели, не е информирал властите. Според прокурорите той е знаел за измамния софтуер от 2014 г. насам. На обвиняемите се полага наказание от 6 месеца до 10 години лишаване от свобода, ако бъдат осъдени. По-рано бе съобщено, че „БМВ“, „Даймлер“ и „Фолксваген“ са нарушили антитръстовите правила. Европейският съюз ги предупреди, че предварително разследване е заключило, че те са се съюзили в заговор да не се конкурират в технологията за контрол на емисиите.", "date": "2019.04.15", "title": " Бившият директор на „Фолксваген“ с обвинение заради „Дизелгейт“"}
{"url": "https://trud.bg/%d0%bc%d0%b2%d0%bd%d1%80-%d0%bd%d0%b0-%d1%80%d1%83%d1%81%d0%b8%d1%8f-%d0%bf%d1%80%d0%b5%d0%ba%d1%80%d0%b0%d1%82%d0%b8%d0%bb%d0%b8-%d1%81%d0%bc%d0%b5-%d0%bd%d0%b0%d0%bf%d1%8a%d0%bb%d0%bd%d0%be-%d1%81/", "text": "Русия и НАТО са прекратили напълно сътрудничеството си по гражданска и военна линия. Това заяви в интервю за   заместник-министърът на външните работи на Руската федерация Александър Грушко. „НАТО отказа положителна програма в отношенията с Русия. Тя не съществува. И досега няма признаци, че алиансът знае как да се измъкне от този застой“, подчерта Грушко. Заместник-министърът на външните работи на Русия определи решението на НАТО да прекрати нормалните работни контакти по военната линия като абсурдно, отбелязвайки, че сигурността в Европа до голяма степен зависи от отношенията между Москва и западния отбранителен съюз. Според Грушко алиансът е отишъл твърде далеч в конфронтацията с Русия. „Това е парадокс, но  съвременните отношения между Русия и НАТО напомнят за „нормалното“ състояние на нещата, в условията на което бе създадена тази организация, а именно Студената война.“, смята заместник-министърът. По думите му, общите военни разходи на страните от НАТО през изминалата година са надхвърлили трилион долара, което е 22 пъти повече от средствата, които Москва отделя за отбрана. Грушко подчерта, че Москва няма да участва в надпреварата със страните от НАТО за увеличаване на военни бюджети, а ще разчита на „икономически, точни и ефективни средства“. „Що се отнася до въоръжен конфликт с НАТО, всички разумни хора се надяват, че такъв няма да има. Би било катастрофа за цялото човечество. Сигурен съм, че Вашингтон и Брюксел разбират това“, добави заместник-министърът. Според Грушко обновлението на НАТО би било възможно чрез установяване на истинско стратегическо партньорство с Русия. През последните години Руската федерация е изправена пред безпрецедентната дейност на алианса близо до границите си. НАТО я определя като „възпиране на руската агресия“. В същото време Кремъл подчертава, че Москва не представлява заплаха за други страни, но няма да остави действията, които накърняват руските интереси, без отговор, припомня РИА новости.", "date": "2019.04.15", "title": " МВнР на Русия: Прекратили сме напълно сътрудничеството си с НАТО"}
{"url": "https://trud.bg/20-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%bd/", "text": "20 години лишаване от свобода и 10 000 лева глоба получи отстраненият кмет на столичния район „Младост” Десислава Иванчева, след като специализираният съд я призна за виновна за това, че е поискала подкуп, на първа инстанция Заместничката й Биляна Петрова беше призната за виновна, че е улеснила Иванчева да вземе подкупа и получи 15 години затвор и 15 000 лева глоба. Третият подсъдим по делото Петко Дюгелеров получи 12 години лишаване от свобода и 12 000 лева глоба за това, че уговорил срещата и участвал в уговарянето на подкупа. Той беше лишен и от право 12 години да заема ръководна длъжност. Снимки: Денислав Стойчев Мотивите на магистратите за присъдата бяха, че е имало много политически нюанси в делото и всички те са взети предвид. Съдията заяви още, че сред многобройните доказателства няма никакви данни да е имало подбудителство към подкуп или някой да е подстрекавал двете жени да искат такъв. „Това е първа присъда, така че е само една битка, не е войната”, каза Петрова още преди присъдата да бъде произнесена. „Ако има осъдителна присъда – това е тотален крах на държавата. При положение, че има толкова доказателства, които са в наша полза и всички техни рухнаха, това, ако се случи това означава, че държавата е умряла и държавността я няма”, каза Иванчева И за тримата съдът постанови конфискация на имущество. Присъдата може да бъде обжалвана. След произнасянето на присъдата привърженици на Десислава Иванчева изразиха негодуванието си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " 20 години затвор за Десислава Иванчева"}
{"url": "https://trud.bg/%d0%bc%d0%b0%d1%80%d0%b8%d0%b0%d0%bd%d0%b0-%d0%bf%d0%be%d0%bf%d0%be%d0%b2%d0%b0-%d1%8f%d0%b2%d0%be%d1%80-%d1%81%d0%b8-%d1%82%d1%80%d1%8a%d0%b3%d0%bd%d0%b0-%d0%be%d1%82%d0%b4%d0%b0%d0%b2%d0%bd%d0%b0/", "text": "Поп певицата Мариана Попова, подобно на други български знаменитости, също изрази скръбта си в социалните мрежи по повод внезапната смърт на вокалиста Явор от групата Gravity Co. „ „, започна поста си във Facebook изпълнителката. Посланието й бе по-нестандартно написано, с което певицата си навлече и някои негативни коментари. Една от последователките й директно я нападна: „ ???“, на което Мариана отговори с многоточие, което определено не се хареса на последователката й – „ „, написа тя. Въпреки това, с посланието си Мариана Попова събра много подкрепа за своя починал колега.", "date": "2019.04.15", "title": " Мариана Попова: Явор си тръгна отдавна"}
{"url": "https://trud.bg/%d1%81%d1%82%d0%be%d0%b5%d0%b2-%d1%81%d0%bc%d1%8a%d0%bc%d1%80%d0%b8-%d0%b8%d0%b3%d1%80%d0%b0%d1%87%d0%b0-%d0%b7%d0%b0-%d0%bf%d1%80%d0%be%d0%b2%d0%be%d0%ba%d0%b0%d1%86%d0%b8%d1%8f%d1%82%d0%b0/", "text": "Стойчо Стоев, треньор на „Лудогорец“, смъмри Козмин Моци за провокацията към феновете на „Левски“. „Той изрази някаква радост, която не трябваше да е така – каза наставникът. – Човек, когато вкара гол и се радва емоциите не са толкова спокойни. Адреналинът му беше в повече. Не го оправдавам, трябваше да го направи по-нормално“.", "date": "2019.04.15", "title": " Стоев смъмри играча за провокацията"}
{"url": "https://trud.bg/%d1%81%d0%b0%d1%88%d0%be-%d0%ba%d0%be%d1%81%d1%82%d0%be%d0%b2-%d0%b2%d0%b5%d1%87%d0%b5-%d0%b5-%d1%87%d0%b0%d1%81%d1%82-%d0%be%d1%82-%d0%b2%d0%b5%d1%87%d0%bd%d0%b8%d1%82%d0%b5/", "text": "„Все още мисля, че съм на терена и играя. В сънищата си още тичам и около мен има други футболисти, с които съм играл“, това са думите на Александър Костов в едно от последните му интервюта.  В понеделник легендата на „Левски“ се събра отново в един отбор с част от своите бивши съотборници, но вече на синьото небе. Александър Костов, Георги Аспарухов, Иван Вуцов, Никола Котков, Цветан Веселинов, Павел Панов и Александър Манолов пак са заедно в дриймтим на вечните легенди на столичния гранд. А голяма част от тях си отидоха в рамките на последната година…  Легендарният нападател ни напусна на 81-годишна възраст, след като сърцето му не издържа по време на спешна операция. Новината разтресе стадион „Георги Аспарухов“, показвайки на клуба, че в живота има далеч по-сериозни поражения от загубите на терена.  Зад гърба си Сашо Костов има 331 мача и 85 гола за „Левски“. Цели 15 години носи фланелката на 26-кратните шампиони, а единственият му период далеч от „Герена“ е през сезон 1960/61, когато се подвизава в „Ботев“ (Пд) заради част от военната служба.  Със „сините“ вдига 3 титли и 5 купи на България. Участва и в паметната победа над ЦСКА със 7:2 през 1968 година. Освен с невероятния си талант, Костов бе ненадминат и с шегите си. Негови думи по време на въпросния разгром над „червените“ и до днес се разказват с усмивка от привържениците на тима. В края на срещата нападателят пита Цветан Атанасов от съперника кой е най-бързият от техния отбор, а отговорът на крилото не закъснява: „Аз съм“.  „Тичай тогава бързо до вашия стадион да донесеш таблото, че на това вече няма място къде да записваме голмайсторите“, в типичен стил заявява играчът на „сините“.  След края на активната кариера работи и като треньор, а до последно бе селекционер на ДЮШ на „Левски“. На „Герена“ вече е обособено място, където всеки може да отдаде своята почит към легендата на „синия“ клуб.", "date": "2019.04.15", "title": " Сашо Костов вече е част от Вечните"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d0%be%d1%81%d1%80%d0%b5%d1%89%d0%bd%d0%b0-%d1%82%d0%b0%d0%b5%d0%ba%d1%83/", "text": "Кметът д-р Атанас Камбитов посрещна таекуондистите от клуб „Фолкън“, взели участие в Европейското първенство в Римини. По време на срещата той връчи почетни грамоти за принос към развитието на спорта на спортистите от Благоевград. „Гордеем се с Вас! Като градоначалник ви поздравявам и от името на благоевградчани. Бъдете все така успешни, живи и здрави.“, каза кметът д-р Атанас Камбитов, съобщават от пресцентъра на общината. В делегацията бе и вицепрезидентът на световната федерация по Таекуон-до ITF и председател на УС на БФТ ITF – Марио Богданов . Треньори на шампионите в Европейското първенство бяха корейският майстор по бойни спортове Ким Унг Чол, Тодор Козладеров, Николай Кехайов, Иво Иванов  Преди Европейското състезание, Националният отбор проведе подготвителен лагер в парк „Македония“, при отлични условия.", "date": "2019.04.15", "title": " Кметът на Благоевград посрещна таекуондистите от „Фолкън“, върнали се с отличия от европейското в Римини"}
{"url": "https://trud.bg/%d0%be%d1%81%d0%b2%d0%be%d0%b1%d0%be%d0%b4%d0%b8%d1%85%d0%b0-%d0%bb%d1%8e%d1%82%d0%b2%d0%b8-%d0%bc%d0%b5%d1%81%d1%82%d0%b0%d0%bd-%d0%be%d1%82-%d0%b0%d1%80%d0%b5%d1%81%d1%82%d0%b0/", "text": "Лютви Местан е освободен от ареста, потвърдиха от регионалния пресцентър на МВР в Кърджали, предава БТА. Той бе задържан вчера за 24 часа след пътен инцидент на главен път към ГКПП „Маказа“, при който почина шестмесечно бебе и пострадаха още трима души. По-късно през деня се очаква прокуратурата да излезе с информация по случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Освободиха Лютви Местан от ареста"}
{"url": "https://trud.bg/%d0%b4%d0%b6%d0%be%d0%b0%d0%bd-%d0%ba%d0%be%d0%bb%d0%b8%d0%bd%d1%81-%d0%b1%d0%b5-%d0%bf%d1%80%d0%b8%d0%b5%d1%82%d0%b0-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d0%bf/", "text": "Актрисата Джоан Колинс и съпругът ѝ имаха тежък уикенд, след като в апартамента им в Лондон избухна пожар. Представител на актрисата и съпругът ѝ Пърси Гибсън е казал, че двамата са напуснали апартамента навреме, но са много разстроени. Въпреки че нямат сериозни наранявания, се е наложило Колинс да бъде приета в болница заради вдишан пушек. Колинс и Гибсън гледали филм, когато пожарът избухнал. Причината за пожара се оказало огледало, което отразявало слънцето към пердетата. В един момент те се нагряли твърде много и се запалили. Гибсън се е опитал да потуши пламъците с пожарогасител, а Колинс се е обадила по телефона за помощ. 85-годишната актриса отправи благодарности на пожарникарите чрез профила си в Туитър. Колинс благодари и на медицинските служби, които са се погрижили за нея. 10 пожарникари са взели участие по време на потушаването на пожара в апартамента на първия етаж в седеметажната сграда в централния лондонски квартал Белгравия.", "date": "2019.04.15", "title": " Джоан Колинс бе приета в болница след пожар в дома си"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d0%b4%d1%83%d0%b0%d0%bb%d0%bd%d0%be%d1%82%d0%be-%d0%be%d0%b1%d1%83%d1%87%d0%b5%d0%bd%d0%b8%d0%b5-%d0%b5-%d0%bf/", "text": "Дуалното образование дава възможност на учениците да придобият професия и в същото време е полезно с това, че обезпечава от най-ранен етап бизнеса с квалифицирани и качествени кадри. Чрез запазването на човешките ресурси по места се гарантират регионалното развитие и инвестициите. Това каза министърът на образованието и науката Красимир Вълчев при посещението си в област Русе в едно от най-големите преработвателни предприятия в страната. В него 60 ученици се обучават чрез практика, съобщават от МОН. През следващата година се очаква двукратно увеличение на включените в тази форма на обучение. Образователният министър подчерта, че стремежът на системата е да гарантира намаляване на отпадането на ученици и в тази посока са насочени и допълнителни програми от страна на МОН. Друго предизвикателство е включването и задържането на децата и учениците още от най-ранна възраст, допълни министър Вълчев в Русе по време на откриването на обновена с европейски средства детска градина. Той смята, че именно ранното обхващане на децата гарантира успеха по време на по-нататъшното им обучение. Ден по-рано министърът откри и друга обновена детска градина в село Дряновец в област Русе. По думите му подобни ремонти щяха да са невъзможни без европейската солидарност. Той посети и Средно училище „Христо Ботев“ в Русе, което се обновява със средства от ЕС. Подобряването на училищна инфраструктура е от значение, но в процеса на обучение от първостепенна важност е учителят, подчерта в разговорите си министър Вълчев. Според него това е една от малкото професии, която ще съществува, независимо от настъпващите промени на дигиталното бъдеще. Най-вероятно и занапред учителите ще са тези, които ще обучават хора, но и роботи, а не обратното, заяви министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Министър Вълчев: Дуалното обучение е полезно и за учениците, и за бизнеса"}
{"url": "https://trud.bg/%d0%be%d1%82-%d0%b3%d0%b5%d1%80%d0%b5%d0%bd%d0%b0-%d0%bf%d0%be%d0%b8%d1%81%d0%ba%d0%b0%d1%85%d0%b0-5-%d0%bc%d0%b0%d1%87%d0%b0-%d0%bd%d0%b0%d0%ba%d0%b0%d0%b7%d0%b0%d0%bd%d0%b8%d0%b5/", "text": "От „Левски“ поискаха 5 мача наказание на Козмин Моци за провокацията към феновете на тима. Павел Колев, директор на „Герена“, заяви, че румънецът е откровен провокатор. „Съдията се забави пет минути да изгони Моци – каза шефът. – А той е откровен провокатор и това беше преднамерено действие. Често го прави по българските терени. Когато пет минути се чудиш какво да направиш, хората полудяват, защото виждат, че не се случва това, което трябва. Нямам обяснение защо трябва да дразниш публиката при 2:0 за „Лудогорец“. Когато се събере Дисциплинарната комисия, ще разберем какво ще стане. Ние не търсим вина в наказанието на Живко Миланов, а той е наясно, че щеше да има провокации от „Черно море“. В нормална държава Козмин Моци ще получи поне пет мача наказание“. Румънецът обаче намира поведението си за нормално, като дори заяви, че е възмутен за получения червен картон. „Не знам с какво толкова ги подразних – каза Моци пред „Спортал“. – Не съм имал за цел да провокирам никого. Мен ме обиждаха през целия мач, скандирайки грозни неща. Тази истерия е напълно излишна. Не смятам, че е правилно да говорят за мое наказание, при положение че просто изразих радостта си. Дори не си свалих фланелката, а получих втори жълт и червен картон. Всъщност какво да прави един футболист, ако не да се радва, когато вкара гол?“. През август 2018-а Козмин Моци се израдва пред агитката на ЦСКА по абсолютно същия начин, както направи в неделя срещу „Левски“. След двубоя румънецът каза, че се бил объркал като помислил запалянковците на „червените“ за тези на „орлите“.", "date": "2019.04.15", "title": " От „Герена“ поискаха 5 мача наказание"}
{"url": "https://trud.bg/%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d1%81%d1%82%d0%be%d1%8f%d0%bd%d0%be%d0%b2-1-%d0%bc%d0%b5%d1%81%d0%b5%d1%86-%d0%be%d0%b1%d0%b5%d0%b7%d0%b4%d0%b2%d0%b8%d0%b6%d0%b5%d0%bd/", "text": "Поредната операция на коляното претърпя Владислав Стоянов в Барселона. Вратарят на „Лудоголец“ ще бъде обездвижен поне месец, след което ще му се направи нов преглед и едва след това започва раздвижването. Лекарите дали гаранция, че ако няма нова инфекция, то това ще бъде последната му интервенция и вече ще започне да мисли за завръщане на терена. Стражът се контузи на тренировка на националния отбор на 21 март 2017 година, малко преди световната квалификация с Холандия (2:0). Владислав Стоянов скъса патерално сухожилие на лявото коляно, заради което бе опериран спешно в Букурещ. Оказа се обаче, че там интервенцията е била извършена неправилно, което доведе до усложнения.", "date": "2019.04.15", "title": " Владислав Стоянов 1 месец обездвижен"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d1%80%d0%b0%d0%b7%d0%b3%d0%bb%d0%b5%d0%b6%d0%b4%d0%b0%d0%bc%d0%b5-%d0%b0%d0%b5%d1%86-%d0%b1%d0%b5/", "text": "„Проектът АЕЦ „Белене“ е от стратегическо значение за региона на Югоизточна Европа“. Това каза енергийният министър Теменужка Петкова по време на XI-я Международен форум „Атомекспо 2019“, който се провежда в  Сочи, Русия. Освен до компаниите, проявили първоначален интерес към проекта, покана за участие в процедурата за избор на стратегически инвеститор е изпратена и до Република Северна Македония, Република Сърбия и Република Черна гора, съобщават от МЕ. В рамките на визитата си в Русия енергийният министър разговаря с министъра на иновациите и технологичното развитие на Република Сърбия Ненад Попович. Двамата се обединиха около необходимостта да бъде стартирано сътрудничество между България и Сърбия в областта на ядрената енергетика. Българската страна запозна сръбските си колеги със следващите стъпки по процедурата за избор на стратегически инвеститор на АЕЦ “Белене”. Република Сърбия предвижда изграждане на център за ядрена наука, технологии и иновации, информира министър Попович. По време на срещата стана ясно, че сръбската страна проявява интерес да се запознае в детайли с проекта за АЕЦ “Белене”, който ще стимулира икономическото сътрудничество в региона. Министър Попович подчерта, че неговата страна разчита на България да сподели своя 40-годишен опит в успешното развитие на атомната енергетика. Министър Теменужка Петкова разговаря в Сочи и с Фредерик Леливър, старши вицепрезидент на френската компания „Фраматом“. По време на разговора той потвърди, че фирмата изготвя документация за участие в процедурата за избор на стратегически инвеститор по проекта „Белене“. След обявяването й в средата на месец март, през май предстои публикуването на документацията в Официален вестник на Европейската комисия. В момента материалите се превеждат на всички двадесет езика на общността. От датата на публикуването на обявата в Официален вестник тече срок от 90 дни, в който кандидатите могат да подадат необходимата документация. Според министър Петкова, индикативният срок да бъде структуриран проектът и да бъде избран стратегически инвеститор, е дванадесет месеца. До половин година се очаква и да бъде довършено лицензирането на определени дейности по проекта, каза още Петкова. По думите на Фредерик Леливър, в момента френската компания уточнява обхвата на дейностите, които би могла да изпълнява по проекта „Белене“. Министър Петкова и Фредерик Леливър обсъдиха и разработването на пътна карта за сътрудничество в областта на ядрената енергетика между България и Франция.", "date": "2019.04.15", "title": " Министър Петкова: Разглеждаме АЕЦ „Белене“ като регионален проект за Югоизточна Европа\t"}
{"url": "https://trud.bg/%d1%82%d0%b0%d1%81%d0%b5%d0%b2%d0%b0-%d0%bc%d0%b0%d0%ba%d1%81%d0%b8%d0%bc%d1%83%d0%bc%d1%8a%d1%82-%d0%b5-4-%d0%b7%d0%bb%d0%b0%d1%82%d0%bd%d0%b8-%d0%bc%d0%b5%d0%b4%d0%b0%d0%bb%d0%b0/", "text": "Апетитът идва с яденето за най-добрата ни индивидуална състезателка в художествената гимнастика Катрин Тасева. Тя спечели общо 4 медала на Световната купа в София – бронз в многобоя и сребърни отличия на лента, бухалки и топка.  „Мисля, че имам три сребърни и един бронзов медал, когато имам четири златни, това е максимумът – заяви Катрин след състезанието. – Може би до края на кариерата ми няма да стигне времето да направя това, което ми се иска. Но няма да спрем да работим. Има още какво да се желае. Медалът в многобоя ме успокои и ме накара да повярвам, че наистина съчетанията ми са много добре изработени.“  Тасева бе отличена и от президента на БФХГ Илиана Раева.  „На всяко състезание надскача себе си“, обяви шефката на гимнастиката.  А състезателките от ансамбъла обясниха с напрежението от домашното състезание отстъплението си в надпреварата на отделните уреди. Ден след златото в многобоя те взеха „само“ сребро на обръчи и бухалки, а на пет топки останаха 6-и.  „Доста по-нервно ни беше от вчера, въпреки че искахме да се насладим на тази пълна зала и да си покажем съчетанията – призна Мадлен Радуканова. – Надяваме оттук нататък следващите състезания да се справим по-добре.“", "date": "2019.04.15", "title": " Тасева: Максимумът е 4 златни медала"}
{"url": "https://trud.bg/%d0%b1%d0%be%d1%80%d1%86%d0%b8%d1%82%d0%b5-%d1%81-6-%d0%bc%d0%b5%d0%b4%d0%b0%d0%bb%d0%b0-%d0%be%d1%82-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be%d1%82%d0%be/", "text": "Българските борци се завръщат с общо 6 медала от европейското първенство в Букурещ, след като представителите ни в класическия стил добавиха още 2 отличия към четирите, спечелени от женския тим. Кирил Милов взе сребърен медал в категория до 97 кг, след като надви четирима противници по пътя към финала. В битката за златото обаче световният вицешампион отстъпи с 0:8 на Муса Евлоев (Русия). Така той не успя да вземе реванш от представителя на Сборная, който го победи и на финала на световното първенство в Будапеща миналата година.  Натурализираният арменец Айк Мнацаканян пък стигна до бронз при 72-килограмовите. Той постигна две победи по пътя към полуфиналите, но там отстъпи на турчина Ченгиз Арслан с 1:2. В срещата за бронза обаче 23-годишният борец надви с 2:1 представителя на домакините Илие Коджогари.  С двата медала и 5-ото място на Даниел Александров при 77-килограмовите тимът ни събра 51 точки, които му отредиха 9-о място в отборното класиране. С 2 златни, 3 сребърни и 1 бронзов медал България заема 5-ото място в класирането по медали. Първи с 21 (8 зл., 4 ср., 9 бр.) е тимът на Русия, а след него са отборите на Турция 16 (6, 2, 8) и Украйна 10 (5, 2, 3).", "date": "2019.04.15", "title": " Борците с 6 медала от европейското"}
{"url": "https://trud.bg/%d0%bf%d1%80%d0%b0%d1%89%d0%b0%d0%bc%d0%b5-8-%d0%bf%d0%bb%d1%83%d0%b2%d1%86%d0%b8-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%be%d1%82%d0%be/", "text": "България ще бъде представена от 8 плувци на световното първенство в Южна Корея през лятото. Антъни Иванов, Габриела Георгиева, Калоян Братанов, Йосиф Миладинов, Йордан Янчев, Любомир Епитропов, Лъчезар Шумков и Светлозар Николов успяха да покрият нормативи за участие в шампионата на планетата. Янчев счупи националните рекорди на 200 и 400 метра свободен стил за мъже, Миладинов постави нов на 100 метра бътерфлай, а Братанов подобри собственото си постижение на 50 метра свободен стил.  „Определено най-силният уикенд в историята на Българското плуване досега! – написа най-добрият ни плувец Антъни Иванов, който пък покри норматив както за световното, така и за олимпийските игри в Токио догодина. – Плуването е най-прогресиращият спорт в България!“", "date": "2019.04.15", "title": " Пращаме 8 плувци на световното"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%bc%d0%b5%d1%80%d1%86%d0%b5%d0%b4%d0%b5%d1%81-%d1%84%d0%b5%d1%80%d0%b0%d1%80%d0%b8-%d1%81%d1%8a%d0%b7%d0%b4%d0%b0/", "text": "Намесата от бокса на „Ферари“ в полза на Себастиан Фетел по време на Гран при на Китай може да създаде опасен прецедент, ако други отбори последват примера на „скудерията“. Така смята шефът на „Мерцедес“ Тото Волф.  „Мога да проявя разбиране, ако искат да пратят по-бързата си кола да преследва лидерите – заяви Волф. – Но ако тези случаи зачестят, това обяснение няма да звучи достоверно.“  А италианските медии отново нападнаха „Ферари“ заради спъването на младия пилот Шарл Льоклер. „Трябва да отнемат капитанската лента на Фетел и да я дадат на Льоклер“ – призова „Кориере дела Сера“.  А Кими Райконен, който отстъпи мястото си на Льоклер след края на миналия сезон, явно се чувства в свои води в „Алфа Ромео“. Ледения бе заснет за излиза доста пиян от хотела в Шанхай, като в ръцете си държеше бутилка и чаша, която счупи на земята преди да отпътува.", "date": "2019.04.15", "title": " Шефът на „Мерцедес“: „Ферари“ създава опасен прецедент"}
{"url": "https://trud.bg/%d0%b7%d0%b0%d1%82%d0%b2%d0%be%d1%80%d0%bd%d0%b8%d0%ba-%d0%be%d1%82-%d0%b1%d0%b5%d0%bb%d0%b5%d0%bd%d0%b5-%d0%b5-%d0%be%d0%b1%d1%8f%d0%b2%d0%b5%d0%bd-%d0%b7%d0%b0-%d0%bd%d0%b0%d1%86%d0%b8%d0%be%d0%bd/", "text": "Затворник, който излежава присъдата си в Белене, не се е върнал от отпуск и е обявен за издирване. Той е успял да стигне с автобус от София до Варна, където е оставил куфар и малък телевизор в гардероба на автогарата, съобщава  . Мъжът е заснет от охранителните камери да прибира багажа си, след което е заминал в неизвестна посока. Издирването на 42-годишния затворник продължава.", "date": "2019.04.15", "title": " Затворник от Белене е обявен за национално издирване"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%b2%d1%82%d0%be%d1%80%d0%b8-%d0%b5%d1%82%d0%b0%d0%bf-%d0%bd%d0%b0-%d0%bf%d1%80%d0%be%d0%b5%d0%ba%d1%82%d0%b0-%d0%b7%d0%b0-%d0%b2%d0%b8%d0%b4%d0%be/", "text": "От началото на месец април се работи по втори етап от проекта за видонаблюдение в Благоевград. „Камери се поставят в централната градска част и на по-важните пътни артерии”, заяви на пресконференция кметът на Благоевград д-р Атанас Камбитов, съобщиха о тобщината. Той уточни, че се водят разговори с ръководството на ОД на МВР в града за осигуряването на необходимите щатни бройки и на помещение, в което ще бъде разположен центърът за наблюдение. По време на първия етап по изграждането на цялостно видеонаблюдение бяха обхванати районите край детските градини и училищата, които бяха приоритет за общинското ръководство. Видеонаблюдението се изгражда по идея на кмета Камбитов. То ще бъде реализирано на три етапа, а целта е да бъде постигната по-голяма сигурност за жителите и гостите на града. Системата за видеонаблюдение отговаря на най-високите изисквания. Тя е с максимален брой функции и има възможност за проследяване на регистрационни номера, които ще се снемат при нарушение или ПТП, както и възможност за управление в кризисни ситуации.", "date": "2019.04.15", "title": " Стартира втори етап на проекта за видонаблюдение в Благоевград"}
{"url": "https://trud.bg/%d0%b7%d0%b0%d1%89%d0%be-%d0%b2%d0%b8%d0%bd%d0%b0%d0%b3%d0%b8-%d0%bc%d0%be%d1%86%d0%b8/", "text": "През 2011 година Марио Балотели даде тон за разгрома на „Манчестър Сити“ над градския съперник „Манечстър Юнайтед“ с 6:1. Тогава италианският футболист, известен със своя буен нрав, вдигна победоносно фланелката си, за да покаже тениска с надпис „Защо винаги аз?“. Години по-късно у нас Кирил Десподов от ЦСКА повтори действията на Супер Марио в дерби срещу „Левски“ (3:0). След мача настоящият играч на „Каляри“ обясни действията си: „“Все аз ги наказвам. Имам 4 гола в 4 мача срещу левскарите!“. По този начин конкретният риторичен въпрос постепенно се превърна в нарицателно във футбола за така наречените лоши момчета. В неделя вечер един румънски футболист затвърди реномето си на откровен провокатор и без да показва крилати фрази. Козмин Моци вече бе доказал през годините, че умее да взривява обстановката по стадионите в България. Правил го беше в Разград, Ловеч, София и не само. Бранителят със статут на жива легенда при „орлите“ вкара дузпа срещу „Левски“, за да отпразнува гола демонстративно пред Сектор Б. И действията му имаха своите последствия – охраната на националния стадион „Васил Левски“ едва удържа нахлулите на пистата привърженици на „сините“, жадуващи да се изправят очи в очи с противниковия състезател. Друг фен пък пропадна в тунела на Сектор А в опит да се докопа за защитника. В интерес на истината, ако авторът на попадението бе различен от Моци, да речем Клаудиу Кешеру, а реакцията му идентична, атмосферата на стадиона можеше да бъде съвсем различна. Само за справка – в последния есенен кръг на Първа лига Мартин Камбуров по традиция разпиля отбраната на „сините“ при успеха на „Берое“ с 2:1, а след това отправи недвусмислено послание към гостуващата агитка: „Аз съм №1!“ Нападателят обаче рядко си позволява да провокира съперника и това бе причината да не се стигне до по-сериозен скандал. И Лионел Меси си е позволявал този „флирт“ с фенове на противника. Но Моци си е друга бира. Не минава и сезон без румънецът да се замеси в скандал, а после да му се размине. Как пък винаги на него се случва да е в центъра на събитията? През 2015-а именно той пукна ребро на Стефан Николич от ЦСКА след ритник… във въздуха. Месеци по-рано същият този футболист показа на феновете на „Литекс“ не един, а два средни пръста. Заради грозната изцепка играчът не бе наказан по правилник, наложи се да бъдат променяни правилата във футбола ни, за да може бъдещи подобни прояви да бъдат санкционирани. През 2016 година излезе и статистика, според която Моци бе най-грубият играч в Европа – 371 мача в елитни първенства с 11 червени картона и 120 жълти. При все, че в много мачове у нас той странно се е разминаваше без официални предупреждения. Същата година играчът, чието име носи една от трибуните на „Лудогорец Арена“, показа неспортменство в друг двубой срещу „сините“. Тогава безкомпромисният бранител влезе с двата крака в коляното на Роман Прохазка, а словакът по чудо се размина без по-сериозна травма. А през 2018 година ликува пред феновете на ЦСКА в Разград.  „Не знам ЦСКА ли е, какво е… Поздравих им феновете, на въпросния клуб. Нищо друго не съм сторил“, обясни тогава играчът. А една от последните му изцепки бе срещу „МОЛ Види“, когато се нахвърли на противник именно за радост след последния съдийски сигнал. Всичко това са само факти, а думите на еди н от ръководителите на „орлите“ след мача в неделя, че Моци е един от най-обичаните футболисти у нас само показва, колко изкривена е реалността у нас. И именно поради тази причина някои отбори се чувстват неприкосновени вече толкова години…  ", "date": "2019.04.15", "title": " Защо винаги Моци?"}
{"url": "https://trud.bg/%d0%bb%d0%be%d0%bd%d0%b4%d0%be%d0%bd-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b4%d0%b0-%d0%bf%d1%80%d0%b0%d0%b2%d0%b8-%d0%bf%d0%bb%d0%b0%d0%bd%d0%be%d0%b2%d0%b5-%d0%b7%d0%b0/", "text": "Британският премиер Тереза Мей увери, че правителството ще продължи да прави планове за възможно излизане от ЕС без сделка. Мей заявява това във вътрешноведомствен документ, заяви пред журналисти неин говорител, предаде БТА. Тя не смята да свиква предсрочни избори като начин за преодоляване на патовата ситуация в парламента, добави той. По думите му преговорите с опозицията за Брекзит ще продължат и ще се концентрират върху конкретни въпроси.", "date": "2019.04.15", "title": " Лондон продължава да прави планове за Брекзит без сделка"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%89%d0%b5-%d1%82%d1%8a%d1%80%d1%81%d0%b8-%d1%80%d0%b5%d0%b2%d0%b0%d0%bd%d1%88-%d0%be%d1%82-%d0%b3%d0%b5%d1%80%d0%bc%d0%b0%d0%bd%d0%b5%d1%86/", "text": "Григор Димитров ще търси реванш от Ян-Ленард Щруф във втория кръг на турнира от сериите „Мастърс“ в Монте Карло. Българският тенисист започва сезона на клей с успех със 7:5, 6:4 срещу Матео Беретини (Италия), а 196-сантиметровият германец обърна с 5:7, 6:3, 6:1 Денис Шаповалов (Канада). Димитров и Щруф са разменили по една победа в двете срещи помежду си, но докато успехът на Григор е от далечната 2013-а, този на германеца е именно в Княжеството през 2017-а.  Вчера българинът отпадна от надпреварата на двойки, след като заедно със Стан Вавринка (Швейцария) загубиха с 6:7 (6), 3:6 от Хенри Континен (Финландия) и Джон Пиърс (Австралия).", "date": "2019.04.15", "title": " Григор ще търси реванш от германец"}
{"url": "https://trud.bg/%d0%be%d0%ba%d1%80%d1%8a%d0%b6%d0%bd%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%b2-%d0%ba%d1%8a%d1%80%d0%b4%d0%b6%d0%b0%d0%bb%d0%b8-%d0%bf%d0%be%d0%b2/", "text": "Окръжната прокуратура в Кърджали повдигна обвинение на Лютви Местан за  . На 14.04.2019 г. под наблюдението на Окръжна прокуратура-Кърджали е започнало разследване по досъдебно производство за установяване на причините за настъпило пътнотранспортно произшествие на път І-5, км. 361, водещ от гр.Кърджали към ГКПП-Маказа, при което е причинена смърт на 6-месечно дете. На 15.04.2019 г. разследването по делото е възложено на следовател от Окръжен Следствен отдел в Окръжна прокуратура – Кърджали. До момента са извършени: Оглед на местопроизшествие; Проведени са разпити на свидетели очевидци; Назначени са съдебномедицински експертизи, които да дадат заключение относно причините за смъртта на 6-месечното дете, както и за вида на причинените увреждания на здравето на родителите на починалото бебе и неговия 9-годишен брат; С постановление на разследващ орган, Лютви Местан е привлечен към наказателна отговорност за престъпление по чл.343, ал.1, б. “в“ във вр. с чл.342, ал.1 от НК. Събраните до момента доказателства са дали основание да се приеме, че обвиняемият е извършил нарушения на чл.35 и чл.47 от Закона за движение по пътищата, в резултат на което по непредпазливост е причинил смъртта на малолетната Е.А. По отношение на Лютви Местан е взета мярка за неотклонение „Парична гаранция“ в размер на 10 000 лева. Взетата мярка за неотклонение е съобразена с изискванията на чл.57 от НПК, а именно да се попречи на обвиняемия да се укрие или да извърши престъпление. В случая е направена преценка въз основа на доказателствата по делото, че посочената мярка за неотклонение би изпълнила тези цели. На основание чл.68, ал.1 от Наказателно-процесуалния кодекс по отношение на обвиняемия е наложена забрана да напуска пределите на страната. Разследването по делото продължава, предстои събирането на гласни доказателства, огледи на моторните превозни средства, които са иззети по делото като веществени доказателства и назначаване на съдебна автотехническа експертиза. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Окръжната прокуратура в Кърджали повдигна обвинение на Лютви Местан за катастрофата\t"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%bb%d0%b8%d0%bf%d1%81%d0%b0%d1%82%d0%b0-%d0%bd%d0%b0-%d0%bb%d0%b8%d0%b4%d0%b5%d1%80%d1%81%d1%82%d0%b2%d0%be-%d0%b2-%d0%b1%d1%81/", "text": "В ръководството на БСП не се говори за политика, коментира пред медии председателят на АБВ Румен Петков. „Липсата на политически диалог и свеждането на процесите в БСП в сблъсъка на два клана – този на Корнелия Нинова и този на Сергей Станишев, показват една политическа безпътица и политическо безбъдие, което в много голяма степен поставя въпроса за лявото“, каза Петков, цитиран от пресцентъра на партията. Той подчерта, че „Коалиция за България“ е автентичното ляво и посочи видими прилики между Българската социалистическа партия и ГЕРБ. „Процесите в двете партии са едни и същи, битката „кой“, а не „какво“. Битката е кой е в листата и на какво място. За съжаление, политически дебат за бъдещето на Европа и бъдещето на европейска България не се води и от това ще страда и Европа, и нашата страна Петков коментира, че липсата на лидерство в БСП поражда невъзможност да се справят с политиката.", "date": "2019.04.15", "title": " Румен Петков: Липсата на лидерство в БСП поражда невъзможност на „Позитано“ да се справят с политиката"}
{"url": "https://trud.bg/%d1%8e%d0%bb%d0%b8%d1%8f%d0%bd%d0%b0-%d0%b4%d0%be%d0%bd%d1%87%d0%b5%d0%b2%d0%b0-%d0%ba%d0%b0%d1%87%d0%b8%d1%85-%d0%bd%d0%b0%d0%b4-50%d0%ba%d0%b3-%d0%b4%d0%be%d0%ba%d0%b0%d1%82%d0%be-%d0%b1%d1%8f/", "text": "Водещата Юлияна Дончева гостува в предаването „Папараци“, където сподели, че е качила над 50кг по време на бременността си, като най-драстичното качване се е случило в последния триместър. „ „, признава водещата. Тя сподели още, че това не е първият път когато напълнява толкова рязко. Юлияна се е подложила на няколко ин витро процедури, за да забременее, като бущуващите хормони са били причината тя да качи много килограми за кратко време. След като ражда своя син, Юлияна започва да се интересува от здравословното хранене и след редица консултации със специалисти и диетолози, тя издава своя книга за храненето. Още по-любопитно е, че близо 20 години по-късно, Юлияна ражда за втори път, като отново забременява ин витро, но този път не напълнява толкова, колкото първия път.", "date": "2019.04.15", "title": " Юлияна Дончева: Качих над 50 кг, докато бях бременна"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d1%89%d0%b5-%d0%be%d1%82%d0%ba%d1%80%d0%b8%d0%b5-%d0%be%d0%b1%d0%b5%d0%ba%d1%82-%d0%bf%d0%be-%d0%bf%d1%80%d0%be/", "text": "Кметът на Благоевград д-р Атанас Камбитов официално ще открие обект „Изграждане на велосипедна алея, свързваща бул. „Св. Димитър Солунски“,ул. „Даме Груев“, бул. „Васил Левски“, бул. „Св.св. Кирил и Методий“- до хотел Ален Мак“ и от улица „Марица“ до ул. „Иван Михайлов“. Официалното откриване ще започне в 11.45 часа на 16 април /вторник/ на бул. „Св.св.Кирил и Методий“ №20. Обектът е част от мащабния проект „Благоустрояване на градската среда“, който се осъществява с финансовата подкрепа на Оперативна програма „Региони в растеж” 2014-2020 г. (ОПРР), съфинансирана от Европейския съюз чрез Европейския фонд за регионално развитие. Проектът стартира на 18 ноември 2016 г. със сключения между Община Благоевград и Управляващия орган на ОПРР Договор за предоставяне на безвъзмездна финансова помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Кметът Камбитов ще открие обект по проект „Благоустрояване на градска среда“"}
{"url": "https://trud.bg/%d0%b4%d0%bd%d1%81%d0%ba-%d0%b2%d1%80%d1%8a%d1%87%d0%b8-%d0%b7%d0%b0%d0%bf%d0%be%d0%b2%d0%b5%d0%b4%d1%82%d0%b0-%d0%b7%d0%b0-%d1%81%d0%bf%d0%b8%d1%80%d0%b0%d0%bd%d0%b5-%d0%bd%d0%b0-%d1%81%d1%82%d1%80/", "text": "Началникът на ДНСК е издадал заповед, на основание чл.224 от Закона за устройство на територията, за цялостно спиране на строежа „Златен век“, извършван от „Артекс инженеринг“ в столичния квартал „Лозенец“. Това съобщиха от дирекцията. Днес заповедта е връчена на участниците в строителния процес и подлежи на обжалване по реда на чл. 215 от ЗУТ пред Административния съд в София, в 14-дневен срок. Жалбите и протестите пред съда не спират изпълнението на заповедта. За установените нарушения на разпоредбите на ЗУТ, довели до спиране на изпълнението на строежа са образувани 8 административнонаказателни производства, като предвиденият в ЗУТ размер на санкциите е в общ размер около 200 000 лева.", "date": "2019.04.15", "title": " ДНСК връчи заповедта за спиране на строежа „Златен век“"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%83%d0%b2%d0%b0%d0%b6%d0%b0%d0%b2%d0%b0%d0%bc-%d1%80%d0%b5%d1%88%d0%b5%d0%bd%d0%b8%d0%b5%d1%82/", "text": "Не съм снемал доверието си от Иво Христов. Той има право да избере къде ще бъде по-полезен. Това заяви в понеделник във Велико Търново президентът Румен Радев по повод решението на началника на кабинета си да се кандидатира за изборите за Европейски парламент. Христов беше номиниран на избираемото 4-то място в листата на БСП. „Всеки е свободен да се кандидатира за изборна длъжност и това е лично решение на господин Христов, което аз уважавам. Всеки е свободен да бъде там, където се надява да бъда най-полезен и най-значим. Вярвам, че България има нужда от компетентни и свободомислещи представители в Европейския парламент, които да отстояват българския интерес в условията на една все по- динамична Европа“, коментира държавният глава. На въпрос дали Христов е поискал съгласието му, за да бъде номиниран, Радев каза: „Разбира се, че го поиска и мога да кажа, че Президентството не е феодална институция. Всеки е свободен, както ви казах да прави своя избор“.  Веднага след това държавният глава участва в тържественото заседание на Конституционния съд в музей „Възраждане и учредително събрание“ в старата столица по повод честванията на 140 г от приемането на Търновската конституция. За да има по-малко президентски вета срещу лобистки закони, депутатите трябва да правят законите от народа за народа, заяви Радев по време на честванията. Румен Радев припомни заветите на поколения Българи и на тези, които преди 140 години създават Търновската конституция. „Да пожелая на нашите народни представители да не забравят тези завети и да се водят от тях, за да има по-малко президентски вета върху лобистки закони и по-малко закони, отменяни от Конституционния съд“, изтъкна президентът Радев. За пръв път Радев коментира и размириците се в Габрово, където цяла седмица се провеждат протести. Той подчерта, че е необходимо безкомпромисно прилагане на закона и да се води борба със социалните причини, които водят до престъпност. „Цели поколения в България израснаха с чувството за безнаказаност затова се вихри и този произвол и затова гневът на хората е разбираем и основният проблем е в беззаконието и това е всеобщ проблем за държавата“, допълни Радев.  Президентът връчи плакет „Св.Св.Кирил и Методий“ на читалище „Надежда 1869“ във Велико Търново по случай 150-годишнината на културната институция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Президентът Румен Радев: Не съм снемал доверието си от Иво Христов"}
{"url": "https://trud.bg/%d0%b1%d0%b5%d0%b7%d0%bf%d0%bb%d0%b0%d1%82%d0%b5%d0%bd-%d0%b2%d1%85%d0%be%d0%b4-%d0%b2-%d0%b3%d1%80%d1%8a%d1%86%d0%ba%d0%b8%d1%82%d0%b5-%d0%bc%d1%83%d0%b7%d0%b5%d0%b8-%d0%bd%d0%b0-18-%d0%b0%d0%bf/", "text": "В четвъртък, 18 април 2019 г., Международният ден на паметниците, влизането в археологически обекти, музеи и обществени паметници Гърция ще бъде безплатно. От Министерството на Културата има издадено постановление с конкретни разпоредби във връзка със свободните дни за посещение на гръцките археологически паметници и музеи. Входът на археологически обекти, паметници и музеи са безплатни в първата неделя на всеки месец от 1 ноември до 31 март всяка година. Също така определя като дни на отворените врати, Националния празник 28 октомври, 18 април (Международния ден на паметници), 18 май (Международен ден музей) и 6 март (Почетен ден Мелина Меркури). Отбелязва се, че музеят на Акропола е публично акционерно дружество и не попада под горепосочената разпоредба за свободни дни на влизан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Безплатен вход в гръцките музеи на 18 април"}
{"url": "https://trud.bg/%d0%b4%d0%b8%d0%b3%d0%b8%d1%82%d0%b0%d0%bb%d0%b5%d0%bd-%d1%87%d0%be%d0%b2%d0%b5%d0%ba-%d1%81%d0%bc%d0%b5%d0%bd%d1%8f-%d0%b1%d1%80%d0%be%d0%bd%d0%b7%d0%be%d0%b2%d0%b0%d1%82%d0%b0-%d0%ba%d1%8a/", "text": "Комисията по култура в Столичния общински съвет одобри поставянето на артинсталацията „Един човек“ на мястото на бившия мавзолей на Георги Димитров в София. Произведението на Венелин Шурелов, спечелило конкурса по общинската програма „Навън“, ще бъде поставено временно и ще замени „Бронзовата къща“. Творческият съвет на Столична община одобри предложението на 15-членна комисия, която избра „Един човек“ сред 18 проекта. 12-метровата човешка фигура, покрита с LED екрани, ще излъчва случващото се около нея. Стоманената конструкция ще бъде покрита с 56 LED екрани. Визуалното съдържание ще включва кадри от ежедневието на площад „Ал. Батенберг“ и данни за София. Изображенията, които ще се генерират от компютърен алгоритъм ще представят отражение на града в реално време. Програма „Навън“ ще финансира проекта с 81 100 лв., а LED екраните ще бъдат предоставени от автора на Столична община за развитие на платформа за екранни изкуства. Общинската програма „Навън“ стартира миналата година и цели поставянето на временни артинсталации на знаковото пространство на мястото на мавзолея. Творбите се избират с конкурс и в една година могат поставяни една или две творби една след друга. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Дигитален човек сменя „Бронзовата къща“ в София"}
{"url": "https://trud.bg/%d0%b1%d0%b5%d1%80%d0%b3%d1%8e%d0%b7%d0%b0%d1%80-%d0%ba%d0%be%d1%80%d0%b5%d0%bb-%d1%81%d0%b5-%d0%b2%d1%80%d1%8a%d1%89%d0%b0-%d0%ba%d1%8a%d0%bc-%d1%82%d0%b5%d0%b0%d1%82%d1%8a%d1%80%d0%b0/", "text": "Изглежда изморителният график на работа по телевизионни поредици не угоди на звездата и тя е връща към първата си голяма любов – театъра. коментират турските медии и съобщават, че Бергюзар Корел вече се е присъединила към трупата CRAFT Tiyatro. В профила си в Instagram самата актриса съобщава на почитателите си, че се готви за една пиеса на Ибрахим Чичек – „Момичета и момчета“. В този моно спектакъл тя ще е майка на две деца, които са лудо влюбени в баща си. „Това е игра – монолог, нещо като самостоятелна изложба. Час и половина ще съм сама на сцената и без ничия поддръжка, ще трябва за задържа вниманието на зрителите“, написа в социалната мрежа Бергюзар Корел. За разлика от съпругата си, Халит Ергенч поема нова екранна роля. За втори път ще се превъплъти в образа на основателя на съвременната турска държава Мустафа Кемал Ататюрк – първия път в сериал, а сега в игрален филм. Тези дни Халит Енгерч бе засечен от журналисти в истанбулския търговски център Zorlu, които обърнаха внимание на променения имидж на актьор заради ролята. Високобюджетната лента е озаглавена „Първата стъпка – 1919 г.“ Както Халит сподели пред журналистите, снимките на филма не са започнали и той все още не знае кои други артисти ще играят с него.", "date": "2019.04.15", "title": " Бергюзар Корел се връща към театъра"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%be%d1%82%d0%ba%d1%80%d0%b8-%d0%b8%d0%b7%d0%bb%d0%be%d0%b6%d0%b1%d0%b0-%d1%81-%d0%b0%d1%80%d1%82%d0%b5/", "text": "Председателят на НС Цвета Караянчева откри изложба с артефакти свързани с Търновската конституция във Велико Търново. „Имам огромната чест и удоволствие да връча на кмета на В. Търново решението на 44-тото Народно събрание, което беше гласувано с пълно мнозинство, за обявяване на В. Търново за историческа и духовна столица на България“, каза Цвета Караянчева. „Няма как да не бъда развълнуван, защото това е една мечта на нашите предци отпреди 140 години. Тогава, когато се обсъжда Търновската конституция, Драган Цанков казва: „Вече имаме две столици – първата е Търново, историческата и духовната, и втората – правителствената, е София. И това е факт след 140 години“, каза кметът на В. Търново Даниел Панов и припомни, че учредителите са били водени от единството, което ги е крепяло и благодарение на което те са постигнали това важно за България решение Търновската конституция. „Днес този статут не само е признание за всички нас, великотърновци, и за нашите предци, той ни задължава и ни дава много отговорности. Този статут чертае пред нас един нов хоризонт за старопрестолния Търновград. Затова се надявам това единство да се запазило и днес, защото само когато българският народ е бил единен, само тогава той е побеждавал във всички битки и е постигал целите си“, заяви още Даниел Панов. Цвета Караянчева получи картина от великотърновски художник и плакет, с които Инициативният комитет за обявяването на В. Търново за духовна и историческа столица й благодари за съдействието, което тя им е оказала. Председателят на Народното събрание ще си тръгне от В. Търново и с луксозно оформен препис на Търновската конституция, който е дело на ученици от ОУ „Св. Патриарх Евтимий“ – В. Търново. Децата, които са участвали в изработването на репликата, ще бъдат гости на Цвета Караянчева в Народното събрание.", "date": "2019.04.15", "title": " Цвета Караянчева откри изложба с артефакти, свързани с Търновската конституция"}
{"url": "https://trud.bg/15-%d0%bc%d0%bb%d0%bd-%d0%b1%d1%8a%d0%bb%d0%b3%d0%b0%d1%80%d0%b8-%d1%81%d1%82%d1%80%d0%b0%d0%b4%d0%b0%d1%82-%d0%be%d1%82-%d1%81%d0%b2%d1%80%d1%8a%d1%85%d0%bd%d0%b0%d0%b4%d0%bd%d0%be%d1%80%d0%bc/", "text": "Децата ни са сред първенците в ЕС по затлъстяване УМБАЛ „Александровска” става първият акредитиран център за лечение на проблема Около 1,5 млн. българи страдат от свръхнаднормено тегло като страната ни е на едно от водещите места в ЕС по честота на затлъстяването в детска възраст. Това показват данни на Европейската асоциация за изследване на затлъстяването (EASO). Поради високата честота на болестно затлъстяване у нас Асоциацията одобри кандидатурата на столичната УМБАЛ „Александровска” за статут на акредитиран Център за лечение на затлъстяването. Той ще бъде първият в България функционален експертен център за обучение, развитие и подобряване на диагностиката, лечението и обгрижването на пациенти с наднормено тегло и затлъстяване. Досега у нас не съществуваше структура, която да се ангажира цялостно и дългосрочно с пациенти с болестно затлъстяване. Лечението е комплексно и продължително и няма универсален подход, валиден за всички. От 2016 г. екип от ендокринолог, кардиолог, пулмолог, диетолог, гастроентеролог, психолог и хирург на Александровска болница създаде протоколи за поведение и лечение при пациенти със затлъстяване, подлежащи на бариатрична хирургия. До момента в програмата са включени повече от 150 пациенти, подходящи за оперативно лечение. Направени са 50 операции – безкръвно (лапароскопски), с 0% смъртност, 51 кг. средна загуба на тегло и ремисия на придружаващите заболявания като захарен диабет тип 2, хипертония, безсъние. Въз основа на постигнатите резултати болницата е призната за Референтен център за лечение на затлъстяването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " 1,5 млн. българи страдат от свръхнаднормено тегло"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-384/", "text": "Криза за първолаци, 18 хил. по-малко за 2 години 160 училища в София търсят кандидат-първокласници. В повечето градове работи електронна система.             България вече не ражда войници Държавата абдикира и остави МО само да се оправя в ситуацията – коментар на Евгени Генов.           У нас десетки хиляди “различни” деца се нуждаят от грижи Закриването на помощните училища стана кампанийно, без замисляне, казва доц. Диана Циркова, директор на Центъра за психосоциална подкрепа, в интервю за „Труд“.           Кога може да ме отстранят временно от работа? Трудово-правна консултация на „Труд“.             Чудовищният атентат от 16 април 1925 година  Звено от трагичната верига на българското противоборство. Насилието ражда насилие, от което никой не печели, а всички губят – анализ на проф. Искра Баева.               Сърце за милиони Силует на гимнастичката Катрин Тасева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Вижте акцентите в броя на вестник „Труд“ във вторник, 16 април 2019"}
{"url": "https://trud.bg/%d0%bc%d0%b2%d0%bd%d1%80-%d0%be%d0%b1%d1%81%d1%82%d0%b0%d0%bd%d0%be%d0%b2%d0%ba%d0%b0%d1%82%d0%b0-%d0%bd%d0%b0-%d0%b3%d0%ba%d0%bf%d0%bf-%d0%ba%d0%b0%d0%bf%d1%8a%d0%ba%d1%83%d0%bb%d0%b5/", "text": "По информация на Генералното ни консулство в Одрин обстановката на ГКПП „Капъкуле“ днес е нормализирана. Това съобщиха от пресцентъра на Министерството на външните работи. Към 16.00 часа българско време за неплатени пътни такси на митнически паркинг на територията на митническа зона „Тракия“ са задържани два леки автомобила, няма задържани товарни автомобили (ТИР). Във връзка с въведената на 11 април 2019 г. система за заплащане на излизане от Турция на ГКПП на наложени парични глоби за пътни такси, по информация на Генералното ни консулство, турските митнически власти са установили, че са били допуснати технически грешки при около 100 случая с чужди граждани и са били надвзети парични суми. Към момента не може да се каже при колко от тези случаи става въпрос за български граждани и фирми, уточняват от външно министерство. На състояла се днес среща на генералния ни консул в Одрин с директора на Митници „Тракия“ е постигната договореност до края на тази седмица и след изготвянето на пълен анализ на въпросните грешки, турската страна да предостави на ГК Одрин списък на автомобилите, на които са били наложени и заплатени по-високи такси. Ще бъде предоставен и електронен адрес, на който да се изпращат молби за възстановяване на надвзетите суми. Турската страна е поела ангажимент след получаване на въпросните молби надплатените финансови средства да бъдат възстановени в кратък срок. В Генералното ни консулство в Одрин към момента са постъпили 2 конкретни сигнала от български граждани за надвзети суми за неплатени пътни такси, които се проверяват. Според въведената на ГКПП в Турция нова система на излизане от страната се изисква плащане на незаплатени пътни такси от 01.01.2017 г. насам. Българските граждани, желаещи да проверят дали имат неплатени пътни такси в Турция, зачислени на техните моторни превозни средства, може да го направят  . В момента новата система включва събиране единствено на неплатени пътни такси – за магистрали, мостове, пътни съоръжения, но се очаква в бъдеще да заработи в пълен капацитет, включително и за събиране на неплатени глоби за нарушение на правилата за движение на територията на Турция. Във връзка с това е препоръчително българските граждани стриктно да спазват правилата за движение по пътищата и други разпоредби на територията на Турция.", "date": "2019.04.15", "title": " МВнР: Обстановката на ГКПП „Капъкуле“ е нормализирана"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b4-%d1%80-%d0%b0%d1%82%d0%b0%d0%bd%d0%b0%d1%81-%d0%ba%d0%b0%d0%bc%d0%b1-29/", "text": "Кметът на Благоевград д-р Атанас Камбитов  официално ще открие ремонтираната улица „Марица“  в Благоевград. Церемонията ще се състои утре 16 април от 11.00 часа при бл. №2, в близост до ЕГ и ПМГ. Обектът „Благоустрояване на ул. „Марица”, в участъка от бул. „Св. Димитър Солунски” до ул. „Иван Михайлов” е част от мащабния проект „Благоустрояване на градската среда”. Проект „Благоустрояване на градската среда” се осъществява с финансовата подкрепа на Оперативна програма „Региони в растеж” 2014-2020 г. (ОПРР), съфинансирана от Европейския съюз чрез Европейския фонд за регионално развитие. Проектът стартира на 18 ноември 2016 г. със сключения между Община Благоевград и Управляващия орган на ОПРР Договор за предоставяне на безвъзмездна финансова помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Кметът на Благоевград д-р Атанас Камбитов ще открие ремонтираната улица „Марица“"}
{"url": "https://trud.bg/%d0%ba%d0%be%d0%b3%d0%b0-%d0%bc%d0%be%d0%b6%d0%b5-%d0%b4%d0%b0-%d0%bc%d0%b5-%d0%be%d1%82%d1%81%d1%82%d1%80%d0%b0%d0%bd%d1%8f%d1%82-%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%be%d1%82-%d1%80/", "text": "Въпрос:  Здравейте! Има ли право работодателят да ме отстрани от работа, ако прецени, че не съм достатъчно работоспособен? Законът позволява ли такива дейтвия от негова страна Ас. Големанов, гр. Кубрат Отговор:  Съгласно чл. 199 от КТ работодателят или непосредственият ръководител може да отстрани временно от работа работник или служител при една от следните 2 хипотези: – работникът се явява в състояние, което не му позволява да изпълнява трудовите си задължения (временно разстройство на съзнанието, уплаха при пътен инцидент, депресии) – употребява през работно време алкохол или друго силно упойващо средство (лекарства, наркотици и др. п.)  Отстраняването продължава, докато работникът или служителят възстанови годността си да изпълнява определената му работа. Пълният отговор четете в броя на вестник „Труд“ във вторник.", "date": "2019.04.15", "title": " Кога може да ме отстранят временно от работа?"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d1%80%d0%b0%d0%b9%d1%87%d0%b5%d0%b2-%d0%bb%d1%8f%d0%b2%d0%be%d1%82%d0%be-%d0%b2-%d0%b5%d0%b2%d1%80%d0%be%d0%bf%d0%b0-%d0%b3%d1%83%d0%b1%d0%b8-%d0%bf%d0%be%d0%b7/", "text": "Аргументът на Станишев е – Аз съм шеф на ПЕС, обясни Райчев. „Факт, това е силен аргумент, ама аз не те предлагам. Аз просто не те предлагам, защото имаш погрешни политически възгледи, от нейна гледна точка и със следния много силен аргумент, който е и моят аргумент. Лявото в Европа губи позорно, това каза пред   социологът Андрей Райчев. Тази либерално лява линия с всички мигранти и гейове доведе до това, че в Германия за пръв път от времената на Карл Маркс и Фридрих Енгелс, левицата в една от страните, Бавария в случая, взе под 10, и ако така продължи, ще започне да скача парламентарната бариера. Защото левицата в момента в Европа плаща на либералите сметката. Либерализмът в света се разпада, а плащат левите“, допълни Андрей Райчев. БСП е особено животно, не е партия, която можеш да яхнеш,коментира още Райчев .“То си има характер, то си има навици, това е 100-годишно нещо, много демократично и единствената партия с идейни дискусии. Те може да се мразят, но дискусиите – либерално и глобално или консервативно и ляво. Това въобще не е въпрос дали Нинова обича Станишев или обратно. Станишката линия е либерално – мигранти, Истанбулска конвенция и т.н. Нинова е съвършено противоположно – много стегнато към мигрантите, никаква Истанбулска конвенция. И тя Нинова затова печели“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Андрей Райчев: Лявото в Европа губи позорно"}
{"url": "https://trud.bg/%d0%b8%d1%81%d0%ba%d0%b0%d1%82-1270-%d0%b5%d0%b2%d1%80%d0%be-%d0%ba%d0%b2-%d0%bc-%d0%b7%d0%b0-%d0%b6%d0%b8%d0%bb%d0%b8%d1%89%d0%b5-%d0%b2-%d0%b7%d0%be%d0%bd%d0%b0-%d0%b1-5/", "text": "Предлагането на жилищни имоти на територията на град София през четвъртото тримесечие на 2018 г. отчита ръст от 2% спрямо предходното, показва анализ на компания за недвижими имоти. Около 3% от продавачите предлагат къщи, а основната група продавачи (94%) – апартаменти. Останалите жилищни имоти (ателие, мезонет, етаж от къща) представляват около 3% от общото предлагане. И при предлагането се отчита пълна равнопоставеност между двустайните и тристайните жилища, като общо за София средната офертна цена е около 1100 евро/кв.м за двустаен и 1080 евро/кв.м за тристаен. В дъното на класацията остават многостайните и едностайните жилища. Най-активно сред клиентите на компанията – продавачи е предлагането в район Зона Б-5 със средна офертна цена от 1270 евро/кв.м, следван от кв. Княжево – 930 евро/кв.м; кв. Манастирски ливади-запад – 940 евро/кв.м; кв. Кръстова вада – 1090 евро/кв.м; кв. Хаджи Димитър – 850 евро/квм; и кв. Витоша – 920 евро/кв.м.", "date": "2019.04.15", "title": " Искат 1270 евро/кв.м. за жилище в Зона Б-5\t"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d0%b8%d1%82%d0%b5-%d1%81-%d1%82%d1%8a%d1%80%d0%b6%d0%b5%d1%81%d1%82%d0%b2%d0%b5%d0%bd%d0%b0-%d1%81%d0%b5%d1%81%d0%b8%d1%8f-%d0%b8-%d0%be%d0%b1%d1%80%d1%8a/", "text": "Народните представители от 44-то Народно събрание ще приемат Обръщение към българския народ на тържествено заседание във Велико Търново по повод 140-годишнината от Учредителното събрание и приемането на Търновската конституция. Тържествената сесия ще започне в 10.30 часа в залата на Учредителното събрание с възстановка на събитията от 1879 г, съобщиха от пресцентъра на парламента. Председателят на парламента ще открие заседанието със звънеца, с който през 1879 г. е открито Учредителното събрание във Велико Търново Деца от вокална група „Пеещи камбанки“ ще изпълнят акапелно химните на Република България и на Европейския съюз. Оригиналът на Търновската конституция ще бъде внесен от гвардейци в залата, където преди 140 години е подписан документът. Председателят на Народното събрание Цвета Караянчева и председателите на парламентарни групи в 44-ото Народно събрание ще направят изказвания по повод годишнината. Проектът на обръщение към българския народ ще бъде излъчен на запис, в който участват едни от най-младите парламентаристи от всички парламентарни групи. След това той ще бъде гласуван от народните представители. На тържественото заседание са поканени да присъстват президентът на Република България Румен Радев, министър-председателят Бойко Борисов, членовете на Министерския съвет, на Конституционния съд, ръководителите на Върховния административен съд и на Върховния касационен съд, главният прокурор, омбудсманът, членовете на Висшия съдебен съвет, предишни председатели на Народното събрание, евродепутати и представители на различните вероизповедания в Република България и др. Предвижда се обща снимка на депутатите и гостите на тържествената сесия пред сградата на Учредителното събрание.", "date": "2019.04.15", "title": " Депутатите с тържествена сесия и обръщение към народа по повод 140-ата годишнина на Търновската конституция"}
{"url": "https://trud.bg/%d0%b2-%d0%b1%d0%bb%d0%b8%d0%b7%d0%ba%d0%b8%d1%82%d0%b5-%d0%b4%d0%bd%d0%b8-%d1%82%d1%83%d1%80%d1%86%d0%b8%d1%8f-%d1%89%d0%b5-%d0%bf%d1%80%d0%b5%d0%b4%d0%be%d1%81%d1%82%d0%b0%d0%b2%d0%b8-%d0%bf%d0%be/", "text": "Министърът на транспорта, информационните технологии и съобщенията Росен Желязков проведе среща днес с посланика на Република Турция у нас д-р Хасан Улусой. Срещата е по покана на министър Желязков и е във връзка със създалата се ситуация по . Посланик Улусой информира министър Росен Желязков, че считано от 11 април 2019 г., на граничните контролно-пропускателни пунктове в Турция, в това число и тези с Република България, функционира интегрирана система за управление и събиране на такси и глоби, свързани с използването на пътната инфраструктура на турската държава (тол система). От 11 април 2019 г. неплатени тол такси и глоби за електронно констатирани пътни нарушения се установяват и събират на излизане от Република Турция, съобщават от Министерството на транспорта, информационните технологии и съобщенията. Информация относно нововъведената система е дадена от генералното ни консулство в Одрин и разпространена от Министерството на външните работи (https://www.facebook.com/pg/MFABulgaria/posts/?ref=page_internal). Турският посланик уведоми още, че размерът на незаплатени тол такси и/или наложени глоби може да се оспорва по съответния ред, но съгласно турското законодателство първо е необходимо да се заплати определеният размер, след което същият подлежи на обжалване. Хасан Улусой категорично отрече пътни превозни средства да са задържани преднамерено и заяви, че само и единствено незаплащането на определените глоби и такси не позволява преминаване на границата. В близките дни турската държава ще предостави подробна информация за реда за налагане и обжалване на таксите и глобите. Министърът на транспорта, информационните технологии и съобщенията Росен Желязков подчерта, че отношенията между България и Турция се развиват на добросъседска основа и ще продължим интензивното сътрудничество в областта на двустранните и многостранните транспортни операции. Желязков заяви, че е важно действията на турската гранична администрация да бъдат разбрани правилно като нашето очакване е правоприлагането да бъде обективно, еднакво за всички и да не създава допълнителни административни затруднения. Посланикът Хасан Улусой увери, че нововъдената система за заплащане важи за всички – както за турски, така и за международните превозвачи, опериращи на територията на Република Турция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " В близките дни Турция ще предостави подробна информация за реда за налагане и обжалване на таксите и глобите"}
{"url": "https://trud.bg/%d0%bc%d0%be%d0%bd%d1%82%d0%b0%d0%bd%d0%b0-%d0%b8%d0%b7%d0%bf%d1%80%d0%b0%d1%82%d0%b8-%d0%b4%d0%b5%d0%bb%d0%b5%d0%b3%d0%b0%d1%86%d0%b8%d1%8f-%d0%b2-%d0%ba%d0%b8%d1%82%d0%b0%d0%b9/", "text": "Шестчленна делегация от община Монтана начело с кмета Златко Живков замина на посещение в китайския град Инчуан.  Местните власти в двата града имат споразумение за партньорство в областта на образованието, земеделието, културата, туризма и спорта, което бе подписано през миналата година. През ноември 2018 г. Хуай Чанг – вицегубернатор на Нинся бе на посещение в Монтана. Той бе придружен от осем представители на различни нива от властта в автономната китайска провинция. Монтана е един от трите европейски града, с които Инчуан развива международно сътрудничество. Градът е с 2000 годишна история и е търговски и административен център на провинция Нинся Хуей, където живеят 6,8 млн. души. 2,5 милиона от тях са в Инчуан. Китайският град е един от 13-те чуждестранни партньори на община Монтана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.15", "title": " Монтана изпрати делегация в Китай"}
