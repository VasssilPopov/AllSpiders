{"url": "https://trud.bg/%d1%81%d0%b0%d1%89-%d0%bf%d1%80%d0%b0%d1%89%d0%b0%d1%82-%d0%b4%d0%be-3500-%d0%b2%d0%be%d0%b9%d0%bd%d0%b8%d1%86%d0%b8-%d0%b2-%d0%b1%d0%bb%d0%b8%d0%b7%d0%ba%d0%b8%d1%8f-%d0%b8%d0%b7%d1%82%d0%be%d0%ba/", "text": "САЩ ще разположат още 3500 военнослужещи в Близкия Изток според източници в Пентагона, след като американски дронове убиха Касем Сюлеймани, командир на спецчастите „Кудс“ от Иранската ислямска революционна гвардия на летището в Багдад, предава AFP. Подкрепленията ще бъдат изпратени от 82-а парашутна дивизия, и по специално от нейния отдел за бърза реакция, чиито подразделения вече действат в региона, след като по-рано САЩ също засилиха военното си присъствие, след увеличаването на напрежението. Това се случи след нападението срещу американското посолство в Багдад. Източник от Пентагона заяви, че военнослужещите от 82-а дивизия вече са били информирани, че могат да бъдат изпратени в региона. „Бригадата ще бъде разположена в Кувейт като съответстващо и превантивно действие на увеличаващите се нива на заплаха срещу американските военнослужещи и инфраструктура“, заяви източникът. Този ход идва, след като напрежението между Техеран и Вашингтон се повиши след убийството на Сюлеймани, който САЩ обвиняват за нападенията срещу американски сгради в Ирак в последните месеци, включително над посолството в Багдад. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tСАЩ пращат до 3500 войници в Близкия изток\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b2-%d0%ba%d1%8a%d1%80%d0%b4%d0%b6%d0%b0%d0%bb%d0%b8-%d1%85%d0%b2%d0%b0%d0%bd%d0%b0%d1%82-%d1%81-311-%d0%bf%d1%80%d0%be%d0%bc%d0%b8%d0%bb%d0%b0-%d0%bf%d0%be/", "text": "Близо 190 тежки катастрофи са станали в периода от 20 декември до 1 януари. 14 души са загинали, а 253 са ранените. Стотици шофьори са хванати зад волана с алкохол и наркотици. Алкохолният рекорд е 3,11 промила. Шофьорът е хванат в района на Кърджали. „Пътна полиция“ с извънредни мерките заради очаквания засилен трафик през почивните дни. Вниманието ще бъде насочено и към превенция заради предстоящото влошаване на времето. На трасетата с най-интензивно движение ще има повече патрули. Шофьорите трябва да внимават с многото румънски автомобили, които се очаква да се приберат в родината си след празничните дни, които в северната ни съседка са до 5 януари. Очаква се движението към граничните пунктове също да бъде изключително натоварено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tШофьор в Кърджали хванат с 3,11 промила по празниците\t\t\t"}
{"url": "https://trud.bg/%d0%b4%d0%b2%d0%b0-%d1%80%d0%b5%d0%b9%d1%81%d0%b0-%d0%bd%d0%b0-%d0%b3%d1%80%d0%b0%d0%b4%d1%81%d0%ba%d0%b8%d1%8f-%d1%82%d1%80%d0%b0%d0%bd%d1%81%d0%bf%d0%be%d1%80%d1%82-%d1%81%d0%b5-%d1%83%d0%b4%d0%b0/", "text": "Два автобуса от градския транспорт в Пловдив са се ударили странично тази вечер, преминавайки през кръгово кръстовище в центъра на града,  няма пострадали, съобщи Канал 3. Екипите на Пътна полиция и Четвърто РУ, които са пристигнали на място, са установили, че два автобуса от градския транспорт с номера 1 и 9, са се движили почти успоредно по моста над Марица по посока от Панаира към Тунела. При навлизане в кръговото движение на Водната палата обаче, те не са преценили дистанцията помежду си и са се забърсали странично. Според информацията от полицията катастрофата е лека, но заради пиковия час (сигнал за инцидента е подаден в 18.30 ч. в дежурната на ОДМВР-Пловдив) в района е възможно да има затруднения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tДва рейса на градския транспорт се удариха в центъра на Пловдив\t\t\t"}
{"url": "https://trud.bg/%d0%bf%d0%b5%d0%bd%d1%81%d0%b8%d0%be%d0%bd%d0%bd%d0%b8%d1%82%d0%b5-%d1%84%d0%be%d0%bd%d0%b4%d0%be%d0%b2%d0%b5-%d1%81-%d0%b4%d0%be%d1%85%d0%be%d0%b4%d0%bd%d0%be%d1%81%d1%82-%d0%b4%d0%be-87/", "text": "Добрите резултати се дължат на поскъпването на акциите на международните пазари Вложенията в ДЦК са до 71% от активите Доходност между 3,69% и 8,74% са постигнали различните универсални пенсионни фондове (УПФ), в които задължително се осигуряват всички работещи, родени след началото на 1960 г., показват данни на Комисията за финансов надзор. Оказва се, че парите за старини в частните пенсионни фондове са донесли много добра доходност, на фона на рекордно ниските лихви по левовите депозити на граждани в банките, които вече са под 0,23% за година. Доходността на доброволните пенсионни фондове (ДПФ) е в по-широки граници и варира от 2,72% до 9,25%. При ниските държавни пенсии и застаряването на населението в страната заделяне на пари за старини чрез вноски в доброволните фондове през 2019 г. се е оказало много успешна инвестиция. Резултатите на пенсионните фондове до голяма степен зависят от движението на цените на акциите на международните капиталови пазари, тъй като вложенията в тях имат дял между 19% и 50% при различните компании. През миналата година основният индекс SOFIX на Българската фондова борса се понижи с 4,42%, но повечето борси по света се представиха изключително добре. Щатският индекс Dow Jones през 2019 г. нарасна с 23,74%, германският DAX се увеличи с 25,4%, а френският CAC-40 се повиши с 29%. Много голям дял от инвестициите на универсалните пенсионни фондове са в държавни ценни книжа (ДЦК) – между 16% и 71% от управляваните от различните компании средства. Но заради отрицателните лихви на Европейската централна банка доходността на тези ДЦК е минимална. Пенсионните фондове обаче търсят не само висока доходност, но и сигурност на вложенията. Затова инвестициите им са разпределени между по-рискови финансови инструменти като акциите и по-сигурните ДЦК. Значителни средства фондовете са вложили и в корпоративни облигации, които при една от компаниите достигат 27% от управляваните активи. Инвестициите в недвижими имоти и банкови влогове имат минимален дял от активите на фондовете. Не винаги пенсионните фондове се представят толкова добре, колкото през 2019 г. През предходната 2018 г. повечето универсални пенсионни фондове имаха отрицателна доходност, която достигаше до -6,3%, а само един имаше положителна доходност от 0,07%. Но за дълъг период от време, например за 5 години, доходността на различните УПФ-та е между 10% и 25%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tПенсионните фондове с доходност до 8,7%\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b2%d1%8a%d1%80%d0%b1%d0%b8%d1%86%d0%b0-%d1%89%d0%b5-%d0%b2%d0%be%d0%b7%d0%b8-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%be-%d0%bc%d0%b5%d0%b6%d0%b4/", "text": "Община Върбица, Шуменско, ще закупи микробуси от собствени средства и ще вози безплатно пътуващите по междуселските линии в общината. До социалната услуга се стига, след като досегашната фирма, обслужвала района, е отказала да върши превозите заради нерентабилност и нелоялна конкуренция на други превозвачи. Запазена е само линията Върбица-Шумен. „Като община не можем да позволим нашите граждани в 21 век да останат без транспорт“, категоричен е кметът инж. Мердин Байрям. Ще бъде пусната обществена поръчка за закупуване на микробуси. По предварителни разчети за горива, заплати и осигуровки на наетите в новото общинско предприятие ще са нужни около 120 000 лв. годишно. Проблемът с транспорта е от м.ноември м.г. Това няма да е първо общинско предприятие във Върбица. Общината вече има опит с други, които генерират приходи и създават работни места за местното население. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tОбщина Върбица ще вози безплатно между селата\t\t\t"}
{"url": "https://trud.bg/%d0%b1%d0%bb%d0%b8%d0%b7%d0%be-490-000-%d0%bf%d0%be%d1%81%d0%b5%d1%82%d0%b8%d1%85%d0%b0-%d0%bc%d1%83%d0%b7%d0%b5%d0%b8%d1%82%d0%b5-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be-%d1%82%d1%8a/", "text": "Общо 480 902 туристи са посетители обектите и експозициите на Регионален исторически музей-Велико Търново през изминалата година. Културно-историческите забележителности в старата столица през 2019-а са разгледани от 262502 българи и 218400 чужденци. Това е с 8,15% повече в сравнение с предходната 2018-а година, когато регистрираните музейни посетители са били 444 635. „Интересът към историческите забележителности в нашия гад продължава да нараства, като се запазва тенденцията за увеличаване, както на чуждестранните, така и на българските туристи. Това води и до увеличаване на приходите ни от входни такси“, посочва директорът на Регионален исторически музей-Велико Търново д-р Иван Църов. С 9,25% са се увеличили туристите деца и младежи. За изминалите 12 месеца музейните обект и експозиции са обектите и експозициите в духовната и историческа столица на България са разгледани от 14494 деца до 7 години, 79488 ученици и 15572 студенти. 8% е регистрираният ръст на чуждестранните туристи за 2019-а. Най-много са се увеличи посетителите от САЩ – 45001 души, което е с 30,28% повече в сравнение с 2018 г., когато американците, разгледали забележителностите в болярския град са били 31374. 139166 са европейските туристи, като с 19,5% са се увеличили испанците, които са достигнали 20880 души. Продължава тенденцията за нарастване на посетители от Румъния, които през изминалата година са били 32758. За изминалите 12 месеца туристите от Франция са 21511, от Великобритания -12341, 1 033 германци, и 8447 руснаци. 23056 са азиатските посетители в музеите на старата столица, като най-многобройни а били китайците – 10794 души. 4948 са пристигналите във Велико Търново австралийците,1538 са туристите от Южна Америка, а 194 са дошлите от Африка, като за първи път в музеите в града а регистрирани посетители от Бурунди. И през миналата година най-посещаваният обект е Архитектурно-музеен резерват „Царевец“, който е разгледан от 262479туристи. От тях 9588 са деца,41117 ученици, 7774 студенти и110910 чужденци. \nСред най-посещаваните музеи са тези в с. Арбанаси – уникалните със стенописите си църкви-музеи възрожденската Констанцалиева къща, през които са преминали 103671 туристи. Рекорден е бил интересът към църквата „Рождество Христово“ посетена от 49134 туристи, от които 87,68% чужденци (43080 души). 36527 са разгледалите Мултимудиен посетителски център „Царевград Търнов“, а средновековните църкви-музеи „Св. 40 мъченици“, „Св. Димитър“, „Св.Георги“ и „Св.св. Петър и Павел“ в кв. Асеноов са приели 30355 туристи, 15750 са посетителите на музей „Възраждане и Учредително събрание“ през 2019 г.8089 са разгледалите крепостта Трапезица, а посетителите на Археологически резерват „Николис ад Иструм“ край с. Никюп са 9688 души. По традиция, крепостта Царевец бе единственият музеен обект в страната, който бе отворен за посещение в първия ден на новата 2020-а годна. За 4 часа на историческата крепост се качиха 800 туристи – 461 българи и 339 чужденци, а първият регистриран посетител бе 25-годишната лекарка от Велико Търново Елица Будурова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tБлизо 490 000 посетиха музеите във Велико Търново през миналата година\t\t\t"}
{"url": "https://trud.bg/%d1%87%d1%83%d0%bc%d0%b0-%d0%b2%d1%8a%d0%b2-%d1%84%d0%b5%d1%80%d0%bc%d0%b0-%d1%81-24-000-%d0%b6%d0%b8%d0%b2%d0%be%d1%82%d0%bd%d0%b8-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "Българската агенция по безопасност на храните (БАБХ) констатира огнище на Африканска чума по свинете (АЧС) в индустриална ферма в с. Никола Козлево, област Шумен. Положителният резултат от пробите е потвърден в късния следобед в петък от Националната референтна лаборатория в Националния диагностичен научноизследователски ветеринарномедицински институт в София. В засегнатия свинекомплекс се отглеждат 24 000 животни, съобщават от Агенцията. Предприети са мерките за контрол и ликвидиране на заболяването съгласно правилата на европейското и националното законодателство и Плана за спешни действия при контрол на АЧС. Определена е трикилометрова предпазна зона около огнището, в която влизат селата Каравелово и Пет могили, общ. Никола Козлево, Шуменско. Също и десеткилометрова наблюдавана зона, в която влизат населените места: Никола Козлево, Красен дол, Хърсово, Вълнари, Цани Гинчево и Векилски в община Никола Козлево, и с. Писарево в общ. Нови пазар. Предстои умъртвяване по хуманен начин и обезвреждане на всички заразени и контактни свине в засегнатия обект, при спазване на нормативните изисквания. В събота се свиква заседание на Областната епизоотична комисия в Областна администрация-Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tЧума във ферма с 24 000 животни в Шуменско\t\t\t"}
{"url": "https://trud.bg/%d1%80%d0%b7%d0%b8-%d0%bf%d0%b5%d1%80%d0%bd%d0%b8%d0%ba-%d0%b4%d0%b0%d0%b4%d0%b5-%d0%bf%d1%80%d0%b5%d0%b4%d0%bf%d0%b8%d1%81%d0%b0%d0%bd%d0%b8%d0%b5-%d0%b7%d0%b0-%d1%81%d0%bf%d0%b8%d1%80%d0%b0%d0%bd/", "text": "Регионалната здравна инспекция (РЗИ) в Перник е дала предписание за спиране експлоатацията на детска градина 9 „Калина Малина“ в кв. „Проучване“, съобщиха от институцията. Мярката е предприета заради установено несъответствие в качеството на водата по отношение на нормативните изисквания. Още три отклонения са констатирани при пробовземане на ул. „Рилски езера“ в пернишкия квартал „Църква“ и в селата Витановци и Люлин. РЗИ е дало предписания до „ВиК“ ООД – Перник за провеждане на задължителни хигиенни и противоепидемични мерки в трите населени места. Качеството на питейната вода в Перник се изследва в 12 пункта, разположени в различни квартали на града и 9 пункта в гр. Батановци и селата с режимно водоподаване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tРЗИ-Перник даде предписание за спиране на детска градина заради лошо качество на водата\t\t\t"}
{"url": "https://trud.bg/%d1%84%d0%b8%d0%bb%d0%b8%d0%bf-%d0%bf%d0%bb%d0%b5%d0%b9%d0%bd-%d1%81-%d0%bb%d1%8e%d0%b1%d0%b8%d0%bc%d0%b0%d1%82%d0%b0-%d0%bd%d0%b0-%d0%bf%d1%80%d0%b0%d1%81%d0%b5%d1%88%d0%ba%d0%b0-%d0%bf/", "text": "Няма съмнение, че 41-годишният дизайнер от немски произход – Филип Плейн, се труди усилено, за да изгради своята модна империя, която продължава да се разраства. В последния месец на 2019 г. той дори навлезе в света на ароматите и представи първия си парфюм, разбира се, в Берлин. Работата му го отвежда на различни места по земното кълбо, ето защо по-голямата част от дните му минават във въздуха – на борда на частния му самолет, отвеждащ го от една среща на друга. Независимо къде отиде, обаче, до него стои една определена жена – красивата Лучия Бартоли, придружаваща го навсякъде. И макар тя да присъства както на всички негови събития, така и на голяма част от снимките, които дизайнерът качва в своя профил в Инстаграм, доскоро никой не знаеше нищо за брюнетката. Плейн представи половинката си пред германската медия едва миналия месец. Тогава, в интервю за RTL, Лучия призна, че в момента не работи. „Не се занимавам с нищо, просто съм партньор на пълно работно време“, откровено заяви тя. На въпроса каква е тяхната рецепта за щастие, тя отговори, че се опитват да прекарват повече време заедно и да бъдат неразделни, а Филип допълни, че при всяка удобна възможност се старае да ѝ прави изненади. Съдейки по последните му публикации в социалната мрежа, той определено успява да го прави. Въпреки натоварения си график, Плейн намери време да заведе любимата си на почивка на екзотичните Бахамски острови. Именно там двойката посрещна новата 2020 година. Дизайнерът сподели редица кадри, разкриващи различни мигове от престоя им. Голяма част от изображенията са заснети или на лазурната плажна ивица, или на борда на луксозна яхта, на чиято палуба хващат тен. Двойката отскочи и до Биг Мейджър Кей, по-познат като Пиг Бийч – Островът на прасетата. „Прасешко парти“, гласи посланието на една от фотографиите, на която Лучия носи изрязан розов бански в две части, а Филип е облякъл тениска в същия цвят и сини шорти с принт на костенурки, като от двете им страни стоят прасета. На друга снимка Бартоли храни едно от животните. Съществуват редица легенди за обитателите на мястото, според една част от които прасетата били скрити от пирати, които планирали да се върнат, за да ги сготвят, но това така и не се случило. Други твърдят, че животните са оцелели след корабокрушение и някак са успели да доплуват до брега. Официалната история обаче е, че хора от съседните острови умишлено са ги пренесли и оставили там. Сред развлеченията, на които се отдаде двойката, също така беше гмуркане в кристалните води на Атлантическия океан, където се е разбил и потънал един от самолетите на Пабло Ескобар, с който е пренасял наркотици. Друго екстремно преживяване, на което се решиха, бе плуване сред акули. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tФилип Плейн с любимата на „прасешка“ почивка\t\t\t"}
{"url": "https://trud.bg/nikoleta-lozanova-se-prepicha-toples/", "text": "Превърналата се в секссимвол плеймейтка Николета Лозанова не спира да провокира социалните мрежи с разголени кадри. На последния, публикуван в личния й Instagram, красавицата се препича топлес на шезлонг, изпъчвайки задните си части. Единствено декорацията на бикините й издава, че Ни Ло не е гола. „Горещо начало на годината“, написа Лозанова към поста, под който получи редица комплименти от феновете си. В момента брюнетката е на почивка със своя любим Ники Михайлов, с когото  \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tНиколета Лозанова се препича топлес (СНИМКА)\t\t\t"}
{"url": "https://trud.bg/%d1%82%d0%be%d0%bb-%d0%ba%d0%b0%d0%bb%d0%ba%d1%83%d0%bb%d0%b0%d1%82%d0%be%d1%80-%d0%bf%d0%be%d0%bc%d0%b0%d0%b3%d0%b0-%d0%bd%d0%b0-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%87%d0%b8%d1%82/", "text": "От днес – 3 януари, всеки заинтересован потребител може да използва тол калкулатора на страницата на Националното тол управление www.bgtoll.bg, съобщиха от Агенция „Пътна инфраструктура“. Чрез него шофьорите или собствениците на пътни превозни средства над 3,5 тона могат да получат информация за пътните такси, които ще дължат камионите или автобусите след въвеждането на тол системата в търговска експлоатация. Тогава тежкотоварните превозни средства ще плащат на база на изминатото разстояние, а не както досега – за време с електронна винетка. Досега тол калкулаторът можеше да се ползва в тестова среда в четирите демонстрационни центъра на Националното тол управление – в София, Пловдив, Варна и Русе. От днес услугата е достъпна онлайн за всички потребители на www.bgtoll.bg. Тол калкулаторът е в раздел „Тол“, бутон „Тол калкулатор“, като може да се открие и на директния линк https://trots.bgtoll.bg/. За да се изчисли тол таксата за желания маршрут, трябва да се въведат данни за превозното средство – камион или автобус със съответните техническа маса, брой оси и емисионен клас. Посочва се дата и начален час на пътуването. Избират се начална и крайна точка на маршрута, както и до 4 междинни локации. Потребителят може да поиска да мине по най-бързия или по най-краткия маршрут по зададените параметри. В резултат собственикът или ползвателят на пътното превозно средство получава подробна информация за платените участъци по пътя – автомагистрали, първи и частично втори клас пътища, както и за дължимите пътни такси. Калкулаторът изчислява и очакваното време за пътуване по избрания маршрут, който се визуализира върху пътната карта на България. Заложеният в системата обхват на пътищата с тол такса е 6 050 км от общо около 20 000 км републиканска пътна мрежа. Тарифите на тол таксите бяха приети от Министерския съвет и са обнародвани в „Държавен вестник“, брой 101 от 27.12.2019 г. Използването на тол калкулатора помага на потребителите да се ориентират за разходите, свързани с пътните такси на база на изминато разстояние, особено ако решат да използват маршрутна карта. Тя позволява да се заплати предварително за изминаването на разстояние между две точки с до четири междинни локации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tТол калкулатор помага на превозвачите да планират разходите си за новите пътни такси\t\t\t"}
{"url": "https://trud.bg/%d0%b8%d0%b1%d1%80%d0%b0%d1%85%d0%b8%d0%bc%d0%be%d0%b2%d0%b8%d1%87-%d0%bd%d0%b0-38-%d0%b3%d0%be%d0%b4%d0%b8%d0%bd%d0%b8-%d0%b8%d0%bc%d0%b0%d0%bc-%d0%bf%d0%be%d0%b2%d0%b5%d1%87%d0%b5-%d0%be%d1%84/", "text": "Златан Ибрахимович даде първата си пресконференция като футболист на „Милан“. Шведският таран се завърна официално на „Сан Сиро“, след като в четвъртък парафира с „росонерите“, а след това позира и с фланелка с №21. Това ще бъде вторият престой на 38-годишния нападател, след като преди 9 години бе продаден от италианския гранд на ПСЖ, а впоследствие кариерата му премина през „Манчестър Юнайтед“ и „ЛА Галакси“. „Усещам големите очаквания – коментира Ибра в Милано. – След последния ми мач за „ЛА Галакси“ Малдини ми се обади. Обсъждахме как се чувстам и други общи неща. Говорих доста и с Бобан, а след двубоя с „Аталанта“ (0:5) разговорите станаха много. Решението не беше трудно. „Милан“ ми даде много футболно щастие след престоя ми в „Барселона“. „Милан“ е голям клуб с история. На 38 години имам повече оферти, отколкото когато бях на 28.“ А нападателят коментира и своя договор: „Искам да дам нещо през тези шест месеца и чак след това да остана за още сезон. Не искам да стоя в „Милан“ само заради името. Тук съм, за да направя разликата. Какво съм направил в миналото за „Милан“ не е от значение. Сега искам да предизвикам себе си, да се докажа пред себе си.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tИбрахимович: На 38 години имам повече оферти, отколкото на 28 г.\t\t\t"}
{"url": "https://trud.bg/%d0%b8%d0%bd%d1%84%d0%b0%d1%80%d0%ba%d1%82-%d0%bf%d0%be%d0%ba%d0%be%d1%81%d0%b8-%d0%b1%d1%83%d1%80%d0%b3%d0%b0%d0%b7%d0%bb%d0%b8%d1%8f-%d0%bd%d0%b0-%d1%81%d0%bf%d0%b8%d1%80%d0%ba%d0%b0/", "text": "Инфаркт покоси бургазлия на автобусна спирка в центъра на морския град.  Той чакал прав в ранния преди обед, подпрян на един от стълбовете, и изведнъж се трополил на земята. Инцидентът е станал зад Дома на НХК, пред очите на десетки чакащи автобуса си хора. Според очевидци, починалият е бил около 60-годишен. Хората веднага се обадили на тел. 112 На мястото е пристигнала линейка, но той вече бил издъхнал- лекарите само констатирали смъртта му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tИнфаркт покоси бургазлия на спирка\t\t\t"}
{"url": "https://trud.bg/%d0%ba%d1%80%d0%b5%d0%bc%d1%83%d1%86%d0%b8%d0%b9-%d0%ba%d0%be%d1%80%d0%b4-%d0%b7%d0%b0%d1%89%d0%be-%d0%b1%d0%be%d1%82%d0%b5%d0%b2-%d0%bf%d1%80%d0%b5%d0%b2%d0%b5%d0%b6%d0%b4/", "text": "Този факт е илюстрация на неговите демократични убеждения, нетърпимост към тиранията, към незачитането на свободата на мисълта Хвърлен в затвора, той пръв в световната история обявява гладна стачка В дните между двете дати, по които православният свят празнува Рождество Христово- по стар или по нов стил (25 декември и 6 януари), отбелязваме рождението на Христо Ботев. Тази практика в случая граничи с абсурд – роденият на Рождество син на „даскал“ Ботьо Петков и съпругата му Иванка е кръстен с името „Христо“ в чест на Спасителя Христос, а според днешния календар денят на неговото раждане е… Богоявление/Йордановден! Толкова по „календарните въпроси“, въпреки че те съвсем не са маловажни. В случая с Ботев, както и в други (например при честването на Априлското въстание не на 20 април, а на 1 май!), е редно да запазим връзката на датата със самото събитие. Независимо от всичко това, във връзка със 172-ата годишнина от рождението на недостижимия поет и войвода нека хвърлим поглед към един не толкова известен епизод от неговото творчество – преводът на драмата „Кремуций Корд“ на Николай Костомаров (1817-1885). Преводът от руски език е направен в Букурещ и е публикуван като отделна книжка. Преди това Ботев сам съобщава на читателите на в. „Знаме“ (бр.15 от 9 май 1875 г.) за скорошното излизане на „Кремуций Корд“: „Тая книга описва обществения разврат в Рим във времето на тиранина Тиберия и е твърде интересна и поучителна за всеки един народ…“ Преводните съчинения заемат скромно място в Ботевото творчество. Предвид краткия и драматичен житейски път на гениалния поет това е обяснимо. Защо обаче Ботев, вече в ролята си не само на преводач, но и на издател, се насочва към пиесата на Костомаров? С какво – не някой друг от съвременните руски писатели и драматурзи, а именно умереният руски „дисидент“ привлича вниманието на революционер, журналист и творец с далеч по-радикални възгледи, какъвто без съмнение е Христо Ботев? Николай Иванович Костомаров (1817-1885) е известна за своето време личност, популярен университетски преподавател, обществен деец, историк, поет-романтик, писател, етнолог… На пръв поглед може да го причислим към „официалната“ наука – авторитетният професор е член на най-престижните академични институции на Руската империя, на утвърдени научни сдружения в Санкт Петербург, Москва и Киев, вкл. е избран за член-кореспондент на Руската академия на науките. Сред многобройните му трудове се открояват многотомната поредица „Руската история през жизнеописанието на нейните водещи дейци“, биографията на Богдан Хмелницки, новаторските му за времето си изследвания в областта на социално-политическата и икономическата история, изучаването на фолклорното наследство, етнопсихологията и т. н. Отново в официален план видният професор е „славянофил“, определян дори и като „панславист“! Тези щрихи от портрета на Н. И. Костомаров не бива да ни заблуждават, защото ученият има противоречива съдба – още докторската му дисертация е определена като „вредна“ и е заповядано да бъде изгорена! Заради обществената си дейност е лежал в затвора, лишаван е от права на преподавател, а върху публикуването на неговите изследвания е налагана официална забрана. През 1847 г. Н. Костомаров е инициатор за създаването на славянофилското „Кирило-Методиевско братство“ в Киев, което обаче е изградено не в обичайния казионен дух, а като национална украинска организация. Това, разбира се, е в противоречие с руската политика за пълна асимилация на „малорусите“. Украинец по майка, Костомаров е един от първите радетели за украинско национално възраждане, при това в противовес на официалната националистическа линия в политическия и културен живот на Руската империя. Без да е открит и радикален противник на империята, Костомаров апелира за нейното реформиране като федерация на свободни народи, един от които е украинският. В своята обществена дейност и научни изследвания Костомаров се бори срещу потисничеството, което Ботев сам е видял с очите си при своето пребиваване в Одеса. Нямаме сведения Христо Ботев да се е срещал лично с Н. Костомаров. Най-вероятно запознаването с творчеството и идеите на авторитетния учен и общественик е станало с посредничеството на проф. Виктор Григорович (1815-1876). Известно влияние от страна на Костомаров можем да търсим във вижданията на Ботев за историческата роля на Светите братя Кирил и Методий. Както сам пише, те са „… гениите, които са записали знаменитото събитие на нашата бурна история…“, нещо повече – солунските братя са „… представителите пред Бога на славянския братски равноправен и свободен съюз…“ Пиесата „Кремуций Корд“ е публикувана през 1862 г. Година по-рано Петербургският университет е временно затворен заради студентски вълнения. Неколцина професори, сред които и Н. Костомаров, започват да изнасят публични лекции под формата на „свободен“ или „подвижен“ университет. Естествено, властите забраняват инициативата, а Костомаров е единственият отказал да се подчини. Следва забрана да преподава, въпреки поканите към учения от страна на Харковския и Киевския университет. Костомаров е под наблюдение на царската „Охранка“ – тайните служби, предшестващи НКВД и КГБ от съветската епоха. Такава е атмосферата, в която е създадена трагедията, посветена на друг „дисидент“, но от далечните времена на Древния Рим. Както отбелязва театралната критика, „Кремуций Корд“ е трагедия в три действия „… под формата на историческо изследване за времето на царстването на римския император Тиберий (14-37 г. сл. Хр.), който довежда тиранията до най-високата точка на нейната изостреност…“ Дори напомнянето за „Стария Рим“ (Римската република) е възприемано като крайно опасно за властта. Авъл Кремуций Корд е обвинен, че в своя исторически труд „Анали“ дава положителна оценка на Брут, а Касий е наречен „последният от римляните“. Реабилитацията на убийците на Гай Юлий Цезар, респективно, на Римската република, навлича на Кремуций ненавистта на управляващия режим. Доносите срещу него водят до процес, при който Сенатът осъжда историка (според някои известия също сенатор!) на доживотен затвор. Нещо повече, съчиненията на Кремуций Корд са конфискувани и изгорени, а днес от творчеството му са познати само отделни фрагменти. Тежкото наказание е наложено на Кремуций, въпреки неговите твърдения че такъв е обективният прочит на отдавна отминалите събития. Хвърлен в затвора, Кремуций Корд, както изглежда – пръв в световната история обявява гладна стачка! Умира през 25 г., като на смъртния си одър казва: „Предайте на Тиберий, че историята ще отмъсти за историка…“ Фактът, че Ботев се спира на трагедията на Н. Костомаров е още една илюстрация на неговите демократични убеждения, нетърпимост към тиранията, към незачитането на свободата на мисълта. Още нещо, както отбелязва преди повече от век Боян Пенев, на нашия национален поет не е чужд хегелианския идеализъм, както и най-напредничавите съвременни идеи. „Оттук е честата му проповед за „полезно“ четиво, за „полезни на народа“ книги и списания. Обаче, покрай това, той държи и за „чистотата на слога“, с други думи, не пренебрегва естетическия принцип. Ботев пръв се опитва да внесе в българската литература общочовешки идеи. „На основание на това за нас са потребни сега-засега такива литературни произведения, които отговарят на нашите потребности и стремления и които имат съвременен и общочовешки интерес…“ В своите критични бележки за издаваните по онова време на български преводни творби Ботев подлага на безпощадна критика навлизащите сред тогавашната читателска публика лековати романчета, милозливи творби от рода на „Многострадална Геновева“ и тем подобни… На тази тенденция поетът революционер, осъзнаващ напълно гражданската мисия на интелектуалеца, се стреми да противопостави стойностни творби – творби, които да разширяват мисловните хоризонти, моралните и идейни ценности на българската публика. С други думи, Ботев се спира на трагедията „Кремуций Корд“ с оглед и на общественото възпитание – не само през 1875 г., когато превежда и публикува драмата на Н. Костомаров, но и в перспектива. Познаващ силата на театъра („осмото изкуство“, киното все още не се е появило…), участвал с успех в театралната трупа на Добри Войников в Браила, Ботев се стреми чрез образци на театралното изкуството да помогне за гражданското и демократично израстване на своя народ – народът, на който посвети творчеството и живота си. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\t“Кремуций Корд” – защо Ботев превежда драмата на Костомаров?\t\t\t"}
{"url": "https://trud.bg/%d0%b4%d0%be%d1%86-%d0%b4-%d1%80-%d0%b0%d0%bd%d0%b0-%d0%b4%d0%b6%d1%83%d0%bc%d0%b0%d0%bb%d0%b8%d0%b5%d0%b2%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-2/", "text": "Образувани са рекордни 906 преписки и 612 постановени решения за година Разговаряме с доц. Ана Джумалиева за рекордния брой образувани преписки и постановени решения на Комисията през миналата година, за спецификата на оплакванията, както и за превантивните действия. Ръководителят на КЗД споделя какви санкции се налагат при упражняване на дискриминация, говори и за резултатите от кампанията „Достъпна България“. – Г-жо Джумалиева, как приключи миналата година за Комисията за защита от дискриминация?  \n– Отчитам, че за Комисията 2019 г. е година на рекордите. Образуваните преписки са 906, като за цялата 2018 г. те бяха 721. Постановените решения през годината са 612, като в предходния период те бяха 511. Самосезиранията са също без аналог за институцията от нейното създаване досега – 620, при 386 през 2018 г. Подобна статистика е както удовлетворение, така и резултат от целогодишния труд на можещи и знаещи хора, които работят в институцията и доизграждат доброто u име. – Какви са преобладаващите оплаквания по защитени признаци до Комисията за защита от дискриминация? Кои се чувстват най-дискриминирани? \n– През годините КЗД ефективно изпълнява целите, поставени пред нея като единствения български орган по равнопоставеност, с ангажимент и стремеж към едно бъдеще без дискриминация. Необходимо е преодоляване на стереотипите, повишаване чувствителността на обществото към неблагоприятното и нетолерантното отношение и дискриминацията чрез конкретни мерки и действия; предотвратяване и санкциониране на всички форми, видове и конкретни случаи на дискриминация и обхващане на всички лица или групи физически лица, особено най-уязвими социални групи, които са най-често обект на дискриминация. Позволявам си да кажа, че именно тук медиите са най-добрият съратник на нашата комисия в общото дело за недискриминация. Тяхна е привилегията да посочат отговорностите на държавата, на институциите и на хората в борбата с нетолерантността, за да могат различните да бъдат себе си. В КЗД постъпват множество жалби и сигнали, от които всяка година се забелязва разширяване на предметния обхват. Неизменна тенденция през годините в КЗД е преобладаващи да бъдат оплакванията на хората с увреждания. Най-често те са заради недостъпна архитектурна среда или недостъпност в градския транспорт, която затруднява лицата с увреждания, ползващи услугите му. Сигнал до КЗД през годината засяга така наречените „умни светофари“, като се твърди за трудности, които те създават основно за незрящите хора заради разположението им. Обект на дискриминация хората с увреждания често са и в сферата на заетостта. – Имате ли оплаквания в областта на здравеопазването, на образованието? \n– Продължиха оплакванията за различно отношение в сферата на здравеопазването; за дискриминационен характер на нормативна и поднормативна уредба; за диференциран подход при предоставянето на социални услуги и при кандидатстване за работа; за дискриминация в областта на образованието – проблеми в обучението на деца със специални образователни потребности или с хиперактивно поведение, наложен квотен принцип при прием на ученици момчета и момичета; за ограничаване на достъпа на лицата до определени стоки и услуги. Преобладават оплакванията от дискриминация в сферата на заетостта. Голям брой оплаквания са за множествена дискриминация – тогава, когато твърдяното неравното третиране е извършено по няколко защитени признаци. Перманентни са жалбите до КЗД от сдружения на хората с редки болести, като основно е оплакването от невключване в реимбурсния списък на определено скъпо лекарство и липсата на субсидирането му от държавата. Десетки са постановените решения на КЗД в полза на хората с редки болести. В образуваните преписки в КЗД през 2019 г. преобладават признаците увреждане, лично положение, обществено положение, етническа принадлежност, образование, възраст и пол. Тук е необходимо да се подчертае, че в българския Закон за защита от дискриминация са посочени 19 защитени от дискриминация признаци, като опцията е отворена за всякакви други признаци, установени в закон или международен договор, по който Република България е страна. Именно големият брой защитени признаци прави нашия антидискриминационен закон уникален в Европа, сравнен с другите европейски страни. Това предполага и голяма всеобхватност на производството пред Комисията. – Какви значими решения на Комисията са постановени през 2019 година или са потвърдени от съда? \n– Постановените решения от КЗД изискват извършването на разностранни действия, както на правно задължените субекти, така и на субектите по упражняването на контрол по изпълнението им. С постановяване на решение, заседателният състав установява извършеното нарушение, както и нарушителя и засегнатото лице. Ще дам няколко примера с постановени или потвърдени наши решения. Състав на Административен съд София град потвърди решението на Комисията за защита от дискриминация, с което се установява наличие на дискриминация по признак възраст при заплащането на поставянето на зъбни протези от НЗОК. Пак през 2019 г. Върховният административен съд отхвърли жалбата на НЗОК срещу решение на КЗД, с което се установява, че пациентите със сколиоза са дискриминирани. Решението на съда е окончателно, не подлежи на обжалване и на практика задължава здравната каса да заплаща лечението и имплантите на тези пациенти. Друго решение на КЗД дава препоръка на две министерства да изготвят проект, който да предвиди законова възможност лица, които преди своето инвалидизиране са придобили автомобил, да могат да се възползват от законовата възможност за освобождаване от винетни такси, без значение от мощност и кубатура на този автомобил. КЗД установява със свое решение, че с липсата на нормативна възможност, която да определи допълнително възнаграждение към основното трудово възнаграждение на държавни служители, придобили научната степен от естество, свързано с изпълняваната работа, се създава непряка дискриминация по признак „обществено положение“. Препоръчва се промяна на нормативната уредба. Решение на КЗД, постановено през годината след оплакване на гражданин от София, установява, че липсата на задочна форма на обучение по специалност „Право“ е дискриминация. Дава се предписание за промяна на нормативната уредба, за да бъде осигурено равно третиране на работещите и на хората с увреждания, които искат да се обучават в задочна форма. КЗД в друго решение установява, че прилагането на чл. 168 от Закона за данъка добавена стойност (ЗДДС) поставя в по-неблагоприятно положение българските граждани, внесли в Република България употребявани превозни средства от страни членки на ЕС. Съпоставка се прави с други български граждани, закупили вече регистрирани в България подобни употребявани превозни средства, но които са внесени на територията u като нови превозни средства. Установено е, че привидно неутралната разпоредба на закона представлява непряка дискриминация и нарушение на чл. 4, ал. 3 от ЗЗДискр. по признак „имуществено състояние“. Препоръчва се прецизиране на разпоредбата на ЗДДС. – Налагате ли глоби при установено нарушение и до какви размери достигат те? \n– Да, за извършена дискриминация Комисията налага глоби от 250 до 2000 лева. При повторно нарушение санкцията вече е в двоен размер. При неизпълнение на решение на КЗД глобите могат да стигнат до 20 000 лева. Събирането на глобите и имуществените санкции е възможно, когато решението на Комисията е в сила. Приоритетите ни не са само в налагането на административни наказания. Направеното от нашата институция в областта на превенцията е убедително в борбата с дискриминацията. Ненапразно и законодателят е решил в първото заседание в производството пред Комисията страните по преписката да бъдат поканени да се помирят. – А как работите именно в областта на превенцията? Представителите на кои сфери от обществения живот имат необходимост да се запознаят със задълженията си по него? \n– Важен фактор за успех в продължителната борба срещу дискриминацията е превенцията. Редица събития и инициативи на КЗД през годината са свързани с превенцията, като международното сътрудничество и координираната национална политика имаха съществен дял в дейността на КЗД. Продължи взаимодействието с редица национални органи, както и с органи на международни организации със сходни компетенции или сфери на дейност. КЗД подписа споразумения за сътрудничество със Сдружение „Национален съвет на религиозните общности в България“, с Иракската върховна комисия за права на човека, с омбудсмана на Република Турция, с учебни заведения и неправителствени организации в страната. Всички тези споразумения са обусловени от общата кауза за гарантиране на човешките права и за повече толерантност. Не на последно място искам да посоча, че в края на ноември КЗД беше официално посетена от комисаря по правата на човека в Съвета на Европа, като това е първото нейно официално посещение в България. По този начин Комисията продължава да се утвърждава като фактор в изграждането и прилагането на политики в областта на равенството и борбата срещу дискриминацията както в национален, така и в международен план. Чрез дейността на КЗД страната ни успешно изпълнява част от поетите международни задължения относно утвърждаването на човешките права и гарантирането на ефективни процедури за тяхната защита. Практиката през годините и нейният анализ водят до извода, че защитата от дискриминация при упражняване правото на труд заема значителна част от дейността на Комисията за защита от дискриминация. Логично Комисията изпълнява проект „Противодействие на дискриминацията на пазара на труда“, финансиран от Оперативна програма „Развитие на човешките ресурси“, съфинансирана от Европейския съюз чрез Европейски социален фонд. Дейностите по проекта целят изготвяне на изследване за дискриминацията на пазара на труда; качествено изследване на уязвимите групи на регионален принцип; изготвяне на механизъм за сертифициране и въвеждане на стандарт за недискриминация в сферата на заетостта; разработване на стратегия за недискриминация. – Преди време Комисията започна кампанията „Достъпна България“. Какво развитие претърпя тя? \n– Комисията всекидневно е ангажирана с проблемите на хората с увреждания. Тези граждани са изправени пред тежки ежедневни предизвикателства и закрилата от дискриминация е един от инструментите, с които подобни предизвикателства могат да бъдат преодолени. Кампания „Достъпна България“ е инициатива на Комисията за защита от дискриминация. В рамките на инициативата служители на КЗД от дирекция „Регионални представители“ обследваха обществени сгради, бюра по труда и дирекции „Социално подпомагане“ в страната, банки, офиси на доставчици на комунални услуги, частни и редица други обекти за наличие на достъпност. В резултат на тези проверки по кампанията досега се изготвиха 1531 констативни протоколи за липса на достъпност на обекти в столицата и страната. Самосезиранията на Комисията, свързани с кампанията, са 997. Броят и на образуваните преписки по кампанията от нейното начало е също 997. В процеса на работа по кампанията, КЗД провежда самостоятелно оценка на достъпната среда, образува производства и налага предвидените в закона санкции и принудителни административни мерки, за да се гарантира създаването и поддържането на достъпна за хората с увреждания обществена среда. Същевременно КЗД има за цел да се покажат добрите примери за осигурена достъпна среда. КЗД с тревога отбелязва, че недостъпността е навсякъде – и в големите областни центрове, и в по-малките населени места. Направените изводи сочат съществуването на сериозен проблем с достъпната среда. През изминалата година Комисията продължи работата си за изпълнение на отговорностите, свързани с прилагане на Закона за защита от дискриминация при спазване на принципите за независимост, ефективност и прозрачност. Всичко това сочи и степента на значимост на институцията в борбата срещу всички форми на дискриминация и нейното предотвратяване. Нашият гост \nАна Джумалиева е магистър по право, доктор и доцент по “Международно частно право”. Преподавател във Варненския свободен университет “Черноризец Храбър” и в ЮЗУ “Неофит Рилски”. Завършила е курс на Женевската академия за международно хуманитарно право и права на човека. Издала е монографиите “Договор за наем на кораб” и “Морска ипотека и привилегии върху кораба”. Има над 60 научни публикации. Председател на Комисията за защита от дискриминация (КЗД) втори мандат. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tДоц. д-р Ана Джумалиева, председател на Комисията за защита от дискриминация, пред „Труд“: Борим се с нетолерантността, за да могат различните да бъдат себе си\t\t\t"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-11-%d0%b3%d0%be%d0%b4%d0%b8%d0%bd%d0%b8-%d0%b7%d0%b5%d0%bb%d0%b5%d0%bd%d0%b0-%d0%b4%d0%b8%d0%b2%d0%b5%d1%80%d1%81%d0%b8%d1%8f-%d1%81%d1%80/", "text": "Скиорите чакат по 2-3 часа на опашка за лифт Над 10 000 души посрещнаха Нова година в курорта Псевдоеколози от 11 години спъват развитието на единствения у нас утвърден световен зимен курорт у нас – Банско. Стълпотворение от хиляди изнервени скиори е поредното доказателство за безумието от “зеления” рекет. В разгара на зимния сезон скиорите в Банско висят и чакат на километрична опашка часове наред, за да стигнат до пистите. Над 10 хиляди посрещна зимния курорт за празниците и ваканцията на децата. Градът е лъснат, хотелите отлични, но кабинковият лифт е само един и не може да поеме целия поток от скиори. Хората роптаят, но стоят и чакат. По два до три часа се виси на опашка, за да се стигне до заветната кабинка. Тази зима се получи така, че опашки се заформиха преди Новата година и на лифта за обратно връщане, защото не работеше ски пътя. Преди Нова година опашките се виеха на четири реда с километри. Сега потокът от скиори малко е намалял, но пак се чака по 2 часа. “Срамно е, в 21 век живеем и да няма втора кабинка. Всички западни курорти имат по няколко, а тук една проста въжена линия не може да се направи”, коментират скиорите на опашката. “Зелените да си гледат работата, хората са по-важни, искаме да караме ски, а не да рушим планината, ние с какво ще навредим”, питаха изнервени мъже. “Трябва да се отпуши достъпа до ски зоната. Та нали това е в името на хората, на туризма. Всички печелим от това. Тази зима какво да кажем на нашите редовни гости от чужбина, които питат непрекъснато какво става в тая държава, защо трябва да висим пак по опашки?! Това не е нормално, колкото и да ни ценят, един ден тези туристи просто ще си отидат и никога няма да дойдат отново, напротив ще разказват, че сме луда страна.” Ето това коментират пък хотелиерите в Банско. „30-ина зелени псевдоеколози ни направиха на маймуни, това не е редно и не е нормално”, говорят и хората по улиците на курортния град. Банскалии също се дразнят. Припомнят, че са протестирали години наред, дори са отишли в столицата, на жълтите павета и пак няма резултат. Ядосват се местните и казват, че от всичко това печелят само западните курорти, където няма такива проблеми. Казусът „втора кабинка” потъна в закони, тълкувания, параграфи, юридически парадокси, спорове, обсъждания, дори лъжи и така се омота, че наистина хората не разбират какво пречи да се реализира една подобна инвестиция в най-големия и хубав български зимен курорт.   Иван Обрейков, директор на ски зоната:  Няма решение за опашките без втора кабинка! “Нямаме решение за опашките, нямаме полезен ход, туристите са хиляди, а кабинката е една. Няма капацитет да поеме толкова хора, които искат да се качат в планината. Решението е в ръцете на съда и на министерството на екологията”, това коментира пред в. Труд Иван Обрейков, директор на ски зоната в Банско. Той признава, че не се вижда светлина в тунела, толкова години се говори за втора кабинка, а нищо реално не се случва. “Виждаме с очите си как хората си тръгват разочаровани, което ни натъжава, но какво ние можем да направим. Тъжно е, защото имаме магистрали и добри пътища по които туристите идват в курорта, а нямаме инфраструктура да ги обслужваме. Имаме инвестационно намерение за развитието на ски зоната, но всичко остава до тук. За поредна година нямаме решение на проблема, каза още Иван Обрейков. Той разказа, че сега опашките след празниците пак са леко намалели, но преди това е било ад. “И времето беше топло, което не ни позволи оръдията да направят сняг и заради това ски пътя не работеше. Това усложни ситуацията, защото се заформиха и опашки на лифта за връщане в града. Сега вече ски пътя работи, обясни Обрейков. Собственикът на концесионера “Юлен”, Марк Жирардели, петкратен носител на световната купа заяви при откриването на сезона, че без втора кабинка курорта е обречен на бавно загиване, защото трябва да има развитие. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tБанско – 11 години „зелена” диверсия срещу световния курорт\t\t\t"}
{"url": "https://trud.bg/%d0%be%d1%87%d0%b5%d0%b2%d0%b8%d0%b4%d0%b5%d1%86-%d0%bd%d0%b0-%d0%b7%d1%80%d0%b5%d0%bb%d0%b8%d1%89%d0%bd%d0%b0%d1%82%d0%b0-%d0%b3%d0%be%d0%bd%d0%ba%d0%b0-%d0%b2%d1%8a%d0%b2-%d0%b2%d0%b0%d1%80%d0%bd/", "text": "Екшън като от филм в началото на годината във Варна.   луда гонка с полицията и стрелба със стоп патрони. Христо Барбов става очевидец на случилото се. Младежите били видимо неадекватни. При задържането са буйствали и са обиждали полицаите. Младежите са криминално проявени, а автомобилът, с който са се движили, е откраднат от техен познат. Пробата за алкохол на водача е положителна. Колата е спряна, след като полицай стрелял със стоп патрон в лявата му гума. „Полицаите действаха организирано. Изключително добре се получи задържането им. Малко ги поступаха, тъй като оказаха съпротива“, разказа пред   Христо. Предстои да излязат резултатите от теста за наркотици на шофьора. По случая са образувани две досъдебни производства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tОчевидец на зрелищната гонка във Варна: Полицаите действаха организирано\t\t\t"}
{"url": "https://trud.bg/%d0%b4%d0%b2%d0%b0%d1%82%d0%b0-%d1%89%d0%b0%d0%bc%d0%b0-%d0%b3%d1%80%d0%b8%d0%bf-%d0%ba%d0%b0%d0%bd%d0%b7%d0%b0%d1%81-%d0%b8-%d1%81%d0%b2%d0%b8%d0%bd%d1%81%d0%ba%d0%b8-%d0%b3%d1%80%d0%b8%d0%bf/", "text": "6 са доказаните случаи на грип в началото на новата година – при деца от 3 г. до 12 г. Основания за притеснения няма, заболеваемостта в момента е близка до тази от миналата есен, просто грипът се забави в Европа и в нашата страна, коментира пред БТВ проф. Тодор Кантарджиев, директор на Националния център по заразни и паразитни болести. Пикът на грипа тази година ще бъде след средата на февруари – в последната 1/3 от месеца, прогнозира епидемиологът. По думите на Кантарджиев в момента повечето регистрирани вируси са характерни за късната есен – парагрипни вируси, които протичат много по-леко от грипа. Той напомни, че сезонният грип може да се разпознае по бързото начало – от напълно здрав човек в рамките на два часа получава общите симптоми – болки в ставите, загуба на сили, главоболие и повишена температура. Други симптоми са силна болка в гърлото или тежест в гърдите. Основно цируклират два щама грип тази зима „свински грип“ (H1N1) и „Канзас“ (H3N2). Те протичат по подобен начин, но определянето на типовете е важно за методите за лечението. У нас се прилагат основно два препарата по лекарско предписание, които не са антибиотици. С антибиотици се лекуват само бактериалните усложнения от грипа, уточни епидемиологът. Храната, която приемаме, е определяща за имунитета ни, напомни проф. Донка Байкова, специалист по хранене и диетика. Доказани медицински данни сочат, че хора с недоимъчно хранене и едностранчиво хранене са по уязвими, уточни тя. Нейният съвет е през зимните месеци да засилим имунната устойчивост на организма – ако има дефицит на определени вещества, да ги добавим по някакъв начин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tДвата щама грип – „Канзас“ и „свински“, циркулират тази зима\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%80%d1%83%d0%bc%d1%8a%d0%bd%d1%81%d0%ba%d0%b8-%d1%82%d1%83%d1%80%d0%b8%d1%81%d1%82-%d0%be%d1%82%d0%ba%d1%80%d0%b0%d0%b4%d0%bd%d0%b0/", "text": "Полицията арестува румънски гражданин на 52 години, който бил заловен да краде пари от съблекалня на плувен басейн. Случката станала на плувния басейн в Добринище. Румънският турист посетил басейна в първия ден от новата година и решил да преджоби якетата на останалите посетители, докато се къпят. Мъжът успял да щипне 300 лв. от яке, което било в шкаф за лични вещи пред съблекалнята. Туристът е задържан за 24 часа и срещу него е образуван заявителски материал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tАрестуваха румънски турист, откраднал пари от съблекалня на басейн\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%b1%d0%bb%d1%8a%d1%81%d0%bd%d0%b0-%d0%b2%d0%b5%d0%bb%d0%be%d1%81%d0%b8%d0%bf%d0%b5%d0%b4%d0%b8%d1%81/", "text": "Лека кола е блъснала велосипедист във Враца и той е откаран с контузии в болница, съобщиха от областната дирекция на МВР. Инцидентът е станал на 2 януари т.г. около 11:40 ч. на територията града, когато лек автомобил „Ситроен“ е блъснал 56-годишен велосипедист. Автомобилът е управляван от 57-годишен жител на същия град. При проверката се оказало, че водачът е без свидетелство за управление на МПС. Пробите за алкохол са отрицателни. Велосипедистът е транспортиран в Центъра за спешна медицинска помощ към местната болница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tШофьор без книжка блъсна велосипедист във Враца\t\t\t"}
{"url": "https://trud.bg/%d0%b3%d1%80%d0%b8%d0%bf%d1%8a%d1%82-%d0%b2%d0%b7%d0%b5-%d0%b6%d0%b5%d1%80%d1%82%d0%b2%d0%b0-%d0%b2-%d1%85%d1%8a%d1%80%d0%b2%d0%b0%d1%82%d0%b8%d1%8f/", "text": "Първи смъртен случай от грип беше съобщен в Хърватия, където има официално регистрирани 878 пациенти, повалени от тази болест, съобщава БГНЕС. За смъртния случай съобщиха от клиниката за инфекциозни болести. Има информация за още четири смъртни случая, но здравните власти все още не са съобщили дали те са предизвикани от грип. В балканската страна очакват пикът на заболяванията от грип да бъде достигнат в края на този месец. В загребската клиника за инфекциозни болести са настанени 20 пациенти със симптоми на грип. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tГрипът взе жертва в Хърватия\t\t\t"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6-%d1%81-%d0%b0%d1%83%d0%b4%d0%b8-%d1%81%d0%b5-%d0%b7%d0%b0%d0%b1%d0%b8-%d0%b2-%d0%b4%d1%8a%d1%80%d0%b2%d0%be-%d0%b8-%d0%b7%d0%b0%d0%b3%d0%b8%d0%bd%d0%b0/", "text": "19-годишен айтозлия е загинал на място при катастрофа. Инцидентът е станал около 05:25 ч. в петък на айтоската улица „Славянска” до дом № 74. Поради движение с несъобразена скорост при навлизане в десен завой, младежът се е блъснал странично в крайпътно дърво. Той е управлявал лек автомобил „Фолксваген Пасат”, с бургаска регистрация. Айтозлията имал шофьорска книжка от една година и по време на пътния инцидент не ползвал обезопасителен колан. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tМладеж с Ауди се заби в дърво и загина\t\t\t"}
{"url": "https://trud.bg/%d0%ba%d1%80%d0%b0%d0%b4%d0%b5%d1%86-%d0%be%d1%81%d1%82%d0%b0%d0%b2%d0%b8-%d0%b1%d0%b5%d0%b7-%d1%82%d0%b0%d0%ba%d1%8a%d0%bc%d0%b8-%d1%84%d1%80%d0%b8%d0%b7%d1%8c%d0%be%d1%80%d0%ba%d0%b8-%d0%b2%d1%8a/", "text": "За странен обир съобщиха от полицията в крайдунавския гр. Видин, при който млад мъж проникнал във фризьорски салон в глада и оттам и задигнал целия инструментариум на коафьорите. Извършителят на кражбата, за който е установено, че е  31-годишен мъж от Поморие, вече е задържан в ареста. Извършен е обиск при който за открити задигнатите вещи – машинки за подстригване, сешоари, керамични маши за коса и други атрибути на фризьорките.   Откраднатите вещи са иззети и описани по надлежния ред. Работата на разследващите продължава, по случая в полицията е образувано досъдебно производство.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tКрадец остави без такъми фризьорки във Видин\t\t\t"}
{"url": "https://trud.bg/%d1%81%d1%83%d0%bf%d0%b5%d1%80%d0%bc%d0%be%d0%b4%d0%b5%d0%bb%d1%8a%d1%82-%d0%bd%d0%b0%d1%82%d0%b0%d0%bb%d0%b8%d1%8f-%d0%b2%d0%be%d0%b4%d1%8f%d0%bd%d0%be%d0%b2%d0%b0-%d1%81%d0%b5-%d1%81%d0%b3%d0%be/", "text": "Супермоделът Наталия Водянова се сгоди за Антоан Арно, чийто баща Бернар Арно е третият най-богат човек в света, съобщи в. „Дейли мейл“, цитиран от БТА. Красавицата потвърди новината, като сподели снимка, на която се прегръща с годеника си, като се вижда пръстенът с внушителен камък. Антоан е на 42 години. През 2018 г. Наталия Водянова каза, че не мисли за сватба с него, защото вече се чувства като омъжена, след като му е родила две деца – петгодишния Максим и тригодишния Роман. Това ще е втори брак на Наталия Водянова. До 2011 г. тя беше омъжена за британския аристократ Джъстин Портман, от когото има три деца. По негови думи, причина за раздялата им е неговото пристрастяване към алкохола. Бернар Арно ръководи конгломерата за луксозни стоки „Ел Ве Ем Аш Мое Енеси“ (LVMH Moet Hennessy). Състоянието му се оценява на 84 милиарда британски лири. По богатство той отстъпва само на Джеф Безос и Бил Гейтс. Наталия Водянова е на 37 години. Тя е родена в Нижни Новгород. Известна става едва 15-годишна. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tСупермоделът Наталия Водянова се сгоди за сина на Бернар Арно\t\t\t"}
{"url": "https://trud.bg/%d0%b5%d0%bb%d0%b5%d0%ba%d1%82%d1%80%d0%be%d0%bd%d0%b5%d0%bd-%d0%ba%d0%b0%d0%bb%d0%ba%d1%83%d0%bb%d0%b0%d1%82%d0%be%d1%80-%d0%b8%d0%b7%d1%87%d0%b8%d1%81%d0%bb%d1%8f%d0%b2%d0%b0-%d0%bd%d0%be%d0%b2/", "text": "По предложение на Столична община, „Информационно обслужване“ АД изработи , чрез който всеки собственик на моторно превозно средство в София може да изчисли какъв данък МПС ще дължи за 2019 г., съобщиха от Столичната община. Новата формула, по която се формира данъкът за моторните превозни средства от 2019 г., включва годината на производство, мощността и екологичният стандарт на колата. В калкулатора за регистрираните в София автомобили са заложени минималните коефициенти, приети от парламента с измененията на Закона за местните данъци и такси, които влизат в сила от 1 януари 2019 г. Данните за колата, които трябва да се нанесат в калкулатора, за да се изчисли нейният данък, са вписани в документите за автомобила – в малкия талон (за по-новите МПС) или в големия талон (за МПС, регистрирани по-отдавна). Чрез калкулатора всеки собственик може да се ориентира какви стойности на данък МПС се получават за автомобила му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tЕлектронен калкулатор изчислява новия данък на колите\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%8f%d0%bb%d0%be-%d0%bd%d0%b0-3-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d0%b2-%d0%bd%d0%b0%d0%bf%d0%be%d0%b8%d1%82%d0%b5/", "text": "Тялото на 3-годишно момченце е открито в напоителен канал край пловдивското село Граф Игнатиево вчера. Това съобщи  ., позовавайки се на информация от Областната дирекция на МВР в Пловдив. В следобедните часове в РПУ Хисар е получен сигнал за изчезнало дете. 25-годишната майка, родом от село Стряма, съобщила, че 3-годишният й син е в неизвестност от близо два часа. Според нейните думи, детето за последно било видяно в село Дълго Поле, където семейството живее. След незабавно проведените оперативно-издирвателни мероприятия, полицаи открили в напоителен канал, находящ се в землището на село Граф Игнатиево, трупа на детето. На мястото е извършен оглед. Няма данни за настъпила насилствена смърт. Започнато е досъдебно производство. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tОткриха тяло на 3-годишно дете в напоителен канал край Пловдив\t\t\t"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%b5-%d0%bf%d0%be%d0%b4%d0%bf%d0%b8%d1%81%d0%b0%d0%bb-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d1%81%d0%b8/", "text": "Премиерът на Северна Македония Зоран Заев обяви тази сутрин, че е подписал оставката си, след което се очаква председателят на парламента да свика пленарно заседание, на което ще бъде обявена оставката. „Вярвам, че това ще стане много бързо, за да може процедурата да бъде започната през деня и работата по избора на преходното правителство да приключи“, каза Заев, цитиран от БГНЕС. Той очаква целият процес да протече гладко, припомняйки, че практиката за съставяне на преходно правителство е установена още през 2016 г. по искане на СДСМ, която политическа сила тогава беше опозиция. След като разгледа оставката, председателят на парламента докладва на президента Стево Пендаровски, който трябва да даде мандата на министъра на вътрешните работи Оливер Спасовски, който беше едно от предложенията най-висшите партийни органи на СДСМ за премиер в служебното правителство. След това Спасовски ще трябва да предложи ново правителство и парламентът ще гласува за него. То ще управлява временно страната в периода до изборите през април, когато ще бъде избран нов кабинет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tЗоран Заев е подписал оставката си\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b8%d0%bd%d1%81%d0%bf%d0%b5%d0%ba%d1%82%d0%b8%d1%80%d0%b0-%d1%81-%d1%85%d0%b5%d0%bb%d0%b8%d0%ba/", "text": "Министър-председателят Бойко Борисов инспектира с хеликоптер строителството на „Балкански поток“ в участъка от кранов възел Горни Дъбник до кранов възел Селановци. Той е с дължина 45,2 км и е разположен на територията на област Плевен. „По 150 км в момента се работи, 18 хиляди тръби и над 215 км са вече са положени – това е „Балкански поток“, каза Борисов. „От първия ден се строи на пълна мощ“, допълни той. „От другата страна на интерконектора с Гърция в момента се приключват процедури по разчистване на терена от горския фронт, за да може да мине газопроводът. Скоро и там ще се работи на пълни обороти“, обясни премиерът по време на инспекцията. „Тук се работи и няма Нова Година, няма събота, няма неделя“, заяви Бойко Борисов. „Искам да се види какви огромни съоръжения се правят“, каза още. „Вижда се, че до хоризонта това са 150 км. Всичко това е с абсолютно спазени брюкселски процедури“, изтъкна премиерът.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tПремиерът Борисов инспектира с хеликоптер строителството на „Балкански поток“ (ВИДЕО)\t\t\t"}
{"url": "https://trud.bg/%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd-%d0%b7%d0%b0%d0%b2%d0%b5%d0%b4%d0%b5-%d0%b4%d0%b5%d1%86%d0%b0%d1%82%d0%b0-%d1%81%d0%b8-%d0%bd%d0%b0-%d0%bf%d0%be%d1%87%d0%b8%d0%b2%d0%ba/", "text": "Попфолк звездата Константин, по-популярен като Коцето, се провъзгласи за „топ баща“, тъй като заведе децата си на почивка, и то по нареждане на жена му. „Топ бащата….Смяна по заповед на мама…..“, написа изпълнителят в Instagram към снимка, на която той и двете му деца пътуват със самолет, настанени в бизнес класа. Последователите му го поздравиха за изпълнението на бащинските задължения, но така и не получиха отговор накъде са се запътили 3-та. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tКонстантин заведе децата си на почивка без жена си Надя\t\t\t"}
{"url": "https://trud.bg/%d0%bf%d1%80%d0%be%d1%84-%d0%be%d0%b2%d1%87%d0%b0%d1%80%d0%be%d0%b2-%d0%bf%d0%be%d0%b7%d0%b8%d1%86%d0%b8%d1%8f%d1%82%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%ba%d1%8a/", "text": "Съвместната комисия между България и Северна Македония по спорните исторически въпроси трябва да продължи да работи, но нашата позиция трябва да се втвърди. Това каза проф. Николай Овчаров пред  . По думите му създадената съвместна комисия, която се занимава с темата за общата ни история със Северна Македония, е „ялова“ и създадена „на тъмно“. „Категорично призовавам българското правителство и лично премиера Бойко Борисов този път да бъдем твърди. Ако загубим тези червени линии, за които говорим, ние губим всичко. Ние губим Македония. Знаете ли колко българи са загинали за тази Македония? Винаги съм бил против това. Ние загубихме Беломорска Тракия заради Македония“, каза Овчаров. Той каза, че е смешно половин година комисията да не работи, защото предстоят избори в Северна Македония. „Комисията трябва да продължи да работи, но нашата позиция трябва да се втвърди“, заяви още. Археологът подчерта, че трябва България да се противопостави на краденето на историята й, и че това не означава да се караме със съседната си държава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tПроф. Овчаров: Позицията на България към Северна Македония трябва да е по-твърда\t\t\t"}
{"url": "https://trud.bg/%d0%b1%d1%80%d0%b8%d1%82%d0%bd%d0%b8-%d1%81%d0%bf%d0%b8%d1%8a%d1%80%d1%81-%d0%bf%d1%80%d0%b0%d0%b2%d0%b8-%d0%b9%d0%be%d0%b3%d0%b0-%d0%bf%d0%be-%d0%b1%d0%b0%d0%bd%d1%81%d0%ba%d0%b8-%d0%b2%d0%b8%d0%b4/", "text": "Гласовитото миньонче Бритни Спиърс за пореден път нажежи социалните мрежи с видео, на което прави йога, облечена в изрязан бански. Певицата сподели, че е много запалена по акро йогата – практика, същетаваща традиционната йога с акробатиката, но не скри, че се притеснява да се довери на някой, с когото да я изпълнява. Изпълнителката винаги е била в страхотна форма, която поддържа с много тренировки, плодови и зеленчукови смутита, забързващи метаболизма й. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tБритни Спиърс прави йога по бански (ВИДЕО)\t\t\t"}
{"url": "https://trud.bg/%d0%ba%d1%80%d0%b0%d0%b4%d0%b5%d1%86-%d0%be%d1%82%d0%bc%d1%8a%d0%ba%d0%bd%d0%b0-20-%d0%bb%d0%b8%d1%82%d1%80%d0%b0-%d0%be%d1%82%d0%bb%d0%b5%d0%b6%d0%b0%d0%bb%d0%b0-%d1%80%d0%b0%d0%ba%d0%b8%d1%8f/", "text": "Полицията залови мъж от средецкото село Дебелт, крал отлежала ракия от виладжия. Той чул виладжията, който е от Бургас, да се хвали, че ракията му е много добра и се полакомил да я отмъкне. Служители от Районно управление – Средец обаче тръгнали по горещи следи и го открили.  Откраднатото количество било 20 литра отлежала ракия, собственост на 58 годишния бургазлия. Крадецът се вмъкнал вътре след взломяването на пристройка към къщата му, но бързо бил установен и задържан. Това е 25 годишен криминално проявен мъж, който направил пълни самопризнания и върнал част от откраднатата ракия, другата част бил изпил.  Работата по документиране на престъплението продължава от служители на Районно управление – Средец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tКрадец отмъкна 20 литра отлежала ракия\t\t\t"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d1%81%d0%b5%d0%ba%d1%80%d0%b5%d1%82%d0%b0%d1%80%d1%8f%d1%82-%d0%bd%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d0%bf%d0%be-%d0%b2%d1%8a/", "text": "На 61-годишна възраст внезапно почина секретарят на президента по външна политика Димитър Арнаудов, съобщават от прессекретариата на държавния глава. Професионалният му път започва през 1986 г. в Министерството на външните работи, където заема различни постове в дипломатическата си кариера. Бил е трети и първи секретар в посолството ни в Атина, Гърция, съветник и временно управляващ посолството ни в Дъблин, Ирландия.  В периода 2012 г. – 2017 г. е извънреден и пълномощен посланик на Република България в Република Албания. Президентът Румен Радев поднася искрените си съболезнования на семейството, близките и приятелите на Димитър Арнаудов. „Трудно е да повярваме, че един толкова деликатен, ерудиран човек и професионалист си тръгна от нас завинаги. Ще го запомним като любящ баща и съпруг, добър колега и приятел, отдаден на кариерата дипломат“, заявява държавният глава Румен Радев. Погребението ще бъде днес, 3 януари, петък, от 15.00 ч. в родния град на дипломата – Гоце Делчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tПочина секретарят на президента по външна политика Димитър Арнаудов\t\t\t"}
{"url": "https://trud.bg/%d0%be%d1%82-%d1%82%d1%80%d0%b8-%d0%b4%d0%be-30-%d0%bc%d0%b5%d1%81%d0%b5%d1%86%d0%b0-%d0%b1%d0%b5%d0%b7-%d1%80%d0%b5%d0%b6%d0%b8%d0%bc-%d0%bd%d0%b0-%d0%b2%d0%be%d0%b4%d0%b0%d1%82%d0%b0/", "text": "Освен в Перник и сега вода почасово ползват в Ловешка, Габровска и Сливенска област От 3 до 30 месеца няма да има режим на водата в селищата, които се захранват от големите язовири, посочени в последните дни като проблемни. Воден апокалипсис не се задава, категорична бе регионалният министър Петя Аврамова, която даде специална пресконференция за водната ситуация в страната. Ако язовирите „Тича“, „Камчия“ и „Асеновец“ се ползват единствено за битовите нужди на населението, без от тях да се захранват промишлени източници, да се ползват за производство на ток или еко нужди, в близко бъдеще не се очертава воден режим, обясни Аврамова. Тя посочи, че при такива условия водата в язовир „Тича“, който захранва Шумен, Търговище и Велики Преслав, би била достатъчна за 30 месеца, дори и без нови водни постъпления в съоръжението. При наличните обеми на язовир „Камчия“, захранващ Варна и Бургас, има запаси за 10 месеца. А в язовир „Асеновец“, от който черпи вода област Сливен, запасите ще стигнат за 4-5 месеца. Ако водата в язовира край Ботевград също не се ползва за напоителни системи, а захранва единствено водопроводите на битовите потребителите, през следващите 3 месеца със сигурност в града няма да има режим, категорична бе Аврамова. Тя посочи, че предоставените данни са от базата на екоминистерството и че от тях зависи дали ще спрат ползването на язовирите за други нужди освен питейни. Според правилата на МОСВ 6,25% от дебита в язовирите е предвиден за питейно-битови нужди, малко над 2% за промишлени, близо 85 на 100 за производство на ток и 6,5 процента за еко нужди. Ако тези нормативи не бъдат поне временно променени обаче, заплахата от воден режим остава. Към момента 12 млрд. лв. са нужни, за да се приведе ВиК инфраструктурата в нужното състояние, така че да се намалят течовете, авариите и загубите на водата в системата, обясни зам.-строителният министър Николай Нанков. Към момента по европейски и други програми могат да бъдат осигурени до 4,5 млрд. лева. Нанков не пропусна да спомене, че заради социалната поносимост цената на водата не може да бъде вдигана до безкрай, въпреки нуждите от спешни инвестиции. Той подчерта, че към момента 80 млн. лв. са неплатените сметки за вода на битови потребители в цялата страна. А още близо 34 млн. лв. дължи бизнесът. До 2 месеца трябва да са готови най-спешните наложителни ремонти в Перник, които да изведат „Клон 2“ на водопреносната система от територията на стомана Перник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tОт 3 до 30 месеца без режим в селищата, захранвани от проблемни язовири\t\t\t"}
{"url": "https://trud.bg/%d1%87%d0%b5%d1%88%d0%ba%d0%b8-%d0%b3%d1%80%d0%b0%d0%b6%d0%b4%d0%b0%d0%bd%d0%b8%d0%bd-%d0%be%d1%81%d1%8a%d0%b4%d0%b8-%d1%84%d0%b8%d1%80%d0%bc%d0%b0-%d0%be%d1%82-%d1%80%d0%b0%d0%b7%d0%bb%d0%be%d0%b6/", "text": "Окръжен съд – Благоевград осъди фирма „ Г.Т“ ЕООД със седалище село Баня, община Разлог да заплати на чешкия гражданин И.Г. сумата от 460 000 евро. Гражданското дело е образувано на 5 април 2019 г. по искова молба на И.Г от Република Чехия за неоснователно обогатяване, в която той посочва факти, че е станал жертва на финансова и хакерска измама от съответното дружество. През 2018 г. чешкият гражданин предприел действия по закупуването на недвижим имот в Кипър. Чрез пълномощник сключил договор с кипърско дружество. Ден по-късно получил имейл от името на кипърското дружество, в което е помолен да преведе дължимата сума за имота от 630 000 евро по сметка в България на друга фирма – тази от село Баня, община Разлог – „Г.Т“ ЕООД. На купувача му било посочено, че фирмата е дъщерна на кипърската и нямало проблем преводът да бъде направен към нея. Скоро след като парите били преведени, на 1.11.2018 г., И.Г. се свързал по телефона с кипърското дружество и узнал, че друг е проникнал в интернет пощата им и е водил кореспонденцията от тяхно име. След като купувачът разбрал, че е станал жертва на измама, се свързал с българските и кипърските власти. Сметката на българското дружество  „Г.Т“ ЕООД, намираща се в българска банка, била запорирана, като преди това 1/3 от преведената сума от 630 000 евро била изтеглена, затова чешкият гражданин завел иск за остатъка от 460 000 евро. След разглеждане на доказателствата по делото съдия Николай Грънчаров осъди българското дружество да върне остатъка от сумата на ищеца. Решението на съда е неприсъствено, т.к ответникът не е бил открит по време на процеса и не подлежи на обжалване, но подлежи на отмяна по реда на чл. 240 от ГПК пред Апелативен съд – София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tЧешки гражданин осъди фирма от разложко за финансова измама в размер на 460 хиляди евро\t\t\t"}
{"url": "https://trud.bg/%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b1%d0%bb%d0%b8%d0%b7%d0%be-30-000-%d0%bc%d0%b0%d1%80%d0%ba%d0%be%d0%b2%d0%b8/", "text": "Митнически служители от Главна дирекция „Митническо разузнаване и разследване“ /ГД МРР/ задържаха 27 047 облекла и аксесоари с обозначения на световноизвестни марки. По-голямата част от задържаните артикули представляват чорапи с фигуративни изображения и надписи на известни спортни марки, съобщават от Агенция „Митници“. „Марковите“ стоки, част от които въобще не фигурирали в документите, са открити при митническа проверка на 16.12.2019 г. Артикулите, пристигнали със сухопътен транспорт от Турция и са представени за митническо оформяне в МБ София – Запад. При щателната проверка между декларираната стока митническите служители откриват общо 27 047 облекла, аксесоари и артикули с обозначения на световноизвестни марки. По-голямата част от стоките – 25 629 артикула от тях не са били декларирани, т.е. не фигурирали в документите към товара и на практика са контрабанда. Задържани са 21 600 чифта чорапи, 2110 портфейла, 1299 чифта боксерки, 520 колана, 450 блузи и 8 якета, 100 шала, 90 чанти,  870 метални елементи – всички с обозначения на световни марки, сред които „GUCCI“, „GUESS“, „NIKE“, „АDIDAS“, „Tommy Hilfiger“, „Louis Vuitton“, „Lacoste“ , „Prada“, „Givenchy“, „Dolce е Gabbana“, „Armani“ и др. В изпълнение на Регламент (ЕС) № 608/2013 за случая ще бъдат уведомени правопритежателите на съответните търговски марки, които да се произнесат дали задържаните декларирани и недекларирани стоки нарушават интелектуални права на съответните марки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tМитничари задържаха близо 30 000 „маркови“ облекла и аксесоари\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%82%d0%b5%d0%ba%d0%b0%d1%82-%d0%bf%d1%80%d0%be%d1%86%d0%b5%d0%b4%d1%83%d1%80%d0%b8-%d0%bf%d0%be/", "text": "За Шумен в момента текат процедурите за водния цикъл, в предишния програмен период Перник не си направиха воден цикъл сега 120 милиона стоят плюс 35 от правителството, това обяви премиерът Бойко Борисов. В момента текат процедури по обновяване на ВиК мрежите на огромен брой български градове, но се правят търгове и се обжалва. Ще подменим 70-годишни етернитови тръби, каза премиерът. На въпрос има ли опасност някъде да има критични ситуации с водоснабдяването премиерът отговори: „Може да има критична ситуация, разбира се, надявам се да не се допусне, вчера кметът на Ботевград беше при мен, пратих го заедно с комисиите да проверяват и ВЕЦ-овете, за които той говори и тръбите“, заяви премиерът. Направи ми впечатление, когато му зададох му един въпрос: „Защо разходите на вода в Ботевград зимно време са по-големи отколкото лятно време?“ – Ами защото обичат да си пуснат чешмите на двора да не замръзват, да тече и вместо 5 кубика харчат 100 кубика“, каза премиерът. 2,6 милиарда лева има по европейски програми, плюс това държавата интервенира там, където има нужда. Но да задам един въпрос – Защо има проблем в водопровода в Шумен? Защо не са го направили тези преди мен? Заведете ме, където са направили, къде са подменили по време на управление на БСП водоснабдяването и канализацията? Като няма, ние сега полагаме всички усилия и паралелно с това не само че в рамките на година- година и пловина ще започнат реалните действия, след като свършат процедурите, но и догодина ще имате „Хемус“. Нито са изградили водоснабдяване, за да ми правят забележка, пък на Шумен ние правихме пречиствателни станции какво ли още не беше, изтъкна премиерът. Отсечката от АМ „Хемус“ от шуменското село Белокопитово до търговищкото Буховци се строи усилено и ще бъде завършена още тази година до октомври – ноември /при срок по договор 2021 г. б.а./, заяви премиерът по време на инспекция на трасето и уточни, че има и трудни съоръжения. „Хубава ни е държавата, но е трудна за пътища“, каза той и посочи, че ако ти се вижда равно, изведнъж отдолу се оказват подпочвени води и се налага да се правят отводнителни съоръжения. „Има ли я „Хемус“ и „Тракия“ ще се облекчи. Няма да слизате през Ришкия проход надолу. Тогава и за бизнеса ще се облекчи, и за туризма“, каза Борисов. По думите му „всичко, което е необходимо за автомагистрала „Хемус“, сме го осигурили, така че изграждането й да е необратим процес. Ще видите като стане готова, в Северна България каква разлика и развитие ще има“. Призна за пореден път, че види ли изградена „Хемус“ „ще си гледам телевизия спокойно, обзорите… и аз да намирам кусурите и да викам тея се забавиха с две седмици“. \nБорисов обеща, че на 1-2 месеца ще минава да гледа как върви работата, „защото като ги ръчкаме по-бързо работят“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tПремиерът Борисов: Текат процедури по обновяване на ВиК мрежите на огромен брой български градове (ВИДЕО)\t\t\t"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d1%8f%d0%bd%d1%83%d0%b0%d1%80%d0%b8-%d0%be%d1%87%d0%b0%d0%ba%d0%b2%d0%b0%d0%bc-%d0%b4%d0%b0/", "text": "“До края на януари очаквам да приключат процедурите за подобряване на качеството на въздуха, със закупуването на 30 тролея. Продължават процедурите за 82 електробуса. 30 електробуса да се движат по линии 73, 74, 6 и 60. Това е много сериозна програма за модернизация на градския транспорт. Това е много конкретен, ясен план”, кметът на София Йорданка Фандъкова, по време на среща в Столична община. Столична община е в пилотната фаза за електронни обществени поръчки, отбеляза столичният кмет. “Имаме готовност първите поръчки за годината да са по този начин. И да няма друг начин. Непрекъснато наши структури възлагат малки и големи поръчки. Първият проект е поддръжка на фонтаните в София. 240 000 лв. прогноза стойност”, добави Фандъкова. “Има и още няколко по-малки обществени поръчки. Процедура за патронажните услуги. Ползата е за участниците, че няма да разнасят кашоните с документи, вече всички документи се подават електронно. Удобство, по-малко хартия, максимална прозрачност за обществени поръчки”, каза още кметът на София. “От вчера дойдоха и последните 7 нови електрически автобуса, те са част от проекта. По линия 123 вече се движи новият електробуса. Очаква се новите да бъдат пуснати до края на месец март. Миналата година пуснахме първите 30 електробуса. Продължаваме с тази програма. Продължаваме с модернизацията на електротранспорта” посочи още тя. “До средата на годината ще бъдат пуснати в движение новите трамваи. Те ще се движат по линия 18. Продължаваме модернизацията на градския транспорт, като основна мярка за подобряване качеството на въздуха”, каза още Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tФандъкова: До края на януари очаквам да приключат процедурите за подобряване на качеството на въздуха\t\t\t"}
{"url": "https://trud.bg/%d0%bb%d0%b8%d0%b2%d1%8a%d1%80%d0%bf%d1%83%d0%bb-%d1%87%d1%83%d0%bf%d0%b8-%d1%80%d0%b5%d0%ba%d0%be%d1%80%d0%b4%d0%b8-%d0%b3%d0%be%d0%b4%d0%b8%d0%bd%d0%b0-%d0%b5-%d0%b1%d0%b5%d0%b7-%d0%b7%d0%b0/", "text": "Този „Ливърпул“ е сред най-великите отбори, играли във Висшата лига. Думите са на „червената“ рожба Майкъл Оуен, който в края на кариерата си предаде каузата и отиде в „Манчестър Юнайтед“ и най-накрая стана шампион. „За мен отборът на Юрген Клоп е номер едно в историята – каза Оуен. – Единственото, което му трябва, е да стане шампион.“ 30 години „Ливърпул“ чака титлата, а дори най-смелите майстори на залозите не биха заложили против „червените“ този сезон. Отборът започна годината с 2:0 над „Шефийлд Юнайтед“ с голове на двама обичайни заподозряни – Мохамед Салах и Садио Мане. В двубоя на „Анфийлд“ тимът счупи рекорда по най-много точни пасове – 969. Това е 90,1 процента от общите подавания на отбора. Смущаващо бе и превъзходството – 74,8 процента владеене на топката. Четирима футболисти на „Ливърпул“ дадоха по повече от 100 точни паса – Трент-Александър-Арнолд, Джо Гомес, Вържил ван Дайк и Анди Робъртсън. Номер едно сред тях е Ван Дайк – 131 подавания и 95 процента успеваемост. „Ливърпул“ навъртя точно година, без да загуби мач във Висшата лига. Последното поражение датира от миналия 3 януари – 1:2 от „Манчестър Сити“. Оттогава „Ливърпул“ има 32 победи и пет равенства. „Червените“ и „гражданите“ са равни по един показател – и двата отбора са спечелили по 58 точки от първите 20 кръга на един сезон. „Ливърпул“ се разписа в 29-и пореден двубой в английския елит. Само „Арсенал“ в периода 2001-2005 г. (55 пъти) и „Манчестър Юнайтед“ между 2007 и 2008-а – 36 пъти са пред тима на Клоп. Вратарят Алисон беше избран за най-добрия бразилец в Европа за 2019-а, а с двубоя на 2 януари се нареди на трето място в елитна класация. За стража това бе 50-и двубой във Висшата лига, в който вече има 26 сухи мрежи. За такъв период от време пред него са само Петер Чех (33) и Пепе Рейна (28). Мохамед Салах пък е едва четвъртият футболист в историята на Висшата лига, който има повече от 50 гола с левия крак за един отбор. Изостава от Роби Фаулър (85 попадения за „Ливърпул“), Райън Гигс (83, „Манчестър Юнайтед“) и Робин ван Перси (63, „Арсенал“). Садио Мане има 74 гола в последните три години и половина в „Ливърпул“. На 27 години сенегалецът се превърна в приоритет №1 за „Реал“ (Мадрид). Но за разлика от латиноговорящите футболисти, чиито колена се подкосяват при оферти от испанските грандове, нападателят не изглежда като човек, който мисли за трансфер. Единственият проблем на „Ливърпул“ от старта на годината е контузия на Наби Кейта. Гвинейският халф ще пропусне дербито за купата срещу „Евертън“ в неделя. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\t„Ливърпул“ чупи рекорди, година без загуба\t\t\t"}
{"url": "https://trud.bg/%d0%ba%d0%b0%d0%bf%d0%b8%d1%82%d0%b0%d0%bd-%d1%80%d1%83%d0%bd%d0%b8-%d0%b2%d0%b5%d1%87%d0%b5-%d0%b5-%d0%b8%d1%81%d1%82%d0%b8%d0%bd%d1%81%d0%ba%d0%b8-%d0%be%d0%b2%d0%b5%d0%bd/", "text": "Дебют с капитанската лента! Малцина футболисти имат такава привилегия. „След като имаме Уейн, който е бил капитан на Англия и „Манчестър Юнайтед“, няма как да не е в „Дарби Каунти“, отсече треньорът Филип Коку. Холандската легенда остави Руни за 90 минути на терена и той се отличи с асистенция за победата с 2:1 над „Барнзли“. „Искам да играя винаги по цял мач – отсече Руни, който ще е играещ капитан на „овните“. – Чувствам се здрав и готов. Благодаря на публиката за невероятната подкрепа.“ Нападателят не бе играл от октомври, когато неговият американски тим „Ди Си Юнайтед“ отпадна в плейофите на Мейджърлигата от „Торонто“. „Моята цел е да помогна на „Дарби Каунти“ да влезе във Висшата лига – продължи Руни. – За мен започва нова глава в кариерата ми.“ „Всички очакват да виждат Уейн като голмайстор, но представянето му беше фантастично – коментира Коку. – Рядко се среща футболист с такъв поглед върху играта.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tКапитан Руни вече е истински „овен“\t\t\t"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d0%bc%d1%83%d0%b7%d0%b5%d0%b9-%d0%b2-%d1%82%d1%83%d1%80%d0%b8%d1%81%d1%82%d0%b8%d1%87%d0%b5%d1%81%d0%ba%d0%be%d1%82%d0%be-%d1%81%d0%b5%d0%bb%d0%b8%d1%89%d0%b5/", "text": "Община Бургас повече от десет години инвестира целенасочено собствени и европейски средства в развитието на археологическия комплекс „Акве Калиде“. Предстои още тази година там да бъдат обособени нова музейна експозиция и реплика на римска баня. Така Бургас ще продължи да повишава туристическата си привлекателност, като едновременно с това съхранява и популяризира своето културно наследство. Вече е обявена обществена поръчка за изграждане на експозиционен и демонстрационен център „Минералните води на „Акве Калиде““, който е един от обектите, включени в обхвата на проект „Силата на водата“, финансиран от Оперативна програма „Региони в растеж“ 2014-2020, процедура „Развитие на туристически атракции“. Експозиционните площи в сградата включват учебен музей, музейна експозиция и фондови помещения. В музейната експозиция ще бъдат изложени археологически находки и артефакти, намерени при изпълнените разкопки на терен, експонати от фонда на Регионален исторически музей – Бургас, гостуващи експозиции. В учебния музей посетителите ще имат възможност да се запознаят с бита на римляните, да облекат техните ежедневни дрехи или военното им снаряжение. Там ще се прожектират филми, ще се провеждат културни и исторически беседи. Експозиционните площи имат смесено предназначение, като ще могат да се използват и за рекреационни дейности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tПравят музей в туристическото селище Акве Калиде\t\t\t"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%b4%d0%b0%d0%b2%d0%b0-%d0%bd%d0%b0-%d0%b1%d0%b8%d0%b7%d0%be%d0%bd%d0%b0-50-%d1%85%d0%b8%d0%bb-%d0%bd%d0%b0-%d0%bc%d0%b5%d1%81%d0%b5%d1%86/", "text": "Месечна заплата от 50 000 лева е предложението на „Левски“ към нападателя Харлем Гнохере. Информацията е на румънското здание “Gsp.ro”, разкривайки, че в София месечното възнаграждение на тарана ще бъде с 10 000 евро по-добро спрямо това в настоящия му тим ФКСБ. В договора на 31-годишния френски таран има заложени и бонуси при спечелване на трофей, класиране в групите на евротурнирите, осигурена къща и кола. Срокът на предложения от „сините“ контракт е за година и половина. \nПроблем при сделката обаче може да има по оста клуб-клуб, тъй като в северната ни съседка съобщават, че босът на гранда от Букурещ Джиджи Бекали настоява за трансферна сума от 1 млн. евро. Това е два пъти по-малко от цената, фиксирана в реномирания сайт „Трансфермаркт“. Интерес към юношата на „Троа“ има още от Катар и Саудитска Арабия. Офертата от Близкия изток обаче била незадоволителна, разкри наскоро Бекали – 500 000 евро. \nГнохере, известен със своя прякор Бизона, има 87 мача за ФКСБ, в които е реализирал 41 гола. През есента обаче той загуби титулярното си място, но все пак успя да реализира 6 попадения в 13 двубоя. \nПо сделката помага и главният скаут на „Левски“ Богдан Патрашку. Той е част от агенцията „Бекали Мениджмънт Консултинг“, контролирана от братята Джовани и Виктор Бекали, а партньор в сянка е братовчед им Джиджи. \nДо момента на „Герена“ бяха привлечени двама български национали – Симеон Славчев и Деян Лозев. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\t„Левски“ дава на Бизона 50 хил. на месец\t\t\t"}
{"url": "https://trud.bg/%d0%bd%d0%b0%d0%bf%d0%be%d0%b8%d1%82%d0%b5%d0%bb%d0%bd%d0%b8-%d1%81%d0%b8%d1%81%d1%82%d0%b5%d0%bc%d0%b8-%d0%bd%d1%8f%d0%bc%d0%b0-%d0%b8%d0%b7%d1%82%d0%b8%d1%87%d0%b0%d0%bd%d0%b5-%d0%bd%d0%b0/", "text": "По разпореждане на министър-председателя Бойко Борисов и на министъра на земеделието, храните и горите Десислава Танева, служители на „Напоителни системи” ЕАД извършиха извънредна проверка на МВЕЦ „Бебреш”. Инспектирана беше и цялата тръбопроводна мрежа и съоръжения на язовир „Бебреш”, чрез които се водоснабдява населението на община Ботевград. Комисията констатира, че МВЕЦ „Бебреш” не работи и последния ден, в който е функционирал е 25.09.2018 г. \nНа огледа присъстваха изпълнителният директор на „Напоителни системи” ЕАД Снежина Динева, управителят на клон „София” Веселка Нинова, кметът на гр. Ботевград Иван Гавалюгов, кметът на гр. Правец Румен Гунински, и директорът на „ВиК“ – София Никола Нитов, съобщават от „Напоителни системи“ ЕАД. Извършената на 02.01.2020 г. проверка от служители на „Напоителни системи” ЕАД на цялата тръбна мрежа на Напоителна система „Ботевград” констатира прекъсване и затапване на тръбопровод, находящ се в близост до бензиностанция преди гр. Правец в посока гр. Варна. Има тръбно отклонение със спирателен кран, който към момента на проверката не подава вода и е видно, че от него отдавна не е подавана вода, както и че спирателният кран е затворен. От 2012 г. по това отклонение не се подава вода за промишлени нужди. Не е установено и наличие на байпасни връзки за нерегламентирано подаване на вода за територията на община Правец. Проверката показва, че вода се подава само за нуждите на населението и няма нерегламентирано изтичане от главния тръбопровод. Въпреки, че не е установено нерегламентирано изтичане на вода е взето решение да бъде затапен главния тръбопровод, веднага след последния водоползвател на територията на община Ботевград в посока град Правец. Целта е да няма съмнения в населението за нерегламентирано ползване на водни маси.      „Напоителни системи“ ЕАД целогодишно следи нивото на язовир „Бебреш“. Установен е завишен разход на вода от МВЕЦ „Бебреш” за периода 20.05 – 28.05.2019 и 18.06 -24.06.2019 г., за което тогава е извършена проверка от Дружеството. Служители на клон „София“ са предприели незабавни действия за спиране изразходването на водни маси поради неспазване на разрешената от Басейнова дирекция „Дунавски район” кота. Към посочения период, разрешителното за водовземане, което е издадено от Министерство на околната среда и водите на дружеството, собственик на МВЕЦ „Бебреш” е за 18 003 600 куб. м. годишно. В него е определена кота на най-ниско работно водно ниво от 490,48 м., под която норма не е разрешено водовземане за нуждите на МВЕЦ-а.  В периодите 20.05 – 28.05.2019 и 18.06 -24.06.2019 г. водното ниво на яз. „Бебреш” е било под определената минимална кота за водовземане, посочена в разрешителното от 490,48 м. По получена официална информация в „Напоителни системи“ ЕАД от дружеството-собственик на МВЕЦ „Бебреш“, разходваната вода е била използвана за профилактика на машините и съоръженията му. За извършената проверка е уведомена Басейнова дирекция „Дунавски район” за предприемане на последващи действия от тяхна страна.  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\t„Напоителни системи“: Няма изтичане на вода от язовир „Бебреш“\t\t\t"}
{"url": "https://trud.bg/%d0%bd%d0%b0%d0%bf%d0%b0%d0%b4%d0%b0%d1%82%d0%b5%d0%bb-%d1%81-%d0%bd%d0%be%d0%b6-%d0%be%d0%bf%d0%b8%d1%82%d0%b0-%d0%b4%d0%b0-%d0%bd%d0%b0%d0%bc%d1%83%d1%88%d0%ba%d0%b0-%d1%87%d0%b5%d1%82%d0%b8%d1%80/", "text": "Парижката полиция съобщава, че тече акция по залавянето на нападател с нож, който се е опитал да намушка четирима души. По първоначални данни на местни издания полицията е застреляла извършителя. Мъжът, опитал се да намушка четирима души в парижкия парк „Parc des Hauts de Bruyères”, съобщават властите. По първоначална информация има двама ранени. Инцидентът се разиграл около 14:00 часа местно време. От местната полиция предупреждават гражданите да избягват района.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tНападател с нож опита да намушка четирима души в парк в Париж\t\t\t"}
{"url": "https://trud.bg/%d0%b2%d0%b8%d0%ba-%d0%b2%d0%b0%d1%80%d0%bd%d0%b0-%d1%80%d0%b8%d1%81%d0%ba-%d0%be%d1%82-%d0%b1%d0%b5%d0%b7%d0%b2%d0%be%d0%b4%d0%b8%d0%b5-%d0%b5-%d0%bd%d0%b5%d0%b2%d1%8a%d0%b7%d0%bc%d0%be%d0%b6%d0%b5/", "text": "Варна и областта са осигурени с питейна вода за битови нужди и риск от безводие не съществува, дори и през 2020-а година да не падне и капка дъжд.Това заяви шефът на ВиК Варна Валентин Вълканов. 40 на сто от захранването на Варна с вода е от карстовите извори в Девня – водоизточник с практически постоянен дебит от Римско време. В момента от там към абонатите във Варна се подават между 300 и 400 литра в секунда, като възможностите за подаване са до 3000 литра в секунда. Т.е. – водоснабдяването на Варна и на част от областта могат да бъдат гарантирани само от там за неограничен период от време. \nВ язовир Камчия, който е другият водоизточник на абонатите на ВиК – Варна, наличното количество в момента е в състояние да обезпечи изцяло потребностите за месеци в условия на пълна суша. Към момента няма населени места на територията на областта, в които да има режим на водоподаването, категоричен е Вълканов.  Той посочи, че е неморално и безотговорно хора, които нямат дори бегла представа от организация на водоподаването, да си позволяват да всяват тревога и страх сред хората с опитите си за спекулация и твърдения, които нямат нищо общо с действителността. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tВиК-Варна: Риск от безводие е невъзможен\t\t\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bb%d0%b5%d0%ba%d0%b0%d1%80%d0%b8-%d0%bd%d0%b0-%d1%81%d1%8a%d0%b4-%d0%b7%d0%b0%d1%80%d0%b0%d0%b4%d0%b8-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0-16/", "text": "Окръжна прокуратура – Благоевград е внесла за разглеждане в съда обвинителен акт срещу д-р П.Ш., специалист по ортопедия и травматология, началник „Отделение по ортопедия и травматология“ в МБАЛ „Иван Скендеров“ – Гоце Делчев и д-р И.К., специалист по хирургия, ординатор в „Хирургично отделение“ в МБАЛ „Иван Скендеров“ – Гоце Делчев заради смърт на тяхна пациентка. Казусът е от 2013 година, когато  шестнадесетгодишната М.Т. претърпяла травма – карайки велосипед, паднала и се наранила в областта на дясното бедро и пубиса. На следващата сутрин момичето, придружавано от майка си, посетило Филиал за спешна медицинска помощ в гр. Гоце Делчев. След поставена предварителна диагноза дежурният лекар изпратил пациентката за консултация със специалист. В МБАЛ „Иван Скендеров“ ЕООД – гр. Гоце Делчев Т. била прегледана от д-р П.Ш. и приета в отделението по ортопедия и травматология. В приемния ден (неделя) по отношение на пациентката не били извършени никакви лечебни дейности. След изследвания и консултации със специалисти, на 02.07.2013 г. лекарският екип в състав д-р Ш. (оператор) и д-р К. (асистент) оперирал болната под местна анестезия. Майката на момичето, която стояла неотлъчно с нея, била силно обезпокоена от състоянието на дъщеря си. С всеки изминал ден то се влошавало, момичето вдигало температура, оплаквало се от силни болки, краката му променяли цвета си, но д-р Ш. я уверил, че всичко е наред. На 05.07.2013 г. на пациентката по спешност била извършена оперативна интервенция, след което било уговорено превеждането ѝ в детска хирургия в УМБАЛСМ „Н. Й. Пирогов“ – гр. София за по-нататъшно лечение. Един час по-късно детето било изписано от болницата в гр. Гоце Делчев, без да е отразено състоянието му, с влошени параклинични показатели и без осигурен специализиран транспорт с придружаващ медицински персонал. При постъпването в столичната болница М.Т. била в крайно тежко общо състояние. След проведено лечение детето било изписано на 09.08.2013 г. при подобрена параклиника. Оперативните рани били заздравели първично, момичето се предвижвало с две патерици. Поставената от лекарите окончателна диагноза била „Сепсис. Посттравматичен флегмон на дясното бедро. Остра дихателна недостатъчност. Дълбок некротичен фасциит в областта на дясната седалищна област и дясното бедро и в дясната част на корема“. На 23.08.2013 г., поради оплаквания М.Т. отново била приета и лекувана в УМБАЛСМ „Пирогов“. Шест дни по-късно, на 29.08.2013 г., детето било намерено от майката в безсъзнание. Лекарите предприели реанимационни действия, без поява на сърдечна дейност. В 06:50 ч. бил регистриран летален изход. В хода на досъдебното производство са били назначени и извършени няколко експертни изследвания, които установяват, че смъртта на пациентката е настъпила в резултат от „хеморагичен инфаркт на белия дроб и кръвоизливи в надбъбречните жлези, довели до внезапен срив на сърдечно – съдовата система“. Забавяне на антибиотичното лечение и неизвършване на изследвания при обработка на раната е констатирания съществен пропуск, който е в пряка причинна връзка с настъпилите усложнения и смъртен изход при М.Т. П.Ш. и И.К. са обвинени за причиняване на смъртта й, поради немарливо изпълнение на правно-регламентирана дейност – упражняване на медицинска професия. Лекарите не осъществили адекватно диагностициране и лечение на пациентката. Д-р Ш. не изпълнил в пълен обем изискванията за изследване на болната. Наред с това не осигурил консултация със специалист уролог при постъпване на Т. в болницата за търсене на травматични увреждания на тазовото дъно, във връзка със съобщените данни за неконтролируемо изпускане на урина. Още в деня на хоспитализацията не започнал широкоспектърна емпирична антибиотична терапия, с цел превенция на възпаление на травмираните меки тъкани в областта на таза. Не назначил извършване на микробиологично изследване на раневи секрет, с цел търсене на причинител на възпалението и евентуална корекция на лечението по антибиограма, покриващо и анаеробни микроорганизми. Д-р К. не съобразил действията си с обективното състояние на пациентката, като предприел зашиване на раната на същата. То следвало да се отложи, тъй като затварянето на раната е предпоставка за развитие на анаеробна инфекция. Освен това не взел необходим материал от раната преди зашиването и при ревизията й, във връзка с идентифициране на причинителя на инфекцията и назначаване и провеждане на антибиотична терапия. В хода на досъдебното производство били констатирани неистински документи в пациентското досие на пострадалата Т., поради което с постановление на ОП – Благоевград тези материали по делото са били отделени и изпратени по компетентност на РП – Гоце Делчев. Предстои наказателното производство срещу обвиняемите Ш. и К. да продължи в съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tДвама лекари на съд заради смъртта на 16-годишно момиче\t\t\t"}
{"url": "https://trud.bg/e%d0%bb%d0%b8%d1%86%d0%b0-%d0%b2%d0%b0%d1%81%d0%b8%d0%bb%d0%b5%d0%b2%d0%b0-%d0%bf%d0%be%d0%b4%d0%b3%d0%be%d1%82%d0%b2%d0%b5%d0%bd%d0%b8-%d1%81%d0%bc%d0%b5-%d0%b4%d0%b0-%d0%bd%d0%b5-%d0%b1%d1%8a%d0%b4/", "text": "Подготвяли сме се, за да не бъдем изненадани – заяви капитанката Елица Василева преди олимпийската квалификация в Нидерландия, за която пътуват в неделя. – От 2 години сме в този състав, познаваме се отлично. Най-вече акцентирахме да възстановим сработването. А селекционерът на волейболистките Иван Петков призна, че силното оръжие на момичетата е отборната игра. „Всичките 8 отбора имат равни шансове“, допълни наставникът. В тима отново е опитната Христина Русева, която се върна след майчинство, както и Силвана Чаушева. Тя отсъстваше от първата олимпийска квалификация в САЩ. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tEлица Василева: Подготвени сме да не бъдем изненадани\t\t\t"}
{"url": "https://trud.bg/%d0%bf%d0%be%d0%bf%d0%bc%d0%bf%d0%b5%d0%be-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%b7%d0%b0-%d0%bb%d0%b8%d0%ba%d0%b2%d0%b8%d0%b4%d0%b8%d1%80%d0%b0%d0%bd%d0%b5-%d0%bd%d0%b0-%d1%81/", "text": "Американският държавен секретар Майк Помпео заяви пред телевизия Си Ен Ен, че решението за ликвидиране на Солеймани е било взето въз основа на оценка на риска, базирана на разузнавателни данни. Решението на САЩ за убийството на  е целяло да осуети „непосредствена атака“, организирана от него, предаде Асошиейтед прес. Помпео не уточни къде и кога е трябвало да бъде извършена атаката. По-рано днес пред телевизия Фокс Нюз той заяви, че в тази атака са щели да загинат много мюсюлмани, иракчани, както и хора от други страни. Помпео заяви, че Солеймани активно е заговорничел в региона за предприемане на действия или на един голям акт, който е щял да изложи на риск живота на десетки, ако не и на стотици американци.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tПопмпео: Решението за ликвидиране на Солеймани е взето въз основа на оценка на риска\t\t\t"}
{"url": "https://trud.bg/%d1%81%d1%8a%d0%b4%d0%b8%d1%85%d0%b0-%d0%bf%d1%8a%d0%bb%d0%bd%d0%be%d0%bb%d0%b5%d1%82%d0%b5%d0%bd-%d0%bf%d1%80%d0%b0%d0%b2%d0%b8%d0%bb-%d0%bb%d1%8e%d0%b1%d0%be%d0%b2-%d1%81-13-%d0%b3%d0%be%d0%b4/", "text": "Млад мъж отнесе наказание за връзка с 13-годишна, тръгнала от запознанство в социална мрежа, минала през отказ на родителите й за брак и накрая влязла в съда и за незаконно съжителство. Пълнолетният и малката му булка все пак създали семейство, макар и извън закона, но младежът получил условна присъда с глоба и заради консумираната връзка. Решението е на Районния съд в Търговище, а случката вкарала историята в съдебна зала е от последното лято. Тогава младежът се запознал с момичето в интернет. Харесали се виртуално и решили да се видят. Видели се и взели решение да се съберат. Родителите на младежа отишли в селото на 13-годишната, но нейните категорично отказали да я дадат толкова малка да се омъжва. Тя обаче не се примирала и избягала от дома си, приставайки на любимия си в края на август. Незабавно консумирали връзката си. Това станало 3 дни преди тя да навърши 14 години. Малката обаче била издирена от полицията, която я върнала на родителите й. Пратили я на съдебен лекар, който я освидетелствал и потвърдил, че е имала интимен контакт. Така близките й накрая склонили да я дадат на кандидат-зетя и, почти месец след бягството, тя заживяла с възлюбения. Той пък е даден на съд за това, че е имал сексуален контакт с ненавършилата 14-годишна възраст и по второ обвинение за съжителството с лице, което няма 16 години. Общото му наказание е 10 месеца лишаване от свобода с 3 години изпитателен срок и глоба от 100 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tСъдиха пълнолетен, правил любов с 13-годишна и взел я за жена\t\t\t"}
{"url": "https://trud.bg/%d0%bd%d0%b0-%d1%84%d0%b5%d0%bd%d0%b8%d0%ba%d1%81-%d0%bf%d0%bb%d0%b5%d0%b2%d0%b5%d0%bd-%d0%bd%d0%b5-%d1%81%d0%b0-%d1%80%d0%b0%d0%b7%d1%80%d0%b5%d1%88%d0%b5%d0%bd%d0%b8-%d0%b4%d0%b5/", "text": "Във връзка със започналата проверка на разследващите органи за дейността на фирма „Феникс Плевен“ ЕООД, РИОСВ Плевен предоставя следната информация: „Феникс Плевен” ЕООД има издаден регистрационен документ съгласно изискванията на Закона за управление на отпадъците за извършване на дейности по третиране на неопасни отпадъци на площадка с местонахождение в гр. Плевен, Индустриална зона, на територията на бившия завод МИР. На дружеството не са разрешени дейности по изгаряне на отпадъци, нито на опасни и болнични отпадъци. През 2019 г. РИОСВ Плевен е извършила пет проверки за дейността на дружеството, като последните от тях са на 9.10.2019 г., 28.11.2019 г. и на 19.12.2019 г. съвместно с Икономическа полиция. При проверките е констатирано изпълнение на заложените в регистрационния документ дейности по сортиране и рециклиране на неопасни отпадъци. Констатирано е, че отпадъците се съхраняват в границите на площадката на дружеството, която е оградена, с пропусквателен пункт и положена трайна настилка. Обособени са участъци за съхранение на приетите отпадъци. Количествата съхранявани и третирани на площадката отпадъци не надвишават разрешените количества в издадения от РИОСВ – Плевен регистрационен документ за извършване на дейности по третиране на отпадъци. Сортирането на отпадъците се извършва в закрито помещение. Част от отпадъците са балирани, което ги предпазва от разпиляване при транспортиране. За отпадъците са представени всички изискуеми по законодателство документи и се води съответната отчетност. На площадката се осъществяват дейности по сортиране и рециклиране на отпадъци от внос и местни такива в количества, съгласно издадените разрешителни. Не се предвижда депониране на отпадъците, тъй като те са изцяло рециклируем материал, който се  влага като суровина за последваща обработка. РИОСВ Плевен е предоставила на компетентните органи цялата налична информация за дейността на дружеството и оказва съдействие за изясняване на случая. Повече информация ще бъде предоставена след приключване на следствените действия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tНа „Феникс Плевен“ не са разрешени дейности по изгаряне на отпадъци\t\t\t"}
{"url": "https://trud.bg/%d0%bf%d1%80%d0%b8-%d1%81%d1%8a%d0%bc%d0%bd%d0%b5%d0%bd%d0%b8%d1%8f-%d1%89%d0%b5-%d1%81%d0%b5-%d0%bf%d1%80%d0%b0%d0%b2%d1%8f%d1%82-%d0%b5%d0%ba%d1%81%d1%85%d1%83%d0%bc%d0%b0%d1%86%d0%b8%d0%b8-%d0%b2/", "text": "Окръжната прокуратура във Велико Търново ще излезе със становище по случая до 2 седмици Предстои да се извършат щателни проверки за смъртта на всеки един от починалите 24 души през миналата година в Дома за пълнолетни с деменция в сухиндолското село Горско Косово. Ще се прегледа документацията на всеки от тях и ще се изясни кога е постъпил в заведението, с каква диагноза е бил, как е лекуван, колко време е пребивавал и т.н. Ако има дори и най-малко съмнение за някой от тях, ще бъде извършена ексхумация. Това обяви в петък окръжният прокурор на Велико Търново Христо Христов, който в четвъртък се самосезира по казуса от публикации в медиите. Той допълни, че с работата по случая са натоварени двама прокурори от Окръжната прокуратура в старата столица. В петък е извършена междуведомствена проверка в социалното заведение. В нея са участвали двамата държавни обвинители, представители на Регионалната здравна инспекция, на Стопанска полиция и на социалните служби. Проверката на място е разпоредена след като Омбудсманът Диана Ковачева в четвъртък сезира главния прокурор Иван Гешев с искане да бъде извършена проверка в социалното заведение. Внезапна проверка на експертите на обществения защитник през декември миналата година констатирала изключително лоши условия, при които живеят хората, настанени в социалната институция. Установено било, че през миналата година в Дома, в който са настанени 57 дши, са починали 24 души, което е доста висок процент на смъртност и е 50 % от общия брой на домуващите. Инспекцията от представители на различни институции на 3 януари е била в присъствието на персонала на Дома и на кмета на община Сухиндол Пламен Чернев. „Събраните от проверката материали и констатации от всяко ведомство ще бъдат докладвани в Окръжната прокуратура. Данните ще бъдат разгледани и ще се прецени дали има извършено престъпление и дали ще се повдигат обвинения на виновни длъжностни лица. Ако липсват такива доказателства, ще бъдат направени предписания“, обясни прокурор Христов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tПри съмнения ще се правят ексхумации в проверката за смъртта на 24 души от Дома в Горско Косово\t\t\t"}
{"url": "https://trud.bg/28-%d0%b3%d0%be%d0%b4%d0%b8%d1%88%d0%b5%d0%bd-%d1%88%d0%be%d1%84%d1%8c%d0%be%d1%80-%d1%83%d0%b1%d0%b8-%d0%bc%d1%8a%d0%b6-%d0%bd%d0%b0-%d0%bf%d1%8a%d1%82%d1%8f-%d0%b2%d0%b5%d1%82%d1%80%d0%b5%d0%bd/", "text": "За по-малко от 24 часа полицаи откриха 28-годишен шофьор, който блъснал и убил мъж на пътя Ветрен – Пазарджик, а след това скрил тялото в храсти и избягал, съобщиха от МВР и прокуратурата. На 1 януари в полицейското управление в Септември бил получен сигнал от близките на 46-годишния Г.Х. Притеснени те съобщили, че празнували Новата година в къща във Ветрен. Техният роднина излязъл отвън да се разходи и повече не се върнал. За изясняването на случая били мобилизирани криминалисти и униформени полицаи. Около 20 часа в района на пътя Ветрен – Пазарджик един от полицейските екипи открил труп на мъж в храстите до шосето. На място пристигнала дежурна група, която извършила оглед. Трупът се оказал на изчезналия мъж. Тялото било транспортирано за аутопсия в Съдебна медицина – Пазарджик. Вчера сутринта бил извършен и повторен оглед, иззети били следи от мястото. В резултат на непрестанна работа на разследващите, за по-малко от денонощие била установена самоличността на причинителя на тежката катастрофа. Оказало се, че това е 28-годишният Н.Н от септемврийското село Славовица. Той е задържан, а по-късно от Окръжната прокуратура в Пазарджик му е повдигнато обвинение за това, че при управление на товарен микробус“Мерцедес“ е нарушил правилата за движение, вследствие на което е настъпило пътно транспортно произшествие и по непредпазливост е причинена смъртта на Г.Х., на 46 г., като водачът е избягал от местопроизшествието Микробусът също е открит, като по него криминалистите открили следи от тежкия удар. Обвиняемият остава в ареста за 72 часа, а днес от прокуратурата внесоха в съда искане за постоянна мярка за неотклонение „задържане под стража“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\t28-годишен шофьор уби мъж на пътя Ветрен-Пазарджик и избяга, арестуваха го\t\t\t"}
{"url": "https://trud.bg/%d0%b2%d0%b5%d0%b4%d0%bd%d1%8a%d0%b6-%d0%bc%d0%b5%d1%81%d0%b5%d1%87%d0%bd%d0%be-%d1%82%d0%b5%d0%ba%d0%b0%d1%82-%d1%87%d0%b5%d1%88%d0%bc%d0%b8%d1%82%d0%b5-%d0%b2-%d0%be%d0%bc%d1%83%d1%80%d1%82%d0%b0/", "text": "Общо 45 населени места са на режими в област Търговище. По едно денонощие вода на 624, което са 26 дни, или веднъж месечно, има вода в омуртагското село Презвитер Козма. Това е рекордното безводие, въпреки че в селото търпят ограниченията на сушата отдавна. И, ако 190 жители на селото са на жесток режим, то в Кестеняво и Чернокапци вода в чешмите няма въобще. Хората там разчитат на водоноски. В село Могилец броят 15 дни, за да пълнят съдове в рамките на 6 часа. Пак толкова, 360 часа, са безводните и в село Голямо Църквище, но там вътрешната мрежа се пълни с вода цяло денонощие. Общо 45 са населените места в област Търговище, които са с почасово подаване на вече скъпоценната течност. При почти всички проблемът е в недостига на вода в местните източници, които ги захранват, а при липсата на валежи дебитът им пада или направо пресъхват. Единици са тези, където ограниченията са заради прогнили водопроводи и водата там се пуска за по няколко часа, за да се ограничат течовете. Сред засегнатите в областта остава и град Омуртаг. Там и в началото на новата година има график, според който чешмите текат от 5 до 10 часа и от 16,30 до 22 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tВеднъж месечно текат чешмите в омуртагско село, други две въобще нямат вода\t\t\t"}
{"url": "https://trud.bg/%d1%81%d0%b0%d0%b9%d0%bc%d1%8a%d0%bd-%d0%ba%d0%b0%d1%83%d1%8a%d0%bb-%d1%80%d0%b0%d0%b7%d0%ba%d1%80%d0%b8-%d0%ba%d0%b0%d0%ba-%d0%b5-%d0%be%d1%82%d1%81%d0%bb%d0%b0%d0%b1%d0%bd%d0%b0%d0%bb-%d1%81-%d0%bd/", "text": "Продуцентът Саймън Кауъл и жури в британския X Factor разкри каква е тайната на отслабването му. 60-годишният музикален магнат разказа пред The Sun: „Можеш да пиеш светла бира, но трябва да внимаваш с количествата. Заредих се с повече енергия и се чувствам чудесно. Всичко, което правя, е да избягвам червено месо – бялото месо е добро – и ям много зеленчуци, салати и пия тази страхотна бира. Най-драматичният период беше през първия месец, когато отслабваш най-много, поглеждаш се и си мислиш „уау“.“ Каулъл показа стегнато тяло, докато се разхождаше по плажа без тениска с половинката си Лорън Силвърмен и сина си Ерик в Барбадос.                               Той изглеждаше щастлив и спокоен, докато вървеше бос по плажа под карибското слънце. Саймън носеше само дълги черни плажни шорти, докато Лорън изглеждаше божествено с ефирна плажна рокля върху класически бански. 3-членното семейство се наслаждава на Барбадос, където е известно, че се отбиват всяка година по това време. Кауъл свали повече от 10 килограма с веганска диета. Пред Елън Дедженъръс той сподели, че е отишъл на лекар в Лондон, с когото направили изследвания и му казал, че има най-лошата диета, която е виждал от свой пациент. След което му препоръчал друга диета с много пресни зеленчуци. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tСаймън Кауъл разкри как е отслабнал с над 10 кг\t\t\t"}
{"url": "https://trud.bg/%d0%b1%d0%bd%d0%b1-%d0%bf%d1%83%d1%81%d0%ba%d0%b0-%d0%bc%d0%be%d0%bd%d0%b5%d1%82%d0%b0-%d1%81-%d0%b3%d0%b5%d0%be-%d0%bc%d0%b8%d0%bb%d0%b5%d0%b2/", "text": "От понеделник, 6 януари Българската народна банка пуска в обращение медна възпоменателна монета на тема “125 години от рождението на Гео Милев” от серията “Български творци”. Монетата е с номинал 2 лв., а ще се продава за 24 лв. Монетата ще се продава в БНБ – на две каси на пл. “Княз Александър I” №1 и на четири каси в Касов център на БНБ на ул. “Михаил Тенев” №10, както и в офиси и клонове на Първа инвестиционна банка, Банка ДСК, Райфайзенбанк и Тексим Банк. В периода от 6 до 8 януари всеки клиент ще може да купи от БНБ до две монети. След това възпоменателната монета “125 години от рождението на Гео Милев” ще се продава без ограничения. Списък на офиси и клонове на банките, в които ще се продава новата монета, може да видите на сайта на БНБ. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tБНБ пуска монета с Гео Милев\t\t\t"}
{"url": "https://trud.bg/%d0%bf%d1%80%d0%b5%d0%b4%d0%be%d1%82%d0%b2%d1%80%d0%b0%d1%82%d0%b8%d1%85%d0%b0-%d1%84%d0%b0%d0%bb%d1%88%d0%b8%d0%b2%d0%b0-%d1%80%d0%b5%d0%b3%d0%b8%d1%81%d1%82%d1%80%d0%b0%d1%86%d0%b8%d1%8f-%d0%bd/", "text": "Предотвратена е фалшива регистрация на 15 камиона и 15 ремаркета в КАТ-Велико Търново. Номерата и документите трябвало да бъдат изнесени и поставени на возила в град Гент, Белгия. Престъпната схема е пресечена след постъпила информация в четвъртък в Областната дирекция на МВР в старата столица. Незабавно са били уведомени Окръжната прокуратура и Дирекция „Вътрешна сигурност“ на МВР. „Предприети бяха оперативно-издирвателни и следствени действия. Установено бе, че на 2 януари сутринта са регистрирани 4 камиона и 4 ремаркета, които излизат от КАТ и им се свалят табелите. Поставят им се транзитни номера и отново влизат за регистрация. В престъпната схема е замесена и търновска фирма“ обясни директорът на ОД на МВР-Велико Търново старши комисар Димитър Машов. Образувано е досъдебно производство по чл.282 от НК. За 24 часа е задържан шефът на група “Регистрации” в КАТ в старата столица инспектор Пламен Демирев. Той не е имал право да издаде номера на автомобили, които са извън страната и с това е облагодетелствал частно лице. Всичките камиони са на обща стойност 2 млн.лева и с регистрацията им се е целяло да не бъде платено ДДС за тях. Има данни за още няколко престъпления-съставяне на документи с невярно съдържание, данъчни и длъжностни закононарушения. „Въпросните 4 камиона и 4 ремаркета са задържани. Иззета е документацията, в която липсват фактури за закупуването им. Все още се събират доказателства и едва тогава ще бъдат повдигнати обвинения. Проверяват се и други служители от КАТ“, обяви окръжният прокурор на Велико Търново Христо Христов. От „Вътрешна сигурност“ пък ще предложат на министъра на вътрешните работи да се извърши проверка в още три структури на МВР в Централна България, за които има съмнения, че се прилага подобна схема. „Предстои проверка на всички регистрирани товарни МПС-та в КАТ-Велико Търново през последните 5 години. Ще се изиска и справка от граничните пунктове за влезли камиони с великотърновска регистрация, без да са напускали страната“, допълни прокурор Христо Христов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tПредотвратиха фалшива регистрация на 15 камиона и 15 ремаркета за над 2 млн. лева\t\t\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d0%bc%d0%b0%d0%b9-%d0%b1%d0%b0%d0%bb%d0%ba%d0%b0%d0%bd%d1%81%d0%ba/", "text": "Премиерът Бойко Борисов инспектира в Горни Дъбник метър 347 от трасето на „Балкански поток“, където вървят строителни дейности за реализацията на тръбата. Трасето на газопровода преминава през територията на 11 области, а в момента се работи по участък с дължина 45,2 км, разположен на територията на област Плевен. Към момента са доставени тръби за 215,20 км. „От Селановци до тук 45 минути   газопровод, вече на много места е под земята. 18 хиляди тръби са положени, а допълнително 3700 са на бургаското пристанище“, каза министър-председателят. Премиерът Бойко Борисов изтъкна, че се работи впечатляващо бързо, и че строителните дейности се изпълняват в график по всички български и европейски процедури. „България спазва всички процедури като член на ЕС – обжалвания, търгове, всичко мина.“ „От първия ден досега по над 5 км на ден се работи“, обясни Борисов. „Не случайно ние го кръстихме газов хъб „Балкан“, защото той ще обслужва Балканите и връзките към него се наричат „Балкански поток“. Уведомил съм и руския президент и турския президент, че ние държим на територията на България да се нарича така – „Балкански поток“ и оттук през Селановци влиза в Сърбия и те да го наричат както искат“, заяви премиерът. „Сега на 8-ми идва зам.-държавният секретар по стратегически въпроси на САЩ Дейвид Хил, за да продължим по подписаното споразумение“, каза Бойко Борисов. Той добави, че заедно с изграждането на интерконектора с Гърция страната ни ще постигне реална газова диверсификация. „Ще спазиме сроковете и в края на май трябва да стане готов „Балкански поток“, каза още премиерът. „Аз и в Брюксел и в САЩ казах, че ние имаме геостратегически интерес да си останем в газопреносната система. И когато подписахме с президента Тръмп споразумението пише, че България е регионален стратегически газо-разпределител център на Балканите. Т.е ние сме се съгласили, че ще идва руски, турски, азерски и т.н. газ и ще се превозва, а българските граждани ще получават транзитни такси. Ние искаме да получаваме отвсякъде газ, за да може да го търгуваме“, обясни министър-председателят. Премиерът Борисов коментира и темата с боклука на Плевене: „Искам да поздравя МВР, ДАНС и прокуратурата. Това не е първото място, където влизат по този начин. Поне още 7 места се подготвят.  Всееки, който си мисли, че ще прави далавера за сметка на държавата и за здравето на българите, ще получи санкции“, каза той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tБойко Борисов: До края на май „Балкански поток“ трябва да стане готов (ВИДЕО)\t\t\t"}
{"url": "https://trud.bg/%d0%b1%d0%b0%d1%88%d0%b0%d1%80-%d0%b0%d1%81%d0%b0%d0%b4-%d0%b7%d0%b0-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0-%d1%81%d0%be%d0%bb%d0%b5%d0%b9%d0%bc%d0%b0%d0%bd%d0%b8-%d1%81%d0%b8%d1%80/", "text": "Сирийският президент Башар Асад изрази съжаление за смъртта на ръководителя на спецчастите „Кудс“ от Иранския ислямски революционен корпус Касем Солеймани, предава AFP. Сирийският народ „няма да забрави, че той се застъпи“ за Дамаск и неговата армия, заяви Асад в свое писмо до иранския лидер аятолах Али Хаменей, в което също така изразява съболезнованията си за смъртта на Сюлеймани. Иранският командир изигра ключова роля за спасяването на властта на Дамаск в началото на конфликта в Сирия. „Паметта на мъченика Солеймани ще остане завинаги в съзнанието на сирийския народ“, казва в писмото си Асад. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tБашар Асад за смъртта на Солеймани: Сирийският народ няма да забрави, че той се застъпи за Дамаск и неговата армия\t\t\t"}
{"url": "https://trud.bg/%d0%b1%d0%b0%d0%bb%d0%ba%d0%b0%d0%bd%d1%81%d0%ba%d0%b8-%d0%bf%d0%be%d1%82%d0%be%d0%ba-%d0%b3%d0%be%d1%82%d0%be%d0%b2-%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d0%bc%d0%b0/", "text": "Министър-председателят инспектира строителството на газопровода и на магистрала „Хемус” Доставени 18 хиляди тръби  „Ще спазим сроковете „Балкански поток” ще е готов до края на май”, увери премиерът Бойко Борисов. Днес той смени джипа „Тойота” с хеликоптер и направи инспекция на строителството на газопровода в участъка от кранов възел Горни Дъбник до кранов възел Селановци и на магистрала „Хемус”. Борисов обясни, че 45 минути са летели над готов газопровод и увери, че „Балкански поток” се строи с пълна мощност и че на ден са готови по над 5 км. Трасето на газопровода преминава през територията на 11 области, а в момента се работи по участък с дължина 45,2 км, разположен на територията на област Плевен. „Ще пратя на президента Путин кадри, да знае какво се прави в България”, каза Борисов, отговаряйки за пореден път на критиката на руския президент Владимир Путин, отправена към страната ни на 4 декември. Тогава, на съвместна пресконференция с президента на Сърбия Александър Вучич Путин заяви, че България умишлено бави изграждането на газопровода „Турски поток” на своя територия. „Спазваме всички процедури като член на ЕС – обжалвания, търгове, всичко мина”, обяви Борисов и допълни, че голяма част от тръбите вече са под земята и че се „заваряват по американска технология”. По думите му по проекта са доставени 18 хиляди тръби общо, а допълнително 3700 са на бургаското пристанище. „Работят повече от 400 човека, две гръцки и една италианска компания работят по трасето”, информира премиерът. Представител на италианската фирма промотира пред Борисов младите инженери, които бяха на обекта. Борисов го информира, че в края на януари в България ще пристигне италианският премиер Джузепе Конте. На представителя на „Консорциум Аркад” от Саудитска Арабия Борисов заръча: „На принц Салман специални поздрави!”. „Имаме геостратегически интерес да си останем в газопреносната мрежа. България е регионален стратегически газоразпределителен център на Балканите. Това означава, че тук ще идва газ от много страни, а България ще получава транзитни такси”, отбеляза Борисов. Той добави, че и с изграждането на интерконектора с Гърция страната ни ще постигне реална газова диверсификация. Премиерът посъветва журналистите да спрат да наричат трасето през България „Турски поток”: „Наричайте го „Балкански”, санкциите са за „Турски поток”. По-късно премиерът провери и строителството на автомагистрала „Хемус”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\t„Балкански поток” – готов до края на май, рече премиерът (обзор)\t\t\t"}
{"url": "https://trud.bg/%d0%bf%d0%be%d1%81%d1%82%d0%b0%d0%b2%d0%b8%d1%85%d0%bc%d0%b5-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%bd%d0%b0-%d0%ba%d0%be%d0%bb%d0%b5%d0%bd%d0%b5/", "text": "Григор Димитров изненадващо излезе и на двойки   Александър Лазаров е героят на българския тенис! И първи бе поздравен от своя партньор Григор Димитров. Младокът направи феноменален мач в дует с Гришо и сразихме Великобритания на старта на АТР Къп в Австралия.   Лазаров направи изумително отиграване в последната точка, след която спечелихме със 7:6,6:7, 11:9 срещу британския тандем Джейми Мъри-Джо Сейлсбъри. Българската агитка не спря да подкрепя нашите, а Григор й се поклони. Нашият тим игра лъвски и не се преклони. Не се уплаши, че братът на Анди Мъри има две титли от Големия шлем на двойки.     Денят започна с британска победа. Димитър Кузманов показа силна игра, но падна от Камерън Нори, който е с 370 позиции преди него в световната ранглиста – 2:6, 6:3, 2:6.   След това България извади голямото оръдие Димитров. Макар и трудно звездата ни срази Даниел Евънс 2:6, 6:4, 6:1. За всички беше сензация, че Гришо излезе и в мача на двойки. Явно бе решен, че на всяка цена България трябва да спечели.   „Не е лесно да си треньор и играч, трябва да балансираш ролите – призна Гришо. – Не се оплаквам, за мен е чест. Хубаво е да си капитан, когато имаш такива момчета около теб. С Даниел винаги сме имали напрегнати мачове, труден опонент. Сега беше същото.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tАлекс Лазаров е героят на България (ВИДЕО)\t\t\t"}
{"url": "https://trud.bg/%d1%81%d0%bb%d1%83%d0%b6%d0%b5%d0%b1%d0%bd%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d0%bf%d0%be%d0%b5%d0%bc%d0%b0-%d0%b2%d0%bb%d0%b0%d1%81%d1%82%d1%82%d0%b0/", "text": "Парламентът прие оставката на Заев Служебно правителство ще управлява Северна Македония в следващите 100 дни до предсрочните парламентарни избори на 12 април. Смяната на властта стана днес, когато премиерът Зоран Заев подаде оставка, която бе приета от парламента. Оттеглянето си той обяви в края на м. г., след като Скопие не получи дата за започване на преговори с ЕС. Тогава основните политически партии се споразумяха за провеждане на предсрочен вот, както и за преходната власт до изборите. По силата на това споразумение начело на служебното правителство ще бъде представител на СДСМ на Заев, а опозиционната ВМРО-ДПМНЕ ще излъчи вътрешен министър. За министър-председател бе издигнат Оливер Спасовски – досегашен вицепремиер и МВР шеф. За ръководител на вътрешното ведомство бе предложен Наке Чулев. Предстоеше до късно снощи парламентът да одобри новия кабинет. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tСлужебно правителство поема властта в Скопие\t\t\t"}
{"url": "https://trud.bg/%d1%82%d1%80%d0%b8-%d0%b4%d1%8a%d1%80%d0%b6%d0%b0%d0%b2%d0%b8-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0-%d0%bc%d0%be%d1%80/", "text": "Трагичен инцидент на кораб “Стара планина” 9-метрова вълна ги помела от палубата  До 14 ч. в петък продължи издирването на двамата български моряци, които 9-метрова вълна изхвърли фатално зад борда на кораба “Стара планина” в Норвежко море. Трагедията е станала в 8.30 ч сутринта в четвъртък, когато бълкерът е плавал от Мурманск в направление Констанца. Веднага след сигнал за бедствието е била извършена спасителна операция с 2 хеликоптера на Норвежката брегова охрана, която е прекратена късно вечерта без резултат. Кап. д. п. Александър Калчев, изпълнителен директор на Параходство-БМФ, собственик на кораба, е разпоредил съдът да остане и на другия ден до обяд в района на инцидента с надежда да бъдат евентуално намерени телата на двамата моряци. Водят се разследвания от полицията в Норвегия, както и от страна на Администрацията на флага, в случая Малта. Тепърва ще събираме свидетелски показания и ще водим собствено разследване, каза за “Труд” кап. Калчев. Компанията е сезирала и Варненска окръжна прокуратура. Двамата български моряци от 19-членния екипаж изчезнаха при много тежки метеорологични условия, духал е постоянен вятър със скорост 20-25 м/сек, имало е 9-10-метрови вълни, температурата на водата е била 5-6 градуса. Вълните са били толкова големи, че забавяли движението на кораба до човешки ход, обясни изпълнителният шеф на БМФ. Норвежкото издание Nettavisen съобщи, че двамата моряци не са имали спасителни жилетки, когато вълна залива палубата и те падат зад борда на бълкера. “Обичайно при такива условия не би трябвало да има хора на палубата, защо двамата са били там, предстои да разберем. Възможно е да е имало сериозна причина за това”, каза още кап. Калчев. В деня на трагедията са информирани семействата и близките на изчезналите моряци. Засега няма публична информация за тяхната самоличност. Сезирането на Варненска окръжна прокуратура, а не на Софийска градска прокуратура в случая, е по местоживеене на двамата. През октомври 24-годишен български моряк загина, пометен от вълна на плаващ под Малтийски флаг гръцки ферибот при преход от Каляри до Порто Торес. Бяха тежко ранени още трима от екипажа, сред които и българин, пострадал със счупени крака, съобщиха тогава италианските медии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tТри държави разследват смъртта на моряците ни в Норвежко море\t\t\t"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-51/", "text": "Тази събота и неделя: Пенелопе Крус: Аз съм работохоличка Аз съм от хората, които казват каквото мислят.           Ходене по мъките Паисиевата история, Държавна сигурност и глобалистите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\t„Труд Уикенд“ – един вестник за два дни\t\t\t"}
{"url": "https://trud.bg/%d0%bc%d0%b0%d0%b9%d0%ba-%d0%bf%d0%be%d0%bc%d0%bf%d0%b5%d0%be-%d0%b8-%d1%81%d0%b5%d1%80%d0%b3%d0%b5%d0%b9-%d0%bb%d0%b0%d0%b2%d1%80%d0%be%d0%b2-%d0%be%d0%b1%d1%81%d1%8a%d0%b4%d0%b8%d1%85%d0%b0-%d1%83/", "text": "Американският държавен секретар Майк Помпео обсъди въздушните удари и ликвидирането на иранския генерал Касем Сюлеймани в Ирак с руския министър на външните работи Сергей Лавров, предава РИА Новости. Това се казва в съобщение на Държавния департамент на САЩ. „Държавният секретар Помпео обсъди неотдавнашното решение на президента (на САЩ Доналд) Тръмп да предприеме решителни отбранителни действия за защита на американските военнослужещи и граждани в чужбина, убивайки Касем Сюлеймани в отговор на непосредствена заплаха за живота на американците. Държавният секретар даде да се разбере, че САЩ остават ангажирани с деескалацията на напрежението“, твърдят в свое изявление от Държавния департамент. По-рано Пентагонът потвърди, че САЩ са провели операция срещу командирът на спецчастите „Кудс“ от Иранския ислямски революционен гвардейски корпус Касем Сюлеймани. Сред загиналите, освен Сюлеймани, беше заместник-командирът на подкрепяната от Иран паравоенна организация „Хашид ал Шаби“ Абу Махди ал Мухандис. Върховният лидер на Иран Али Хаменей обеща да отмъсти за смъртта на Сюлеймани. САЩ считат революционните гвардейски сили на Иран за терористична организация. В отговор, по-рано Иран заявиха, че САЩ са „държава, спонсорираща тероризма“ по света. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tМайк Помпео и Сергей Лавров обсъдиха убийството на Сюлеймани в Ирак\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%bf%d1%80%d0%b5%d0%b7-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5-15-%d0%b3%d0%be%d0%b4%d0%b8%d0%bd%d0%b8/", "text": "Иранските власти през последните 15 години все повече контролират Ирак, чиито жители не са доволни от това положение. Това заяви президентът на САЩ Доналд Тръмп в съобщение, публикувано на официалната му страница в социалната мрежа „Туитър“, предава TACC.   „Народът на Ирак не иска да бъде подчинен и под контрола на Иран, но в крайна сметка това е техен избор. През последните 15 години Иран придоби по-голям контрол над Ирак и иракчаните не са доволни от това. Това никога не завършва добре!“, написа той. В същото време американският лидер припомни, че „в продължение на много години САЩ плащат милиарди долари на Ирак всяка година“. \n„Това е в допълнение към всичко, което сме направили за тях“, добави той. По-рано министър-председателят на Ирак Адел Абдул Махди заяви, че счита американския въздушен удар по летището в Багдад, в който беше убит заместник-ръководителят на иракската шиитска милиция Абу Махди ал Мухандис, като акт на агресия срещу неговата страна. Освен това той осъди убийството на иранския генерал Касем Сюлеймани, който също стана жертва на атентата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tДоналд Тръмп: През последните 15 години Иран все повече установява контрол над Ирак\t\t\t"}
{"url": "https://trud.bg/%d0%b1%d0%b0%d0%b7%d1%85%d0%b0%d0%b1%d0%b5%d1%80%d0%b8%d0%b5-%d0%bf%d0%b8%d0%bb%d0%b5%d0%b5-%d0%b2%d0%be%d0%b4%d0%b0%d1%82%d0%b0/", "text": "80 млн. лв. дължат гражданите Изравняват цената за питейно-битови нужди в цялата страна  Четири министерства и десетки общини споделят отговорността за стопанисването и дистрибуцията на водните ресурси у нас. Очевидно обаче този модел не работи и премиерът Бойко Борисов бе принуден да предложи създаването на нова държавна структура, която да обедини институциите и предприятията под една шапка. За да е ясно кой източва водата или е причина за преливане на язовирите. Цената на водата в цялата страна може да бъде изравнена, ако се приеме идеята. Цената на водата може да е единна, както е на тока, коментира регионалният министър Петя Аврамова. От 1 януари един кубик вода струва между 2,20 лв. и 3,50 лв. според това кой ВиК оператор доставя живителната течност. При изравнена цена може да се очаква в част от населените места водата да поскъпне, а в друга да поевтинее, обясниха експерти. И допълниха, че цената на водата за питейни и битови нужди не може да расте неконтролируемо защото тя трябва да е социално приемлива. Няма да се отказваме от този принцип и дори ще го разширим с отпускането на водни помощи, заяви зам.-регионалният министър Николай Нанков. В момента най-големите язовири в страната, които се използват предимно за питейни и битови нужди, се стопанисват от ВиК дружествата като техническа инфраструктура. Водата в техните обеми обаче се управлява от Министерство на околната и среда и водите, които получават продуктова такса за всеки кубик, потребяван за битови, промишлени и други нужди. МОСВ е ведомството, което може да постанови и ограничаване на ползване на дебитите само за питейни нужди. Голяма част от по-малките язовири са общинска собственост. Такива са всички водоизточници, които местните власти избраха да стопанисват. Онези съоръжения, към които те нямаха интерес, се вляха в Държавното предприятие „Управление и стопанисване на язовири” към Министерство на икономиката. Част от язовирите, ползвани предимно за земеделски цели, се стопанисват от „Напоителни системи” ЕАД към Министерство на земеделието и храните. В момента, за да се приведе цялата система в добро състояние, така че да се ограничат течове, аварии и други загуби на вода, са нужни около 12 млрд. лв., обясни Нанков. И допълни, че чрез бюджетни, европейски и други източници са осигурени около 4,5 млрд. лв., но близо 8 млрд. лв. остава дупката във водната сметка. В подобни граници се движи недостигът на средства през последното десетилетие. В същото време заради невъзможността да се спира водоподаването на неизрядните платци, битови абонати дължат на ВиК дружества в цялата страна близо 80 млн. лв., съобщи Аврамова. Бизнесът не е платил около 34 млн. лв.   Няма незаконно изтичане от язовир „Бебреш” ВЕЦ-ът не работи от септември 2018 г., категорични са проверяващите  За допълнителна сигурност тръбопроводът ще бъде затапен Няма незаконно изтичане на вода от язовир „Бебреш”. Това установи проверка, разпоредена от премиера Бойко Борисов и земеделския министър Десислава Танева на цялата тръбопроводна мрежа и съоръженията на язовира, който снабдява с питейна вода Ботевград. Инспекцията на 2-ри януари е установила, че МВЕЦ „Бебреш” не работи от 25 септември 2018 година. Инспекторите от „Напоителни системи” ЕАД са констатирали, че тръбопровода в близост до бензиностанцията преди Правец в посока Варна е прекъснат и затапен. Има тръбно отклонение със спирателен кран, който към момента на проверката не подава вода и е видно, че от него отдавна не е подавана вода, както и че спирателният кран е затворен, обясниха от „Напоителни системи” ЕАД. От 2012 г. по това отклонение не се подава вода за промишлени нужди. Не е установено и наличие на байпасни връзки за нерегламентирано изтичане от главния тръбопровод, категорични са проверяващите. Въпреки липсата на нерегламентирано изтичане на вода е взето решение да бъде затапен главния тръбопровод, веднага след последния водоползвател на територията на община Ботевград в посока град Правец. Целта е да няма съмнения в населението за нерегламентирано ползване на водни маси, обясниха от „Напоителни системи” ЕАД. На инспекцията са присъствали изпълнителният директор на „Напоителни системи” ЕАД Снежина Динева, управителят на клон „София” Веселка Нинова, кметът на Ботевград Иван Гавалюгов, кметът на Правец Румен Гунински, и директорът на „ВиК” – София Никола Нитов. В периода между 20 и 28 май 2019 г. и между 18 и 24 юни от МВЕЦ „Бебреш” са разходвали вода за профилактика на машините и съоръженията, което е довело до завишени разходи. Тогава е извършена и проверка на дружеството.   Поне три месеца отсрочка за нови питейни режими в големите градове  Водни запаси за период от 3 до 30 месеца имат язовирите в страната, които през последните дни бяха посочени като проблемни. Това стана ясно от думите на регионалния министър Петя Аврамова. Воден апокалипсис не се задава, категорична бе тя. Ако дебита на съоръженията се използва само за питейно-битови нужди то резервите в „Тича”, който захранва Търговище, Шумен и Велики Преслав ще стигнат за 30 месеца, дори без допълнителни водни източници. „Камчия”, който захранва Варна и Бургас, има количества, които могат да стигнат за 10 месеца. „Асеновец” може да осигури на Сливен около 4,5 месеца без режим. А язовирът, захранващ Ботевград има водни запаси за още 3 месеца без режим. Но всички тези сметки са в случай, че водите не се използват за промишленост, производство на ток или други нужди. Според нормите на МОСВ 6,25 на сто от водата се използва за питейни нужди, близо 85 на сто за производство на ток, малко над 2 на сто за промишлени нужди, почти 6,5% за еконужди. Опасност от воден режим има в малки населени места с ограничен брой жители. И в момента такъв има в села в областите Ловеч, Габрово и Сливен, допълни Аврамова.   Спешните ремонти в Перник продължават 2 месеца  Местят водопровод извън територията на „Стомана Индъстри” АД Поне два месеца ще продължат спешните и неотложни ремонти на ВиК мрежата в Перник, които се очаква да намалят загубите на питейна вода с 30-35 на сто. Това обясни регионалният министър Петя Аврамова. До тогава се очаква да бъде основно ремонтиран клон 2 от водопроводната мрежа на града, за да бъде изведен от територията на предприятието „Стомана Индъстри” АД. Целта е да няма съмнения за нерегламентирано ползване, допълни министърът. През пролетта се очаква да започне и мащабна строителна кампания за подобряване на мрежата с отпуснатите от кабинета 30 милиона лева. Отделно 160 млн. лв. по ОП „Околна среда” ще бъдат инвестирани в мрежата в Перник след провеждане на нужните процедури и избор на изпълнители, допълни регионалният министър. До 10 януари ще бъде избран и нов управител на ВиК-Перник. Цената на водата в Перник ще остане непроменена, обеща Аврамова. И допълни, че след смяната на двуфазовото пускане на водата с непрекъснато подаване веднъж в денонощие за 8, а вече и за седем часа дневно, авариите значително са намалели. От 14 аварии средно дневно те вече не надвишават 6, обясни министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tБазхаберие пилее водата\t\t\t"}
{"url": "https://trud.bg/%d0%ba%d1%80%d0%b0%d0%b4%d0%b5%d1%86-%d0%bf%d1%80%d0%b5%d0%bd%d0%b5%d1%81%d0%b5-1000-%d0%bb%d0%b5%d0%b2%d0%b0-%d0%bd%d0%b0-%d0%bc%d0%be%d0%bd%d0%b5%d1%82%d0%b8/", "text": "Неизвестен успя да измъкне три торби, пълни с 1000 лева на монети, от незаключен автомобил за 10 минути. Наглата кражба посред бял ден, между 12,30 и 12,40 часа в четвъртък, станала в Шумен на ул.“Вичо Папазов“, съобщават от полицията. Там търговски представител бил спрял автомобила си „Фолксваген Кади“, за да зареди с консумативи поредната кафе-машина и да прибере монетите от нея. Междувременно в колата бил и друг събран оборот от няколко автомата в града. Като се върнал в автомобила, 29-годишният мъж видял, че тежките торби с монети ги няма. За извършено престъпление е образувано досъдебно производство. \nЯвно крадецът е проследил събирача на монети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tКрадец пренесе 1000 лева на монети\t\t\t"}
{"url": "https://trud.bg/%d0%b0%d0%bf%d0%b8-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b6%d0%b4%d0%b0%d0%b2%d0%b0-%d0%b7%d0%b0-%d0%bf%d0%be%d0%bd%d0%b8%d0%b6%d0%b0%d0%b2%d0%b0%d0%bd%d0%b5-%d0%bd%d0%b0-%d1%82%d0%b5/", "text": "От неделя се очаква понижение на температурите, силен северен вятър, а на места ще превалява, предимно слаб сняг, като с това се увеличават и предпоставките за поледици. Агенция „Пътна инфраструктура“ призовава шофьорите да тръгват на път с автомобили, подготвени за зимни условия, да карат със скорост, съобразена с пътните условия и да не предприемат рискови изпреварвания и маневри. Всички машини на пътноподдържащите фирми са в пълна мобилизация за почистване и обработване на републиканските пътища. За повишаване безопасността на движение е възможно затваряне на определени участъци за обработване на настилките с химически вещества и инертни материали.  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tАПИ предупреждава за понижаване на температурите и възможност от поледици\t\t\t"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d1%82%d1%80%d0%b0%d0%b3%d0%b8%d1%87%d0%bd%d0%b8%d1%8f-%d0%b8%d0%bd%d1%86%d0%b8%d0%b4%d0%b5%d0%bd%d1%82-%d1%81-%d0%b8%d0%b7%d1%87%d0%b5/", "text": "До 14 ч. в петък продължи издирването на двамата български моряци, които 9-метрова вълна изхвърли фатално зад борда на кораба „Стара планина“ в Норвежко море. Трагедията е станала в 8.30 часа сутринта в четвъртък, когато бълкерът е плавал от Мурманск в направление Констанца. Веднага след сигнал за бедствието е била извършена спасителна операция с 2 хеликоптера на Норвежката брегова охрана, която е прекратена късно вечерта без резултат. Кап.д.п. Александър Калчев, изпълнителен директор на Параходство-БМФ, собственик на кораба, е разпоредил той да остане и на другия ден до обяд в района на инцидента с надежда да бъдат евентуално намерени телата на двамата моряци. Водят се разследвания от полицията в Норвегия, както и от страна на Администрацията на флага, в случая Малта. Тепърва ще събираме свидетелски показания и ще водим собствено разследване, каза за „Труд“ кап.Калчев. Компанията е сезирала и Варненска окръжна прокуратура. Двамата български моряци от 19-членния екипаж изчезнаха при много тежки метерологични условия, духал е постоянен вятър със скорост 20-25 м/сек, имало е 9-10-метрови вълни, температурата на водата е била 5-6 градуса. Вълните са били толкова големи, че забавяли движението на кораба до човешки ход, обясни изпълнителният шеф на БМФ. Норвежкото издание Nettavisen съобщи, че двамата моряци не са имали спасителни жилетки, когато вълна залива палубата и те падат зад борда на бълкера. „Обичайно при такива условия не би трябвало да има хора на палубата, защо двамата са били там, предстои да разберем. Възможно е да е имало сериозна причина за това“, каза още кап.Калчев. В деня на трагедията са информирани семействата и близките на изчезналите моряци. Засега няма публична информация за тяхната самоличност и откъде са. Сезирането на Варненска окръжна прокуратура, а не на Софийска градска прокуратура в случая, е по местоживеене на двамата. Последно моторен кораб „Стара планина“ е инспектиран на 9 декември 2019 г. за съответствие с изискванията на флага на Република Малта и на Държавния пристанищен контрол на Норвегия във връзка с Парижкия меморандум за разбирателство, в т.ч. за съответствие с изискванията за морска безопасност. И двете инспекции са завършили без забележки от страна на контролните органи, съобщиха от пресцентъра на БМФ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tРазследват трагичния инцидент с изчезналите наши моряци от „Стара планина“\t\t\t"}
{"url": "https://trud.bg/30-%d1%83%d1%87%d0%b0%d1%81%d1%82%d0%bd%d0%b8%d1%86%d0%b8-%d0%b2-%d0%bc%d0%b5%d1%81%d1%82%d0%bd%d0%b8%d1%82%d0%b5-%d0%b8%d0%b7%d0%b1%d0%be%d1%80%d0%b8-%d0%bd%d0%b5-%d1%81%d0%b0-%d0%bf%d0%be%d0%b4/", "text": "Сметната палата публикува отчетите за приходите, разходите и поетите задължения за плащане във връзка с предизборната кампания за изборите за общински съветници и кметове на 27 октомври 2019 г., представени от участниците в тях. В Сметната палата са представили отчети общо 598 участници в местните избори, а 30 участници не са изпълнили задължението си, предвидено в Изборния кодекс, съобщават от Сметната палата. Всички 57 политически партии и 7 коалиции от партии, които участваха в изборите, подадоха своите отчети. По окончателни данни в изборите са участвали 283 местни коалиции. От тях 278 са подали отчетите си, а 5 – не са представили отчети. От 281 инициативни комитета, участници в изборите, отчети са подали 256, а 25 инициативни комитета не са представили отчети. Отчетите на участниците в изборите са публикувани в Единния регистър по Изборния кодекс (ЕРИК). След като се влезе в регистъра, се кликва на „2019“, след това – „Избори за общински съветници и за кметове на 27 октомври 2019 г., „Регистрирани участници“,   и „ . При избор на даден участник се клика на „Данни“, след това – „Финансови отчети“ и накрая на колонка „Отчет“ (конкретният отчет е обозначен с „кламер“ за прикачен файл). Съгласно Изборния кодекс, при непредставяне на отчет, на лицето, което представлява партията или инициативния комитет, или лицата, които представляват коалицията, се налага глоба от 2000 до 10 000 лв. В съответствие с изискванията на Изборния кодекс Сметната палата публикува и предоставената информация от доставчиците на медийни услуги, социологически и рекламни агенции и агенции за връзки с обществеността, предоставили услуги на участниците в местните избори. Сметната палата ще извърши одит за съответствие на участниците в местните избори на 27 октомври, в случаите, когато декларираните приходи и извършените разходи във връзка с предизборната им кампания са над 1000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\t30 участници в местните избори не са подали отчетите си в Сметната палата\t\t\t"}
{"url": "https://trud.bg/%d1%80%d0%b5%d0%b0%d0%bb%d0%b8%d1%81%d1%82%d0%b8-%d1%81%d0%bc%d0%b5-%d1%84%d0%b0%d0%b2%d0%be%d1%80%d0%b8%d1%82%d0%b8%d1%82%d0%b5-%d1%81%d0%b0-%d0%b4%d1%80%d1%83%d0%b3%d0%b8-%d0%b7%d0%b0%d1%8f%d0%b2/", "text": "Мотивацията е голяма, не всеки ден се ходи на олимпиада – заяви либерото Теодор Салпаров при заминаването на тима за квалификационния турнир в Берлин. – Въпреки че сме в супер тежка група, отиваме да се бием и да се пробваме да се класираме за Токио 2020. Това е мечта на всички момчета. Не можеше да направим уникален синхрон за 10 дни. Но всички играем в клубните си отбори и се надявам бързо ще се сработим. Реалисти сме! Знаем, че фаворити са други – Сърбия и Франция, а Холандия играе много силно през последните години. Само победителят от 8-те отбора взима квота за Токио. В първия мач „лъвовете“ играят с Франция на 6 януари от 17,30 ч. Заради контузии с отбора не замина Георги Братоев. „Определено ще ни липсва – продължи Салпаров . – Както се шегувахме с Виктор Йосифов през последните дни: „Кума Лиса си ни трябваше!“ Страшно куче е! Боец! В добра форма е, след като изигра силни мачове за клубния си отбор. Свалил е доста килограми. Ще ни липсва!“ Тимът на „петлите“ ще бъде без една от звездите си – Стефан Бойер. Още преди европейското диагоналът и посрещачът Ървин Нгапет са в конфликт и не искат да играят заедно. \nВ другата група са Словения, Белгия, Чехия и Германия. Полуфиналите са на 9 януари, а финалът на следващия ден. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.03", "title": "\n\t\t\tРеалисти сме, фаворитите са други, заяви Салпаров\t\t\t"}
