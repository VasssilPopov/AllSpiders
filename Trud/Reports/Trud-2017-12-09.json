{"url": "https://trud.bg/cnn-%d0%be%d0%b1%d1%8f%d1%81%d0%bd%d0%b8-%d0%bd%d0%b0-%d1%81%d0%b2%d0%b5%d1%82%d0%b0-%d0%ba%d0%b0%d0%ba%d0%b2%d0%be-%d0%b5-%d0%b0%d0%b9%d0%bb%d1%8f%d0%ba/", "text": "Популярната американска телевизия   се опита да обясни на зрителите си по целия свят какво точно означава известната досега само в България дума „айляк“, произлизаща и най-често използвана в Пловдивско. През седмицата информационният канал излъчи рекламен клип за град Пловдив, който бе  . Статията, която допълва публикуваното на сайта на медията видео, представя Пловдив като интересна туристическа дестинация и го определя за „скритото съкровище на България“. Между разнообразната информация за втория по големина град у нас авторите се опитват да обяснят значението на популярната в разговорния език дума „айляк“, започвайки с уточнението, че тя все пак няма превод на английски. „Айляк“ е непреведима българска дума, широко използвана, за да се опише определено желано състояние на ума.  Да бъдеш айляк означава, най-общо казано, да бъдеш върховно отпуснат, недосегаем за външен натиск и отворен към удоволствията на съществуването.  За пловдивчаните айлякът не е просто временно настроение – това е начин на живот.  Например, не е необичайно една кафе-пауза вторник сутрин да се превърне в обяд с вино, който ще отнеме и остатъка от следобеда“, пише в материала. В рекламната статия може да се види и една, макар и незначителна, грешка. На една от картите, които показват местоположението на България в Европа, вместо страната ни е показана Румъния. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " CNN обясни на света какво е „айляк“"}
{"url": "https://trud.bg/%d1%80%d0%b0%d1%84%d0%b0%d0%bb-%d1%84%d1%80%d0%b5%d0%bd%d1%81%d0%ba%d0%b0%d1%82%d0%b0-%d0%bb%d1%8e%d0%b1%d0%be%d0%b2-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba/", "text": "Ден след като президентът Румен Радев летя с изтребител “Рафал” стана ясно, че Франция е продала на Катар този супер боен самолет. Подписът под търговската сделка е на президента Еманюел Макрон. Катар се съгласи да купи 12 изтребителя и в бъдеще ще вземе още 36. Преди няколко години емирството взе от французите 24 изтребителя от този тип за малко над 6 млрд. евро. Разбира се, богатата на нефт държавата, където доларите извират от пясъците, може да си позволи да се поглези с подобна покупка. Защото “Рафал” е страхотен самолет, едно малко бижу, но в живота всяко удоволствие е скъпо и си струва цената. А в арабския свят парите нямат значение, щом става дума за качество. “Рафал” е най-новата разработка на френския авиационен гигант “Дасо”. Той е двудвигателен многоцелеви изтребител и се произвежда в няколко варианта – единична и двойна кабина и като палубен изтребител за ВМС. Предлага се и за износ към други страни. “Рафал” е първият серийно произвеждан изтребител от пето поколение. Бойната машина е оборудвана с модулен многоцелеви централен компютър и оптикоелектронна система за преден обзор. Ако разстоянието до въздушната цел се измерва от лазерния далекомер, в същия момент инфрачервения канал осигурява триизмерен захват, подавайки данни за системата за управление на ракетите “въздух-въздух”. Видеосистемата пък е способна да предостави визуално познаване на целта на голяма дистанция, преди да стреля по нея. “Рафал” е въоръжен с най-нови крилати ракети, с ракети “въздух-въздух” и с ракети “въздух- повърхност” с GPS насочване – общо шест ракети на две трипозиционни пускови установки. В арсенала, който може да носи на борда си изтребителят, са включени и лазерно управляеми бомби за удари по земни цели. Изтребителят притежава и цифрова система за радиоелектронно противодействие, която открива противникови радари и е способна да анализира сигналите и смущава работата им. Системата предупреждава при облъчване с лазер и управлява стрелбата с антирадарни ракети и разпръсква топлинни и пасивни радиосмущения. Освен това “Рафал” притежава и система за ранно предупреждение за ракетна атака. От своя страна изтребителят извършва и изненадваши атаки. Той може да изпълни и бръснещ полет ниско над земята, под 100 м, и то при сложен релеф със скорост от близо 912 км/ч., като заобикаля препятствията в автоматичен режим. За пилота пък има нашлемна система за прицелване, която дава възможност за управление на огъня и чрез гласа на пилота. В “Рафал” е монтиран и контейнер за оптикоелетронен обзор и лазерно целеуказване от трето поколение. Той работи на всякакви височини и има въртящ се нос с покритие от 360 градуса. Контейнерът може да разузнава и от малка височина, като записва данните и предава разузнавателната информация на земята в реално време. “Рафал” е последният европейски самолет, който Европа е направила без американско участие.Той е конструиран като многоцелеви – да изпълнява задачи по въздушни, морски и земни цели. Има, разбира се, и палубна модификация. Максималната скорост на френския изтребител е 1950 км./ч, а далечината на полета е близо 2500 км. След като кацна на летището в авиобаза Сен Дивие след близо час и половина боен полет президентът Румен Радев заяви, че това е невероятен изребител – с много мощ, маневреност и електронно оборудване. Но за да имаме и ние такава прекрасна машина, пъво трябва да попитаме за цената. А тя може да се окаже, че не е по джоба ни. Най-евтиният вариант е над $100 млн. След това е вариантът учебно-боен самолет или т.н. спарк, тоест за двама пилоти, на какъвто летя Радев – около $ 115 млн. Най-скъп е морският или палубният вариант за нуждите на ВМС, който каца на самолетоносач. Неговата цена е около $120 млн.", "date": "2017.12.09", "title": " “Рафал” – френската любов на българския президент"}
{"url": "https://trud.bg/%d0%bc%d0%be%d0%b9%d1%81-%d1%80%d0%b0%d0%b7%d0%b1%d0%b8-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b8%d1%82%d0%b5-%d0%b0%d0%bc%d0%b1%d0%b8%d1%86%d0%b8%d0%b8-%d0%bd%d0%b0-%d1%87/", "text": "Дейвид Мойс записа победа с „Уест Хям“ от петия път. Точно толкова мача бяха необходими на опитния мениджър за първи успех начело на „чуковете“. А това се случи във възможно най-удачния момент – дербито с „Челси“. Марко Арнаутович вкара скъпоценния гол за крайното 1:0 на Олимпийския стадион в Лондон. Халфъ бе точен още в 6-ата минута. Така „чуковете“ записаха едва втори успех в последните си 15 мача за първенство. За Дейвид Мойс това бе първи домакински успех от година насам, когато победен бе „Уотфорд“, но като треньор на „Съндърланд“. „Челси“ претърпя нов удар по шампионските си амбиции. Тимът на Антонио Конте бе безупречен в последните кръгове, записвайки шест успеха в последните седем мача. Но двубоите като този със закъсалия „Уест Хям“ ги остави далеч от първото място. През втората част шампионът на Англия не успя да отправи нито един точен удар при 70% владеене на топката. Последната загуба на „сините“ за първенство бе срещу друг закъсал тим, този на „Кристъл Палас“ (1:2). В друг мач от кръга „Тотнъм“ разгроми „Стоук“ с 5:1. Хари Кейн вкара два гола, като с тях удари кота 90 попадения във Висшата лига. Таранът ги отбеляза в 131 срещи. Икономични победи с по 1:0 записаха „Бърнли“ над „Уотфорд“ и „Суонзи“ срещу „Уест Бромич“. „Хъдърсфийлд“ надделя над „Брайтън“ за 2:0, а „Кристъл Палас“ и „Борнемут“ завършиха 2:2.", "date": "2017.12.09", "title": " Мойс разби шампионските амбиции на „Челси“"}
{"url": "https://trud.bg/%d0%bd%d0%b0%d1%81%d0%b5%d0%bb%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%be%d1%80%d0%b5%d1%8f-%d0%b5-%d0%b8%d0%b7%d0%bb%d0%be%d0%b6%d0%b5/", "text": "Ким Чен-ун може може и да отправя войнствени заплахи към САЩ, но севернокорейският режим едва ли разполага с достатъчно храна за своите войници. Експерти предупреждават, че населението на изолираната комунистическа страна е изложено на риск от масов глад, пише вестник Daily Star. Ситуацията може да стане бедствена, ако планът за преустановяване на доставките на петрол на Северна Корея бъдат изпълнени. „Ако Китай или останалият свят не изнасят или даряват храна на Северна Корея, вероятно ще се стигне до глад“, предупреждава Дейвид фон Хипел, старши сътрудник в Института за сигурност и устойчивост „Наутилус“. КНДР е с преобладаващ планински релеф, а стандартът на живот извън столицата Пхенян е изключително нисък и силно зависим от земеделието. Съгласно оценки на специалисти, между 1994-1998 г. от глад в страната са загинали повече от един милион души. След този период голяма част от населението на живее изолирано и скромно, въпреки правителствената пропаганда, която се гордее с националния просперитет. Източници обаче твърдят, че войниците от севернокорейската армия вече са изправени пред задачата да събират провизиите си сами, твърдят източници на изданието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " Населението на Северна Корея е изложено на риск от масов глад"}
{"url": "https://trud.bg/%d0%b1%d0%b0%d0%b9%d0%b5%d1%80%d0%bd-%d0%b1%d0%b8-%d1%81-%d0%b5%d0%b4%d0%b8%d0%bd-%d1%83%d0%b4%d0%b0%d1%80-%d0%b1%d0%be%d1%80%d1%83%d1%81%d0%b8%d1%8f-%d0%bf%d0%b0/", "text": "„Байерн“ (Мюнхен) победи като гост „Айнтрахт“ с 1:0. Голът вкара Артуро Видал в 20-ата минута. Любопитното е, че попадението падна след единствения точен удар за „баварците“ през целия мач. Въпреки това той се оказа достатъчен за четвърта в последните пет двубоя за първенство. Преследвачът „Лайпциг“ се спъна срещу „Майнц“ за 2:2. Така разликата между „биковете“ и „Байерн“ нарасна на осем точки. „Борусия“ (Дортмунд) продължава да затъва. „Жълто-черните“ загубиха у дома от „Вердер“ с 1:2 и по този начин увеличиха черната си серия на осем мача без победа в Бундеслигата. Поражението свлече „Борусия“ на седмото място с 22 точки и изоставането от лидера „Байерн“ вече е 13 пункта.  В друга среща от кръга „Хамбургер“ и „Волфсбург“ завършиха 0:0.", "date": "2017.12.09", "title": " „Байерн“ би с един удар, „Борусия“ пак се дъни"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd%d0%b8-%d0%bf%d0%be%d0%bc%d0%b0%d0%b3%d0%b0-%d0%b4%d0%b0-%d1%80%d0%b5%d1%88%d0%b8%d0%bc/", "text": "2018 ще бъде годината на интеграции на страните от Западните Балкани в международните институции. Готови сме да влезем в НАТО извършваме необходимите реформи, увеличаваме бюджета си във военната област с 0.2% за да можем да засилим оперативната интермобилност на армията на Република Македония и да участваме във всички мисии на Организацията. Това заяви премиерът на Македония Зоран Заев в по  . „През 2018 год. се надявам, че Македония може да получи поканата за членство в НАТО. България и други държави ни помагат да решим въпроса за името в спора с Гърция, което ще ни отвори пътя към автоматичното членство. Договорът за доборосъседство между България и Македония дава своите резултати. Подписахме вече документ за поевтиняването на роуминга, започнаха и проектите за изграждането на новия граничен пункт между страните ни – „Клепало“, каза още македонският премиер. „Работи се за включването и към магистралата „Струма“ в България, която е много важна. Също така вече обсъдихме и новия газопровод, който от Петрич ще стигне до Струмица. Българските компании, започнаха да идват в Македония и да показват своя интерес за инвестиции във всички области, като сериозен е интересът към тютюневите фабрики. Това показва че приятелството между България и Македония носи само придобивки. Отива си периодът на напрежение между България и Македония. Вярвам, че Договорът за приятелство, които подписахме, окончателно затвори всички възможности за всички неприятелски моменти, които съществуваха в миналото. От това икономическа и финансова полза ще имат гражданите на Македония и България,“ обясни Заев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " Зоран Заев: България ни помага да решим въпроса за името в спора с Гърция\t\t\t"}
{"url": "https://trud.bg/%d0%bc%d0%bb%d0%b0%d0%b4%d0%be%d1%86%d0%b8%d1%82%d0%b5-%d0%bd%d0%b0-%d1%81%d0%bb%d0%b0%d0%b2%d0%b8%d1%8f-%d1%81%d0%bf%d1%80%d1%8f%d1%85%d0%b0-%d0%bb%d0%b5%d0%b2%d1%81%d0%ba/", "text": "Младоците на „Славия“ спряха звездите на „Левски“ в преследването на първите в класирането „Лудогорец“ и ЦСКА. Най-старото столично дерби завърши 1:1. 18-годишният защитник Андреа Христов шокира „сините“ с попадение осем минути преди края на срещата. Преди това „Левски“ поведе чрез Серджиу Буш. Румънецът вкара четвърт час след началото. Ранното откриване на резултата внесе прекалено голямо спокойствие в редиците на тима от „Герена“ и съвсем закономерно бяха наказани в края на мача. Като цяло през второто полувреме „Славия“ създаде повече положения и си заслужи точката. Слалом на Галин Иванов между играчи в синьо също можеше да завърши с гол. За сметка на това „Левски“ не създаде нито едно голово положение след почивката, надявайки се да запишат пета поредна победа с 1:0, но това не се случи. „Не заслужавахме да победим – каза Роман Прохазка, халф на „Левски“. – Не играхме добре. Не само второто полувреме, като цяло не се представихме както трябва. Не сме подценили „Славия“. Нямахме положения освен гола на Буш. Предстои ни мач за Купата на България срещу „Дунав“. Не трябва да има грешка.“ От „Герена“ като че ли бяха подценили срещата със „Славия“. Делио Роси, треньор на „сините“, беше направил промени в своя състав. Димитър Пиргов, Буш и Йерсон Кабрал започнаха като титуляри за сметка на Давид Яблонски, Антонио Вутов и Жуниор Мапуку. Чешкият бранител и юношата на „Левски“ бяха извън групата и гледаха мача от трибуните.", "date": "2017.12.09", "title": " Младоците на „Славия“ спряха „Левски“"}
{"url": "https://trud.bg/%d1%80%d0%b5%d0%b0%d0%bb-%d1%80%d0%b0%d0%b7%d0%b3%d1%80%d0%be%d0%bc%d0%b8-%d1%81%d0%b5%d0%b2%d0%b8%d0%bb%d1%8f-%d1%81-50/", "text": "Испанският шампион „Реал“ (Мадрид) съсипа с 5:0 коравия „Севиля“ в мач от 15-ия кръг на Примера дивисион. Световният и европейски клубен шампион разби южняците с пет гола за едно полувреме – разписаха се Начо Фернандес (3), Кристиано Роналдо (23 и 31-дузпа), Тони Кроос (38) и Ашраф (42). „Белия балет“ изнесе истинска лекция на стадион „Сантиаго Бернабеу“ преди да заминат за Обединените арабски емирства, където ще защитават световната си купа. Преди началото на двубоя голямата звезда Кристиано Роналдо показа своите пет „Златни топки“, последната от които беше спечелена преди два дни. Преди двубоя Хулио Салинас, легенда на испанския футбол и бивш играч на „Барселона“, заяви, че провъзгласилият се преди дни Роналдо за най-добър в историята на футбола изобщо не е толкова велик. „Не смятам, че мястото ти е на пиедестала на най-добрите играчи в историята, защото има немалко играчи, които те превъзхождат“, каза Салинас по адрес на португалеца.", "date": "2017.12.09", "title": " „Реал“ разгроми „Севиля“ с 5:0"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%bc%d0%b0%d0%bd%d0%be%d0%bb%d0%be%d0%b2-%d0%bf%d1%80%d0%b8%d0%b2%d0%b0%d1%82%d0%b8%d0%b7%d0%b0%d1%86%d0%b8%d1%8f%d1%82%d0%b0-%d0%b5-%d0%b3%d1%80%d0%b0/", "text": "Приватизацията е грабеж, имаше планирани милионери. Участваха поне 4 правителства, това беше пладнешки грабеж. Принципът беше сбъркан. Това заяви президентът на КТ „Подкрепа“ Димитър Манолов по  . „Работниците се използваха за фасада. Това, което заработваха, малко след това им биваше отнето. Не се позволи да каже пазарът какво има и кое колко струва“, допълни Димитър Манолов. По думите му Иван Костов си е платил полическата цена за това, което е направил. „Сделките като такива са били законни, но приватизационният контрол отсъстваше. Твърди се, че някои добре са осребрили участието си във властта. Схемата е такава, че тези хора трудно могат да бъдат хванати“, добави Манолов. „Имаше външно настояване да се извършва приватизация. Мотото – „Продавайте, няма значение на каква цена”. В момента натискът да не се разследват приватизационни сделки е за изчистване на политически сметки“, уточни Димитър Манолов. „Дадохме един тон книжа, но правосъдната система не искаше да се занимава с това. Ние бяхме неопитни, тези, които са писали плана, но водеха за носа. Обръчите около политиците днес имат повод да се притесняват“, каза още Димитър Манолов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " Димитър Манолов: Приватизацията е грабеж, участваха поне 4 правителства"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-89/", "text": "Връщането към международни договори и спогодби не е градивно, подчерта премиерът. България, Гърция, Румъния и Сърбия се обединиха за стабилността на региона.         Руската политическа система си има особености. Бледи и политически изхабени личности няма как да повлекат след себе си избирателите – коментар на Инго Мантойфел от „Дойче веле“.       Био- и екопродукти в онлайн търговията. Най-търсени са яйцата, пилешкото месо, сиренето и кашкавалът.               Жената не бива да спекулира с красотата си. След сватбата се чувствам по-добре и повече жена. Не съм поддръжник на днешната реалност и бигбрадърщина, казва актрисата Луиза Григорова в интервю за „Труд“.         Еленка Костова се състезава в дисциплините тласкане на гюле и хвърляне на диск. Живее в дом за възрастни хора заради купона.               Нови открития поставят под съмнение доминиращата теория за миграцията на Хомо сапиенс. Вместо една вълна на разселване от Африка преди 60 000 години, имало множество – и то доста по-рано. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " Вижте акцентите в броя на вестник „Труд“ в неделя, 10 декември 2017"}
{"url": "https://trud.bg/%d1%84%d1%83%d1%82%d0%b1%d0%be%d0%bb%d1%8a%d1%82-%d1%81%d0%b5-%d0%bf%d1%80%d0%b5%d0%b3%d1%8a%d1%80%d0%bd%d0%b0-%d0%b8-%d1%81%d1%8a%d0%b1%d1%80%d0%b0-73-500-%d0%bb%d0%b2-%d0%b7%d0%b0-%d0%ba%d1%80/", "text": "Футболът ни се прегърна, както отдавна не бе правил. За благородна кауза! В един следобед се събраха 78 000 лева за малкия футболист Кристиян от академия „Царско село“, който се нуждае от лечение на тежка болест. Организаторът и шеф на комплекса Стойне Манолов събра на едно място бивши и настоящи звезди, легенди от други спортове, бизнесмени и шоумени. Само с една цел – да се помогне на малкия Крис. В името на тази мисия един до друг застанаха звездите на ЦСКА и „Лудогорец“ – Фернандо Каранга и Козмин Моци. Двамата се снимаха и раздаваха автографи заедно на стотици деца. След това играха един срещу друг и в демонстративния мач. Нямаше и помен от искрите между двамата на последното дерби в Разград. Не се усети напрежение и преди предстоящия сблъсък за купата в четвърък. От Маями с видеообръщение се включи най-великият български футболист Христо Стоичков. „Здравей, Крис! Всички се събрахме, за да ти покажем, че не си сам в битката, която ти предстои. Ние сме твоят отбор. Един за всички и всички за Крис!“, рече кавалерът на „Златната топка“. „Ние даваме всичко, което зависи от нас. Останалото е в ръцете на Господ“, добави легендарният Наско Сираков. В шоу мача големи футболни умения демонстрираха и спортисти, радвали ни в други зали. Великият Йордан Йовчев вкара два гола. Асистираха му баскетболната звезда Тодор Стойков и волейболният гигант Борислав Кьосев. Душата на мача естествено бе Константин Папазов. Отлични с топка в крака се показаха артистите Васил Василев – Зуека и Димитър Рачков, бизнесменът Александър Чакмаков… Тъкмо завърнали се от подвига с казахстанския „Астана“ на терена излезе треньорското трио Станимир Стоилов-Цанко Цветанов-Саид Ибраимов. Сираков също се отличи с два гола, а дуелът завърши след изпълнение на дузпи. Там условието бе бивши футболисти да не изпълняват. В търга хората се надпреварваха да купуват фланелки на звезди. Разбира се, стартът даде Христо Стоичков. Негов екип с автограф от „Барселона“ бе продаден за 5500 лв. Първото място спечели специално изпратената от премиера Бойко Борисов фланелка с неговия лик. За нея най-щедрият в търга Стойне Манолов плати 8000 лв. Активно в наддаването се включи и Сираков, но не издържа на агресивната атака на бизнесмена и собственик на втородивизионния „Царско село“. Манолов направи и втората най-голяма покупка – фланелка на Стилиян Петров за 7000 лв. Освен това взе и екип на Ариен Робен от националния тим на Холандия за 4000 лв. Фланелките на търга за Крис Бойко Борисов 8000 лв. Стилиян Петров 7000 лв. „Левски“ 7000 лв. „Ливърпул“ 6000 лв Неймар 6000 лв. Христо Стоичков 5500 лв. Любослав Пенев 5000 лв. ЦСКА 5000 лв. „Лудогорец“ 5000 лв. Ивелин Попов 5000 лв. Серхио Агуеро 5000 лв. „Чикато Булс“ 5000 лв. Ариен Робен 4000 лв.", "date": "2017.12.09", "title": " Футболът се прегърна и събра 73 500 лв. за Крис"}
{"url": "https://trud.bg/%d0%b8%d1%80%d0%b0%d0%ba-%d0%be%d0%b1%d1%8f%d0%b2%d0%b8-%d0%ba%d1%80%d0%b0%d1%8f%d1%82-%d0%bd%d0%b0-%d0%b2%d0%be%d0%b9%d0%bd%d0%b0%d1%82%d0%b0-%d1%81%d1%80%d0%b5%d1%89%d1%83-%d0%b8%d0%b4%d0%b8%d0%bb/", "text": "Иракският премиер Хайдер ал Абади обяви край на тригодишната война срещу терористичната групировка „Ислямска държава“ в страната, съобщи  . „Нашите сили имат пълен контрол над иракско-сирийската граница и затова обявявам края на войната срещу терористите“, каза той на конференция в Багдад. „Врагът ни искаше да унищожи нашата цивилизация, но ние спечелихме чрез нашето единство и решителност. Ние триумфирахме“, допълни министър-председателят. През 2014 г. екстермистите превзеха големи територии на север и запад от Багдад. Борбата срещу тях започна с коалиция, ръководена от САЩ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " Ирак обяви края на войната срещу ИДИЛ"}
{"url": "https://trud.bg/%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b8%d1%8f%d1%82-%d0%b0%d0%bd%d0%b0%d0%bb%d0%b8%d0%b7%d0%b0%d1%82%d0%be%d1%80-%d0%ba%d1%83%d0%b7%d0%bc%d0%b0%d0%bd-%d0%b8%d0%bb%d0%b8%d0%b5%d0%b2/", "text": "– Действително става дума за нова ера – промяна на парадигмата. Това транзакциите да бъдат опосредявани от банкова институция, информацията да се съдържа на едно-единствено място, да има посредник – вече остава в миналото и относително скоро ще бъде напълно забравено. Днес имаме изцяло нов дигитален свят, в който дори средствата за размяна – парите – имат „реално” пространство, циркулират между участниците пряко. Информацията е децентрализирана, а всички участници в системата „потвърждават” извършените транзакции. В основата на процеса е това ново технологично „животно” – блокчейн. Всъщност именно блокчейн е технологичната инфраструктура, правеща възможна изобщо концепцията за виртуални валути, които, от своя страна, са криптирани и защитени с индивидаулен код. Важно е да се прави разлика между блокчейн като технология и криптовалутите като биткойн, уайткойн, етириум и прочие, ползващи го като платформа-носител. Процесът е необратим и това, че е сложен за разбиране, не означава, че няма да стане неизменна част от ежедневието ни. Промил от процента от хората глобално знаят въобще как функционира сегашната валутна система или банкирането с частични резерви. Но си ги ползваме, нали… – Има няколко основни фактора. Кризата от 2007-2009 година разтърси света и уплаши много хора. Да си припомним какво стана след началото на новото хилядолетие. Централните банки удавиха света в кредит. Недвижими имоти, акции, деривати – цените постоянно растяха, „прасетата летяха”, казано на финансов жаргон. Финансова алхимия, която обаче щеше да има цена – стратосферна спекула на пазарите, впоследствие финансов срив и оттам най-тежката икономическа депресия от Великата такава в САЩ през 30-те години на миналия век. Осъзнато или не, изведнъж ясно се видя – на политическите контролирани пари не може да се има доверие. Монополът върху парите трябваше да бъде разбит, появиха се алтернативи. Технологията се разви и го позволи. В началото феновете на идеята можеха да се поберат в една стая, днес – буквално целият свят говори за най-известната криптовалута – биткойн. Със сигурност, това е естествен процес, със сигурност има и много излишна емоция. Това обаче не е просто бъдещето – това е настоящето и то съвсем реално. – Разбира се, тези ценови колебания са много опасни инвестиционно, но са напълно нормални с оглед на ранния етап на навлизане. Все още няма стабилно доверие, все още има силна спекула и огромни фондове, които влизайки или излизайки от пазара, могат да тласнат страхове и алчността в една или друга посока. Определено краткосрочно и средносрочно биткойн е непредсказуем – може да купите на 3 хиляди долара, да стигне 15, след което да падне до 10 и да продадете доволни от сделката. Може да купите на 15 да падне до 10 и да продадете в паника… Като клас актив биткойн по-скоро е стока и не генерира доход, тоест обзалагате се върху посоката на цената и се надявате тя да расте. Това, което обаче е много по-важно дългосрочно, е дали биткойн ще се превърне в универсално средство за размяна, вход в системата на криптовалутите изобщо, разрешавайки реални проблеми на бизнеса. Тогава днешната му цена в проблемните хартиени пари може дори да се окаже доста ниска… – Банките усещат пулса на пазара изключително добре. Джейми Даймън, шефът на Джей Пи Морган, заяви, че биткойн ще се срине, докато в това време неговите трейдъри купуваха от крипотвалутата мощно. Самата блокчейн технология навлиза скорострелно и скоро ще е интегрална част от цялата разплащателна инфраструктура на финансовите посредници. Има и биткойн банкомати, които също ще се разрастват. Въпросът не е дали, а кога. – Светът и глобалната парична система само може да спечели от това явление. Политическата намеса и монопол в парите води непрекъснато до кризи и трансфер на богатство от едни към други, обърква всички сигнали на пазара. Децентрализацията на парите е нещо хубаво. Това, което не се разбира обаче, е, че те са само едно разменно средство и за да извършат тази си функция, е нужно към тях да има доверие и да са относително универсално приети. Това всяка компания да си издава собствена валута е абсурдно, парите правят възможна размяна между всички, няма полза от тях иначе. Кое ще изберат за универсални пари хората, естествено, никой не знае. Със сигурност, за да са стабилно платежно средство, има едно условие – за тях трябва да има и непарично търсене, тоест да са полезни и за друго. Етириум например, предлага отпадане на посредника в договорите, тоест правен принос с т. нар. „умни договори”. Сегашните пари, нямащи непарично търсене и приложение, са социален експеримент на 50-ина години, който доведе до дълг на правителството в САЩ от 20 трилиона долара и неизплатимо задлъжняване на т. нар. „развити икономики”. Това няма как да завърши добре, ако леко се заровим в стопанската история, а тя е барометър. – Всички държави. Те или ще се опитат да ги смажат, или да ги яхнат, някои като Венецуела, например, искат да си направят свои. Вижте, битката е за контрола върху паричното предлагане. Както казва Майер Амшилд Ротшилд – „Дайте ми контрола върху парите на страната и не ме интересува кой пише законите й.” Опитват се да ги регулират и облагат като актив, да ограничават новите публични предлагания на валути с изисквания към проспектите, подобни на тези за публичните компании. Разбира се, САЩ, Китай, Япония са най-напред в тези процеси, защото там проблемът е и най-спешен. Ясно е, че много от мерките привидно ще се правят в „защита на инвеститора”. Истината е, че никое правителство няма да се лиши от данъчните си приходи, а всякакви транзакции, оставащи вън от системата, са анатема. Технологията се развива много бързо обаче, така че рано или късно, по-скоро ще се опитат да я яхнат – битката с нея е загубена изначално. – Засега на институциите им е трудно да се определят по темата, а и тя е специфична. Има едно становище на НАП, в което се разглежда облагането на доходите от продажбата на биткойн. При наличието на нетна капиталова печалба от сделки с биткойн за година, тя се облага с данък общ доход. – В момента има привидна истерия, медиите раздуват темата, защото хората искат да четат и гледат как могат да забогатеят. Приложено към биткойн, това е абсурд. Да го купуваш, защото цената му ще расте, без да го разбираш, е рулетка. Със сигурност някои от тези валути ще се наложат универсално и дългосрочно хартиените пари ще се обезценят спрямо отличниците в криптосвета. Огромна част от тези валути ще изчезнат. Ситуацията наподобява интернет балона от края на 90-те години на миналия век. Болшинството се срутиха се гръм и трясък, но „Амазон“ например оцеля и сега основателят й Безос е най-богатият човек в света. Истината е, че огромният кредит, залял финансовата система в момента, е въздух за много балони при активи като акции и облигации, например, така че, дори да се надува, пукането на биткойн балона ще има ограничен ефект върху системата. – Че има много риск и че не е добра идея да си ипотекира апартамента, за да го прави. – Икономическата конюнктура сега е благоприятна и това е времето, в което хроничният дефицит трябва да се излекува, а рекордните разходи – рационално да се овладеят. Което за момента се отлага. В противен случай сметката ще трябва да се плати тогава, когато рекордно ниските лихви на Запад поемат нагоре, което ще натисне и основните ни търговски партньори. С толкова дълг при тях и по-високи лихви, нашето външно търсене ще пострада, а кредитът така или иначе ще се оскъпи за всички по веригата. Широките колани сега ще доведат до болезнени диети впоследствие.   Кузман Илиев е пазарен анализатор, специалист по банково дело, финансова икономика, теория на парите и кредита. Той е автор и водещ на предаването Boom & Bust по Bloomberg TV Bulgaria заедно с Владимир Сиркаров, което се излъчва всяка събота и неделя в 21 часа. Кузман е търсен коментатор и анализатор в медиите по външнополитически и икономически теми. Читателите го познават и като редовен анализатор във в. “Труд”. Магистър е по публичен мениджмънт от IEP Тулуза. Кузман Илиев е водещ и на актуалното публицистично предаване Денят ON AIR по Bulgaria ON AIR.", "date": "2017.12.09", "title": " Финансовият анализатор Кузман Илиев пред „Труд“: Биткойнът не е бъдещето, той е настоящето и то съвсем реално"}
{"url": "https://trud.bg/%d1%80%d0%b5%d0%b2%d0%be%d0%bb%d1%8e%d1%86%d0%b8%d0%b8%d1%82%d0%b5-%d1%80%d1%8f%d0%b4%d0%ba%d0%be-%d1%81%d0%b5-%d1%81%d0%bb%d1%83%d1%87%d0%b2%d0%b0%d1%82-%d0%b1%d0%b5%d0%b7-%d1%83%d1%87%d0%b0%d1%81/", "text": "Не е склонен да прави революции българският народ, пасивен е и затова го хулят и пустосват. Много дебили имало сред него, до 80% ги наброи виден професор-политолог, уж-божем народен избраник. Друг професор, психолог на туй отгоре, упрекна гражданите, че вместо да въстанат, предпочитат да пърдят под завивките. И преди тях много други мудрословеснейши водоплаващи коряха народа с подобни обидни обобщения. Инак те всинца са родолюбци, ако ги питаш. Революциите имат обективни предпоставки, иначе не започват, не само българите ги избягват. По времето на Луи XIV французите са живели много по-бедно и тежко, отколкото в края на XVIII в., често е припламвало недоволство към местните феодали,но са славили краля Слънце. Но през 1793 г. парижани са крещяли възторжено, когато е паднала главата на Луи XVI. Макар, че Франция е най-богата в Европа, а просвещенските идеи се разпространяват свободно. През 1917 г. няма революционна нагласа сред руския народ, превратите са дело на елитите. Петър Първи прави много болезнени реформи, но няма революция. Екатерина Велика също провежда големи преобразования, съветват я лично Дидро и Волтер, има селски въстания, но са потушени. Александър Втори, наречен Цар Освободител заради даването на свобода на крепостните селяни, загива след осем атентата, но царизмът оцелява. Така е в България на 9. 9. 1944 г. и след това, както и на 10. 11. 1989 г. та досега. Недоволни има преди и по време на всички тези исторически дати и събития. Във всяка страна съществуват по-малки или по-големи групи хора, в чието психическо състояние относително трайно присъства усещането за непреодолими пречки пред постигането на техни цели и въжделения.Това поражда тревожност, отчаяние, гняв. Важно тук е възприеманото от отделните индивиди разминаване между онези блага, на които хората са убедени, че имат право да претендират, с възможностите, които им се струва, че могат реално да постигнат с достъпни средства. Недоволството се появява, когато те намират своето положение като незадоволително в сравнение с други индивиди или групи. Разминаването може да се дължи на различни причини. Промените са неизбежни, както и недоволството сред хората. Ако разкрачът между желаното и възможното не е голям, недоволните са склонни дълго да търпят много лишения, щом могат в приемлив размер да запазят онова, което са придобили и особено, ако поне малко могат да го увеличават. Имат се предвид не само материалните ценностни дадености и и очаквания. Ето защо по времето на т. нар. развит социализъм недоволството сред българите не е взимало масови размери, а след промените нямаше остри антикомунистически реакции. Бъдат ли лишени обаче индивидите и групите от надежди за бъдещи положителни промени в техните житейски дадености и ситуации, те навлизат в състояние на апатия, черногледство или отчаяние. В това състояние отдавна са мнозинството българи, далеч са от политическия ентусиазъм, който е желателен от политиците. Колкото и да ги ръчкат към агресия разни хабилитирани умници. В условията на напредващо социално разслоение възможностите на повечето българи за по-добър живот намаляха, емиграцията обаче е значителен отдушник за тревожността и отчаянието сред активните слоеве на населението. Намаляват относително и очакванията, които и преди не бяха особено големи, скептичен е масовият българин. Недоволството не достига нивото, необходимо за политическо насилие, за бунтове и дори за масови улични изяви, колкото и да се напъват в някои моменти соросоиди и грантаджии. Нещо повече. Промяната , особено ако е рязка и резултатът от нея е доста отдалечен, предизвиква конфликт между смисъла, с който се натоварва ситуацията,с нововъзникналите обстоятелства. Този сблъсък е фундаментално неприятен, поражда тревожно напрежение, изисква нереалистично бързо приспособяване, в резултат – стремеж да бъде избегнат. Реакцията на силния стрес при травмиращите социални промени е задължително връщане към вече изпробвани практики. Наскоро социологически сондаж показа, че половината българи, по-точно живелите през социализма, предпочитат онова време. По-младото поколение, лишено от личен допир с онова време, объркано търси други варианти за бъдеще на базата на различни нови модели. Липсват или недостигат и други решаващи фактори, за да се стигне до бунтове. Те са много вероятни, когато след продължителен период на икономическа стабилност настъпва рязък спад. След промените през 1990 г. в хода на т. нар. реформи такъв срив се случи, мнозинството българи излизаха по улици и площади, правеха блокади, трошиха, палеха. Все още вярваха, че една партия е по-добра от друга, че Западът ще им помогне. А гущерът ще си откъсне опашката, превръщайки се в общественоотговорен предприемач. Важно условие за бунт е рязкото нарушение на равновесието на социалната среда, на появата на силно разминаване между структурата на съществуващите убеждения в обществото и новото разделение на труда и доходите. Появява се в хода на всички по-значителни икономически и политически реформи, дори при добре обмислените. Затова властимащите избягват дори наложителните, най-често ги заменят с козметични. В САЩ, ЕС и у нас, например, само се заканват да реформират здравеопазването и образованието. Така се появява още едно условие за бунт – отказът на политическия елит да предприеме нужните за успокояване на разколебаното обществено равновесие. В резултат този елит губи авторитет и все повече се ориентира към укрепването му чрез силовите структури. Много е трудно да се намери точната доза на властовото насилие, същевременно е сравнително лесно да се попречи на управляващите да го приложат дори дозирано. Един от най-ефективните начини е да се разложат или компрометират войската, полицията и тайните служби. Което сториха по външна поръчка „реформаторите“ от БСП преди да сдадат властта на създаденото пак от тях политически недъгаво СДС. Тук ще припомним думите на император Николай Втори преди да се отрече от короната: „Отвсякъде измяна, страхливост и измама“. По това време никакво болшевишко-комунистическо влияние в Русия няма, а дори братята на царя застават на страната на либералната революция. Предателството на елитите в Русия съсипва съпротивителните сили на империята, става истинската причина за Октомврийския преврат и комунистическата революция, както и за загубата на значителни територии. Предателството на Горбачов и Елцин довежда до ликвидирането на СССР и до още по-тежки териториални и политически загуби. Предателството на комунистическия елит в България довежда до разпад на държавността, безподобно ограбване на населението с поява на геноцидни тенденции. И закономерно настъпва и тежко криминализиране на новите политически и икономически елити, на всички администрации и сред цели социални групи. Още един фактор, често решаващ, се наблюдава при всяко прерастване на социалното недоволство в революционно брожение – задължителното участие на външни сили. През втората половина на XVIII в. повечето монархии в Европа съдействат на войната за независимост на разбунтувалите се британски колонии в Америка. Енергизирани зад океана, просветителските идеи на европейските енциклопедисти се връщат като антимонархически буржоазни преврати, бунтове и революции. Първо в богатата Франция, която най-много е съдействала за появата на САЩ. И европейски страни в различни моменти са имали голям принос за разгарянето на Френската революция. Особено активно за свалянето на царския режим в Русия и поддържането на огъня на гражданската война са действали както тайните служби на традиционните й врагове, така и масонски организации. Към този външен арсенал за внос на бунтове и революции, за поддържане на нестабилност в набелязана държава се добавиха и т. нар. неправителствени организации (НПО). Този своеобразен подривен и по същество недемократичен външно-вътрешен фактор, от една страна провокира диктат на малцинствата над мнозинството, а от друга противодейства на властта да прилага законова репресия спрямо по-агресивните нейни противници. При неуспех на тези НПО или при прогонването им външният фактор понякога прибягва до открита намеса чрез декларации, различни икономически санкции и дори до пряка военна агресия спрямо по-слаби държави. Неизбежно идва времето, когато външните ще изсърбат, каквото са дробили за другите, примери има много. Представят си го в далечното бъдеще, но днес промените са силно ускорени.", "date": "2017.12.09", "title": " Революциите рядко се случват без участието на външни сили\t\t\t"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%be%d1%82%d0%be-%d0%b1%d0%b8%d0%b6%d1%83-%d0%b5%d0%bb%d0%b8%d0%b7%d0%b0%d0%b1%d0%b5%d1%82-%d1%85%d1%8a%d1%80%d0%bb%d0%b8-%d0%b8%d1%81%d0%ba%d0%b0/", "text": "– Живея в Хартфордшър, но имам къща в западен Лондон, която се намира на много красива уличка с черешови дървета. Когато разцъфнат през април се открива гледка като от друг свят. Прекрасно е.  – Ходих на мюзикъла „Един американец в Париж“ миналата седмица. Спектакълът ме отнесе – хореографията на танците беше изключителна. Върховен професионализъм, форма и стил, чисто удоволствие за хората в публиката. – Преди много време едно от бившите ми гаджета ме научи да пея песента Maybe it’s Because I’m a Londoner, която и до днес си припявам със забавен кокни акцент. – Хранителният магазин Luigi’s Delicatessen на Fulham Road е моето място, когато ме мързи да готвя. Имат прекрасна селекция от кулинарни съкровища. – Прекрасният филмов критик А. А. Гил ме запозна със света на италианския ресторант Рива в Барнс. Най-качествената паста и най-съвършената пица в Лондон. Предлагат още невероятно свинско, зеленчуци и божествени сърповидни ньоки с мед. – Бъкингамският Дворец. Ще ям закуска на трона. – Докато шофирах всеки ден към декорите на сериала ни The Royals в 3 Mills Studios открих неподозирана за мен част от Лондон. Много надолу по реката, след Лондон Тауър и навътре в Ийст Енд. Чаровно място, което заслужава да се посети. – Когато един шофьор на такси се обърна към мен и ми каза, че приличам на Лиз Хърли, но изглеждам дори по-добре от нея. – Само дребни случки защото аз все пак съм послушна гражданка. Изпитвам огромно уважение към лондонските полицаи, тяхна фенка съм и смятам, че вършат прекрасна работа. Преди години предложих, че полицаите трябва да могат да влизат в ресторанти и да хапват на публични места докато са с униформите си, а тогавашния министър на вътрешните работи Дейвид Блънкет ми се присмя и нарече идеята глупава. После се обърнаха на 180 грауса и промениха закона, а аз получих публично извинение. – Много ми се иска да живея в The In & Out club на Piccadilly. Чудесна сграда, която сега изглежда изоставена. Вторият ми избор е Clarence House. – Самотни сърца. По традиция около мен винаги има поне по няколко приятели, които хленчат на кухненската ми маса след поредната раздяла. – 5 Hertford Street. Рифат Озбек е превърнал мястото в секси оазис – всичките ми приятели ходят там. – „Мъдрата жена има две уши и една уста защото трябва да слуша два пъти повече отколкото да говори“. Страхотният ми чичо ме научи на това и съм му благодарна- – Моят партньор в парти престъпленията е Патрик Кокс. Той идва винаги когато ми се купонясва, закопчава роклята ми и избира обувките, с които да изляза.", "date": "2017.12.09", "title": " Британското бижу Елизабет Хърли: Искам закуска в Бъкингамския дворец"}
{"url": "https://trud.bg/%d0%ba%d0%b0%d0%bb%d0%b8%d1%84%d0%be%d1%80%d0%bd%d0%b8%d1%8f-%d0%b3%d1%83%d0%b1%d0%b8-%d0%b1%d0%b8%d1%82%d0%ba%d0%b0%d1%82%d0%b0-%d1%81-%d0%b3%d0%be%d1%80%d1%81%d0%ba%d0%b8%d1%82%d0%b5-%d0%bf%d0%be/", "text": "Огнената стихия, която бушува вече цяла седмица в южната част на американския щат Калифорния, все още не е овладяна от пожарникарите, а силните ветрове през уикенда заплашват да допринесат за разрастването на пламъците, пише USA Today. Националната метеорологична служба издаде предупреждение с червен код за части от окръг Сан Диего, като най-силните ветрове се очакват в планините и в долината. Същевременно синоптиците съобщиха, че не се предвиждат никакви валежи в района. Условията в южната част на щата Калифорния остават опасни заради сухата почва и високите температури, предупредиха компетентните органи. Предварителните оценки показват, че в окръг Вентура пламъците са изпепелили 143 акра земя, а в района на Лос Анджелис – около шест хиляди акра земя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " Калифорния губи битката с горските пожари"}
{"url": "https://trud.bg/%d0%bd%d0%b5%d1%81%d0%b5%d0%b1%d1%8a%d1%80-34-%d0%b3%d0%be%d0%b4%d0%b8%d0%bd%d0%b8-%d0%b2-%d1%8e%d0%bd%d0%b5%d1%81%d0%ba%d0%be-%d0%bd%d0%b0%d0%b3%d1%80%d0%b0%d0%b4%d0%b8%d1%85%d0%b0-%d0%b4%d0%b0/", "text": "В навечерието на 9 декември, ден преди навършването на 34 години от вписването на Несебър в престижния списък на ЮНЕСКО, бяха отличени и жители на града, които са дарявали през годините наследствени и свои вещи и реликви на местния музей. Кметът Николай Димитров връчи грамоти на седем граждани на общината. Това са Стоянка Узунова- за предоставеното ръчно плетиво „със сувалка”, Мария Мазнева за автентично було, Мима Петрова – за предоставената шевна машина и етнографски материали, Лиляна Катрафилова за плетено с игла каре, Мария Сариева за подарената традиционна женска дреха от Ениджевардарско, Виолета Савова за етнографски материали от началото и Тодор Тодоров за предоставени виенски мебели и съдове. Даренията са от началото на ХХ век. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " Несебър 34 години в ЮНЕСКО, наградиха дарители на музея"}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-76-%d0%bb%d0%b8%d1%82%d1%80%d0%b0-%d0%b0%d0%bb%d0%ba%d0%be%d1%85%d0%be%d0%bb-%d0%b1%d0%b5%d0%b7-%d0%b1%d0%b0%d0%bd%d0%b4%d0%b5%d1%80%d0%be%d0%bb-%d0%be%d1%82/", "text": "Екипи на сектор „Противодействие на икономическата престъпност” предприеха масирани проверки на питейни и увеселителни заведение, хотели, вили и къщи за гости на територията на Пазарджишка област. В проверките са били включени представители на пожарната, Областна дирекция по безопасност на храните, НАП и РЗИ (Регионалната здравна инспекция). В петък съвместните екипи са инспектирали обекти в Стрелча, като в хотел и в къща за гости в средногорското градче служителите на приходната администрация са открили нередности при отчитане на оборотите. Инспекторите от „Държавен противопожарен контрол” и „Безопасност на храните” са направили предписания за отстраняване на пропуски при пожарната безопасност и начина на съхранение на хранителните продукти. В къщата за гости полицаите са открили и иззели 76 литра високоградусов алкохол без бандерол. По случая е образувано полицейско производство. Проверките на обектите продължават на територията на целия регион, допълниха от Областна дирекция на МВР-Пазарджик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " Иззеха 76 литра алкохол без бандерол от къща за гости в Стрелча"}
{"url": "https://trud.bg/108-%d0%b0%d0%ba%d1%82%d0%be%d0%b2%d0%b5-%d0%b8-%d1%84%d0%b8%d1%88%d0%be%d0%b2%d0%b5-%d0%bf%d1%80%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%bd%d0%b0-%d0%bf%d1%8a%d1%82%d1%8f-%d0%b7/", "text": "Активни действия за обезпечаване на сигурността по време на студентския празник предприеха служители от ОДМВР – Пазарджик и районните управления в областта. На територията на целия регион е проведена полицейска акция по контрол на движението. За установени през изминалото денонощие нарушения полицаи са съставили 32 акта и 76 фиша. Вчера следобед, екипи на РУ – Пещера и участъка в Батак спрели за проверка в района на местността „Превала” лек автомобил „Сеат”, управляван от пещереца Б.К. /21 г/. Заедно с него пътували 21-годишната А.Д. от Видин и Ш.Ш. от разградското село Недоклан. Водачът бил тестван с дрегер , като пробата му за употреба на наркотици се оказала положителна. От него са иззети три полиетиленови пликчета с марихуана и амфетамин, а от спътника му Ш.Ш. – пликче с канабис. Тримата младежи са задържани в ареста на РУ-Пещера. По случая се водят полицейски производства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " 108 актове и фишове при проверки на пътя за ден в Пазарджишко"}
{"url": "https://trud.bg/%d0%b1%d0%bb%d0%b8%d0%b7%d0%be-2-000-%d0%ba%d1%83%d1%82%d0%b8%d0%b8-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d1%86%d0%b8%d0%b3%d0%b0%d1%80%d0%b8-%d0%bd%d0%b0%d0%b4-2-%d1%82%d0%be%d0%bd/", "text": "Нелегални цигари и над 2 тона алкохол задържаха митнически служители в района на Горна Оряховица, съобщават от Агенция „Митници“. На 07.12.2017 г. екипи на митнически мобилни групи са извършили проверка на територията на неработещ индустриален обект в района на Горна Оряховица. При проверката във фургон без регистрационни номера, който видимо не в движение, митническите служители са открили 1191 кутии цигари без български акцизен бандерол от марките ROSEMAN, CALYPSO, PRESTIGE, DIVA, FAST, както и 2200 литра етилов алкохол (водка, джин, уиски, ром, кайсиева и гроздова ракия и спирт), съхраняван в 32 броя пластмасови бидони с вместимост 70 литра всеки. Към момента на проверката не е установен собственика на имота и нелегалната акцизна стока. По случая е образувано досъдебно производство по описа на Митница Свищов. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " Близо 2 000 кутии нелегални цигари над 2 тона алкохол задържаха митнически служители в района на Горна Оряховица"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd%d1%8a%d1%82-%d1%80%d0%b8%d1%82%d0%bd%d0%b0%d0%bb-%d0%b6%d0%b5%d0%bd%d0%b0-%d0%b2-%d0%b1%d0%b5%d1%80%d0%bb%d0%b8%d0%bd%d1%81%d0%ba%d0%be%d1%82%d0%be/", "text": "Българинът, който изрита жена в берлинското метро, е бил пребит в затвора, информира  , позовавайки се на германският вестник „Билд”. Миналата година 28-годишният Светослав Стойков изрита без причина в гърба 26-годишна студентка в берлинското метро. Момичето полита напред и си чупи ръката, а Стойков и придружаващите го трима мъже продължават по пътя си без да й помогнат. Нападението беше заснето от охранителните камери в метрото. По-късно Стойков беше осъден на три години затвор заради нападението. Той е бил преместен от затвора в Тегел в този в Хайдеринг от съображения за сигурност. Още същия ден той бил пребит от другите затворници и е откаран в болница. „Явно затворниците са знаели, че при тях идва прочутият ритач от берлинското метро и са изчакали подходящ момент”, пишат „Билд”. Вестникът посочва, че вероятно причината за побоя е отмъщение за атаката над момичето в метрото, заради което Стойков беше осъден. Състоянието на българина не се съобщава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " Българинът, ритнал жена в берлинското метро, е бил пребит в затвора"}
{"url": "https://trud.bg/25-%d0%b3%d0%be%d0%b4%d0%b8%d0%bd%d0%b8-%d1%82%d0%b2%d0%be%d1%80%d1%87%d0%b5%d1%81%d1%82%d0%b2%d0%be-%d0%be%d1%82%d0%b1%d0%b5%d0%bb%d1%8f%d0%b7%d0%b0-%d0%bb%d1%8f%d1%81%d0%ba%d0%be%d0%b2%d1%81%d0%ba/", "text": "25 години от създаването на състав за стари градски песни отпразнуваха певци и почитатели на песента в Лясковец. Годишнината събра в местното читалище „Напредък-1870” много гости за юбилейния концерт на „Бели ружи”. Те изпълниха любими песни от своя богат репертоар – откриха концерта си с „Юбилейна”, „Песента не остарява”, „Бели ружи”. Изпяха за публиката и „Лясковец”, „Лудо вино”, „Мария” и много други песни по текст и музика на Димитър Русев. Обогатиха музикалната вечер и с познатите евъргрийни с вечната и жива пулсация на времето – „Душата боли”, „Падaм”, „Тръгвай с бога” и други. За да ги подкрепят в празничното им честване се включиха с изпълненията си и приятелите им по творческа съдба – Мъжка певческа група „Георги Измирлиев” при пенсионерски клуб „Братя Грънчарови” и Женска певческа група „Еделвайс” при НЧ „Напредък-1869” гр. Г. Оряховица. Кметът на Община Лясковец д-р Ивелина Гецова и председателят на лясковското читалище Васил Русев ги поздравиха, пожелавайки им още дълги години да събират лясковчани около сцената и творческият дух и вдъхновението никога да не ги напускат. Свещичките на голяма торта, украсена с бели ружи, подарък от д-р Гецова, духнаха на сцената всички заедно, пожелавайки си здраве и на многая лета. А докато свещичките горяха, публика и приятели пяха заедно с празнуващите. Съставът за стари градски песни „Бели ружи” понастоящем е под вещото ръководство на солистката Добринка Стателова и с музикалния съпровод на Аспарух Костов. Групата функционира към читалище „Напредък-1870” и е продължител на певческите традиции в нашият град. Тези традиции се зараждат 100 години преди да бъде сформирана групата „Бели ружи”. Изследователят на Лясковец Димо Минев разказва, че ще през 1892 година учителят Иван Кондев слага началото, като сформира първият ученически черковен хор, който пее пред княз Фердинанд и княгиня Мария Луиза при гостуването им в нашия град. Така век по-късно около 15 ентусиазирани жени, а в последствие и мъже, учредяват състав „Бели ружи” през 1992 година. Първите репетиции започват под ръководството на дългогодишния диригент маестро Димитър Русев, създател на химна на град Лясковец. Вече 25 години „Бели ружи” печелят сърцата и овациите на публиката със звучната и омайна стара градска песен. Със своето музикално-сценично изкуство вокалната група обогатява културния живот и дава съществен принос в развитието и съхранението на песенното творчество, както в града и общината, така и в цялата страна. Година след година, песен след песен, концерт след концерт се изгражда и обогатява репертоарът на състава. Над 150 са съхранените и възродени от състава златни мелодии на старата градска песен, шлагери и неподвластните на времето евъргрийни. Сезон след сезон се нижат изявите на „Бели ружи”. Над 1000 участия в концерти, художествени програми и чествания, бележат богатата биография на групата. Най-успешни са спектаклите „Докле е младост”, „Песен за душата”, „Танго със спомена”, „Пей сърце”. Незабравими ще останат и съвместните концерти с участието на Маргрет Николова, Николай Любенов, Бони Милчева. Изпълнения на състава са излъчвани многократно в рубриката „Непресъхващи извори” по Българската национална телевизия, от студио „Балканфолк”, от кабелна телевизия „Скат” и др. За високи художествени постижения общата формация, бившето трио „Чар” и солистката Стателова, са лауреати и многократни носители на призови награди от фестивали и конкурси в Петрич, Стара Загора, Варна, Пловдив, Хасково, Ямбол, Кюстендил, Враца и Шумен. От Международния фестивал „Еврофолк Черно море” в Приморско, Несебър, Свети Влас, Созопол и Обзор през годините 2006, 2009, 2012, 2014 и 2016, са получавали дипломи и грамоти, като най-високото им отличие е „Златен Орфей”. Тези високи постижения са оценени от жури с председател Николай Кауфман, Михаил Белчев, Бони Милчева, Хайгашод Агасян. Най-дългогодишният диригент Димитър Русев е удостоен със званието Маестро, а за създадените десетки песни многократно е ставал носител на награди за авторство. През годините съставът работи и под музикалния съпровод на Рачо Дакелов, Марин Дакелов, Йоана Давидова, Антон Кушев, Йордан Попов. За високите постижения и широката популярност на състава несъмнено най-голям принос има неговата солистка Добринка Стателова, която през годините е солист на групата, а след кончината на Димитър Русев, и неин ръководител. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " 25 години творчество отбеляза лясковската певческа група „Бели ружи”"}
{"url": "https://trud.bg/%d0%b1%d0%bb%d0%b8%d0%b7%d0%be-200-%d0%b4%d0%b5%d1%86%d0%b0-%d0%be%d1%82-%d0%bb%d1%8f%d1%81%d0%ba%d0%be%d0%b2%d0%b5%d1%86-%d1%81%d0%b5-%d0%b2%d0%ba%d0%bb%d1%8e%d1%87%d0%b8%d1%85%d0%b0-%d0%b2-%d1%85/", "text": "Десетгодишна е вече историята на лясковския конкурс, в който деца от детските градини и по-големи ученици от общинските училища се съревновават. Надпреварата е за най-добър майстор на коледно-новогодишна картичка, която малките творци рисуват или апликират. През годините децата усъвършенстваха уменията си и всяка година показват все по-добри резултати. Идеята за учредяване на конкурса е да се разгърне потенциалът на децата, да развият творческото си мислене и да изваят върху белия лист своите идеи, да нарисуват своите мечти. Почти всяка година в този конкурс събраните за участие картички са над 200. И тази година желанието на децата да участват в надпреварата надхвърли очакванията на журиращите специалисти. 192 са представените честитки за съревнованието, а журито и тази година имаше не леката задача да класира най-красивите от тях. Изборът, както винаги, беше особено труден, тъй като малките творци с всяка изминала година стават все по-добри. Всички картички са оценени на много високо ниво, но наградените автори са само 30 на брой художници. Те бяха поканени да се срещнат с кмета на Общината д-р Гецова, за да получат грамоти, подарък и похвала за уменията си. Д-р Гецова благодари на деца, учители и родители, които присъстваха на награждаването, за активното включване на детските заведения и училищата в Общинския конкурс в продължение на 10 години. „Картичката е символ и знак за добри приятелски чувства и прави връзката между адресат и адресант много специална, а посланието на рисунките и пожеланията са мил жест към получателя, особено в навечерието на светли празници. В това се убеждаваме вече 10 години и вместо на лясковските деца да им омръзва, всяко следващо издание на конкурса е все по-впечатляващо за участниците, които са апликирали още в първите групи на детската градина и продължават да рисуват в средния курс на училището”, каза д-р Гецова. Тази година създателите на най-оригиналните честитки са Ивелин Димитров от ДГ „Радост”, Борис Бояджиев от ДГ „Славейче”, Мартин Попов от ДГ „Вълшебство” и Михаела Николова от ДГ „Пчелица”, които бяха класирани съответно на първо, второ, трето и четвърто място. Техните творения са предназначени за Президента Румен Радев, за вицето му Илияна Йотова, за председателя на Народното събрание Цвета Караянчева и за министър-председателя Бойко Борисов. Те и още 26 деца получиха поздравленията на кмета, а после се снимаха за спомен с д-р Гецова. Картичките на първенците и всички останали ще бъдат изпратени с поздрав-послание и до народни представители, министри, кметове, председатели на общински съвети, директори на институции, приятели и колеги от различни общини. За поредна година с честитките на децата ще бъдат стоплени за празниците сърцата на възрастни хора от Община Лясковец – потребители на Домашния социален патронаж и на почасови социални услуги, хора в неравностойно положение, самотни и болни лясковчани.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " Близо 200 деца от Лясковец се включиха в Х конкурс за най-красива коледна честитка"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%81%d0%b5%d0%b2%d0%bb%d0%b8%d0%b5%d0%b2%d0%be-%d0%b5-%d1%81%d1%80%d0%b5%d0%b4-%d0%bf%d1%8a%d1%80%d0%b2%d0%b8%d1%82%d0%b5-%d0%ba%d0%be%d0%b8%d1%82%d0%be-%d0%b2/", "text": "Община Севлиево е сред първите в страната, дали сериозна заявка за въвеждането на електронно управление. С предприетите стъпки се изпълнява един от основните приоритети – намаляване на административната тежест за гражданите и бизнеса. От 27 ноември 2017 г. общо 38 услуги са достъпни чрез Портала за електронни административни услуги, който се намира на сайта на администрацията www.sevlievo. bg Досега чрез секцията „Онлайн услуги“ беше възможно да бъдат правени справки от деловодната система, плащания и справки за местни данъци и такси. С въвеждането на новите услуги, получаването на удостоверения, препис-извлечения и справки  по „Гражданско състояние“ (ГРАО), „Териториално селищно устройство“, „Общинска собственост“, „Местни данъци и такси“, „Туризъм“ и „Транспорт“ става по електронен път. Освен улеснение за гражданите, които могат да получат необходимите им документи, интернет базираната платформа значително ще улесни ресторантьорите и хотелиерите, които ще могат да картотекират заведения, стаи и къщи за гости, бунгала, хостели, почивни станции и хотели, а фирмите със съответните дейности – да получат по интернет разрешение за извършване на таксиметров превоз на пътници. За да се възползват от електронните услуги на Община Севлиево, всички желаещи трябва да разполагат с квалифициран електронен подпис (КЕП), да се регистрират в системата и след избирането на търсената услуга, да попълнят необходимия формуляр, както и да прикачат изискуемите документи в електронен вид. Желаният документ може да бъде получен чрез сайта на Общината, на електронен адрес, на гише или с куриерска фирма до посочен адрес. Ако услугата изисква заплащане, системата няма да позволи нейното изпълнение, преди потвърждение на плащането. Банковите сметки и кодовете на всяка е-услуга са посочени в нейното описание, а плащането може да бъде извършено чрез банков превод,  e–PAY, easy Pay,  както и на място –  в Центъра за услуги и информация на гражданите в Община Севлиево. За да облекчи административната тежест при предоставянето на услугите, Община Севлиево се включи в Системата за електронен обмен на съобщения в държавата. Това става, благодарение на специализиран софтуер, който позволява на сертифицираните административни органи да обменят документи по електронен път, осъществявайки на практика принципа на „служебното начало“. Общинската администрация е подала и заявление за Достъп до данните от средата на междурегистровия обмен REGIX. Това ще ѝ даде достъп до регистрите на  Изпълнителните агенции („Автомобилна администрация“, Главна инспекция по труда“ и „Околна среда“); министерствата на образованието, вътрешните работи, правосъдието, земеделието и храните, както и до Регистъра за защитените територии и защитените зони в България. До момента Община Севлиево е публикувала 12 регистъра в Портала за отворени данни https://opendata. government.bg. Той представлява единна централна публична уеб-базирана информационна система, която осигурява публикуването и управлението на информация за повторно използване в отворен, машинно-четим формат. Платформата е изградена по начин, който позволява цялостното извличане на публикуваната информация или на части от нея.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " Община Севлиево е сред първите, които въвеждат електронно управление"}
{"url": "https://trud.bg/%d1%81%d1%80%d1%8a%d0%b1%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b2%d1%83%d1%87%d0%b8/", "text": "Няма да казвам защо ние искаме да сме по пътя на Европа. Много лидери на ЕС не крият, че когато аз разговарям с руските колеги, гледат към нас. Някои хора, като отидат в Москва, забравят откъде се дошли. Аз не забравям и винаги съм следвал една и съща политическа линия – Сърбия върви по своя европейски път. Това каза сръбският президент Александър Вучич по време на  Казвал съм и на Меркел, и на Тръмп: Русия е приятел, но Сърбия иска да поддържа военния си неутралитет, искаме да си изградим собствена армия, която да гарантира нашата сигурност и никой не бива да забравя, че ситуацията в Сърбия е различна от тази за България, Гърция и Румъния, защото Сърбия беше атакувана през 1999 г., обясни Вучич.", "date": "2017.12.09", "title": " Сръбският президент Александър Вучич: Казвал съм и на Меркел, и на Тръмп: Русия е приятел, но Сърбия иска да поддържа военния си неутралитет"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b0-%d0%b8%d1%80%d0%b0%d0%ba-%d0%be%d0%b1%d1%8f%d0%b2%d0%b8-%d0%ba%d1%80%d0%b0%d1%8f-%d0%bd%d0%b0-%d0%b2%d0%be%d0%b9%d0%bd%d0%b0%d1%82/", "text": "Премиерът на Ирак Хайдер ал Абади обяви края на войната срещу джихадистката групировка „Ислямска държава“ на територията на страната, предаде AFP. „Нашите сили са поели пълен контрол над границата със Сирия и в тази връзка обявявам края на войната срещу „Ислямска държава“, каза Абади на пресконференция в Багдад. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.09", "title": " Премиерът на Ирак обяви края на войната срещу ИДИЛ на територията на страната"}
