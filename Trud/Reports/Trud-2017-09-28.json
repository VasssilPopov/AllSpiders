{"url": "https://trud.bg/%d1%83%d0%bb%d0%b8%d1%87%d0%bd%d0%b8-%d1%80%d0%be%d0%ba%d0%b0%d0%b4%d0%b8-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d1%81%d0%be%d1%84%d0%b8%d1%8f/", "text": "Редица нови правила ще има в движението в идеалния център на София, реши окончателно Столичният общински съвет. В така наречена „успокоена зона” се въвежда ограничение на скоростта на движение на автомобилите до 30 километра в час, вместо досегашните 50 км/ч. Тя ще включва участъка между булевардите „Патриарх Евтимий”, „Васил Левски”, „Цар Освободител”, „Христо Ботев” и улица „Алабин”. В карето ще бъдат изградени велоалеи а ограничението няма да обхваща самите булеварди, а само малките улици в района (на картата). Обособени ленти за велосипеди ще бъдат изградени и по булевардите „Овча купел” и „Монтевидео”. Идеята за въвеждане на ограничение на скоростта в центъра на София е част от мерките в програмата на Столичната община за контрол на качеството на въздуха, която беше приета през април. Другият мотив е безопасността на пешеходците и велосипедистите в централната част на София. Спазването на ограничението на скоростта ще се контролира от полицията. Зам.-кметът по транспорта Евгени Крусев заяви, че ще са нужни 2 седмици технологично време, за да влезе в сила новото ограничение. Общинарите решиха още пешеходната зона на бул. „Витоша” да бъде удължена до площад „Св. Неделя”. В подкрепа на тази зона няколко пъти се обявиха кметът на София Йорданка Фандъкова и главният архитект Здравко Здравков. С удължаването на пешеходната част ще се премахне възможността за ляв завой от ул. „Алабин” към бул. „Витоша”. Посоката на движение по улица „Позитано” пък ще бъде обърнато в участъка от улиците „Лавеле” до „Леге”. Според изчисленията на дирекция „Транспорт” към Столичната община промяната ще повлияе на между 300 и 500 автомобила, които използват този маршрут, за да продължат към булевардите „Александър Стамболийски”, „Княгиня Мария Луиза” и „Тодор Александров”. Вместо това те ще трябва да минават по улиците „Цар Самуил” и „Княз Борис I”. За тази цел посоката на движение по „Княз Борис I” също ще бъде сменена в участъка от ул. „Позитано” и бул. „Тодор Александров” и вече движението ще е към булеварда. Промените ще влязат в сила от март догодина, а съветниците в общината не бяха единодушни дали идеята е добра.   Предвидените годишни приходи от зелени зони за платено паркиране в столичните райони „Лозенец“ и „Средец“ са 4,6 млн. лв. С около 1 млн. лв. по-малко са разходите покрай въвеждането и поддържането на зоната. 2,5 млн. лв. са прогнозните разходи за изграждането на паркоместата, а над 1 млн. лв. ще бъдат отделени за контрола. Това съобщи пред „Труд“ Румяна Милова, която оглавява дирекция „Паркиране и мобилност“ в Центъра за градска мобилност. По думите й годишните приходи от платено паркиране във всички райони на София за 2016 г. са 25,6 млн. лв., като се очаква постъпленията за 2017 г. с малко да надвишат тази сума. С решение на Столичния общински съвет зелената зона в двата района се въвежда от 1 октомври. Създават се общо 4700 паркоместа. Вече 2500 души са подали заявления за годишни стикери в платените зони за паркиране в двата района, съобщи Милова. По думите й, евентуални следващи въвеждания на зелени зони може да се очакват в районите „Възраждане“, “Красно село“ и “Оборище“, чиито жители вече са проявили желание за това. Милова съобщи, че още тази година ЦГМ ще започне да възстановява липсващи плочки по тротоари в „Лозенец“ и „Средец“. Ще се правят и основни ремонти на тротоари, които имат обособени паркоместа, като този на ул. „Сан Стефано“.", "date": "2017.09.28", "title": " Улични рокади в центъра на София\t\t\t"}
{"url": "https://trud.bg/%d0%be%d0%b3%d1%80%d0%b0%d0%bd%d0%b8%d1%87%d0%b0%d0%b2%d0%b0%d1%82-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d0%bf%d0%be%d0%b4%d0%bb%d0%b5%d0%b7%d0%b0-%d0%bf%d0%be%d0%b4/", "text": "Поради ремонт на осветлението утре – 29 септември (петък), от 9.00 до  14.00 часа за движение се затваря крайната дясна лента на южното платно в подлеза под Централна поща на улица „Гладстон” в Пловдив, съобщиха от общинско предприятие „Организация и контрол на транспорта”. Временната организация на движение е обозначена със съответните знаци. От предприятието предупреждават шофьорите да карат със съобразена скорост и повишено внимание, за да не се стига до пътни инциденти.", "date": "2017.09.28", "title": " Ограничават движението в подлеза под Централна поща в Пловдив"}
{"url": "https://trud.bg/%d0%bf%d1%80%d0%b0%d1%89%d0%b0%d1%82-%d0%bb%d0%b8%d0%bd%d0%b4%d0%b7%d0%b8-%d0%b2%d0%be%d0%bd-%d0%bf%d1%80%d0%b8-%d0%bc%d1%8a%d0%b6%d0%b5%d1%82%d0%b5/", "text": "Линдзи Вон може да изпълни мечтата си да участва в мъжко състезание. Американската ски федерация пусна официална молба към организаторите на едно от състезанията от Световната купа в алпийските дисциплини да допуснат Кралицата на скоростта до старт със силния пол. Става въпрос за канадския курорт Лейк Луис, където Вон има 14 победи в спускания.  „Ще е много трудно да оправдаем подобно решение, тъй като спортът трябва да дава равни шансове на всички – смята състезателният директор на женската купа Атле Скаардал. – Ако жените могат да карат при мъжете, значи и мъжете трябва да могат да карат при жените. Не мисля, че искаме това.“  Вон, който през октомври ще навърши 33, обаче държи да „бие няколко момчета“ преди да приключи кариерата си. Тя често тренира с мъже и твърди, че е побеждавала някои от тях по време на подготовката. Американката, която има рекордните 77 победи в Световната купа, планира да слезе от ските през 2019-а.  „Знам, че няма да завърша първа, но поне искам да опитам – твърди тя. – Мисля, че постигнатото от мен досега, ми дава право на такава възможност. Говорих съм с много от мъжете и всички бяха съгласни с мен.“  ФИС обсъджа възможността да включи въпроса сред темите на срещата си в Цюрих на 5 октомври.", "date": "2017.09.28", "title": " Пращат Линдзи Вон при мъжете"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-52/", "text": "Бул. „Витоша“ става пешеходна зона до църквата „Св. Неделя“. Обособяват „успокоена зона“, в която ограничават скоростта до 30 километра в час. Изграждат нови велоалеи и по булевардите „Овча купел“ и „Монтевидео“.       Централите на фармацевтичните компании от САЩ – „АББВИ”, „Пфайзер”, „Майлан” и „Марк, Шарп и Доум – България” са поискали обяснение от българските си клонове за продажбата на медикаменти на фирмата „Фармнет” на фамилията Марешки, след разследване на предаването „Открито” на Валя Ахчиева. В предаването бяха посочени факти, че четирите американски компании нарушават федерален закон на САЩ – Закон за чуждестранни корупционни практики, който е в сила от 1977 г. ГЕРБ се отрече от Добри Беливанов, БСП го била пленила. Кметът се скри зад уведомление за отпуск. Според ГЕРБ администрацията остава без кадри. Според БСП „Суджукгейт“ е детска приказка в сравнение с този случай.       Екшънът се разиграл за минута пред трезор в квартал „Овча купел“ 2 в София. Защо само двама гардове доставят крупна сума в тъмна доба, питат се криминалисти.         Разходите за инвалидни пенсии са се увеличили седем пъти от 2000 г. – анализ на д-р Султанка Петрова, зам.-министър на труда и социалната политика.       През дръвника за месец вече са минали производители на соларни панели от Китай, на памук от Индия, на полиестер от Южна Корея, на каучук от Мексико и вече на самолети от Канада/Великобритания – коментар на Благовест Бенишев.         Митническите служители имат експертизата и волята да се справят с изпълнението на приходите, казва Георги Костов, директор на Агенция „Митници”, в интервю за „Труд”.       Обявено е за решаване делото срещу резултатите от електронното гласуване за избор на членове на ВСС – анализ на адвокатите Атанас Блидов и Христо Блидов.         Номинирането в “12 без 5” на съдия с рекорден стаж в политиката, беше поредният провал на задкулисието.             На 91 години се спомина бащата на Playboy, след него светът не е същият.         Силует на проф. Милан Миланов.", "date": "2017.09.28", "title": " Вижте акцентите в броя на вестник „Труд“ в петък, 29 септември 2017"}
{"url": "https://trud.bg/%d0%bc%d0%bb%d0%b0%d0%b4%d0%b8-%d1%82%d0%b5%d1%85%d0%bd%d0%b8%d1%87%d0%b5%d1%81%d0%ba%d0%b8-%d0%b3%d0%b5%d0%bd%d0%b8%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d1%82-%d1%81%d0%b2/", "text": "За втора поредна година млади технически гении от цялата страна се събират в Горна Оряховица за конкурса-изложение „Младежко техническо творчество”. 58 отбора с 280 участници ще премерят сили от 12 до 14 октомври в Спортна зала „Никола Петров”. Целта на инициативата е да се даде възможност за популяризиране и изява на творческите търсения, иновации и добри практики в областта на техниката, разработени от младите хора в България, с цел да се засили връзката професионално образование –бизнес. Официалното откриване на изложението е насрочено за 11.30 ч. на 12 октомври. В програмата на тридневното събитие, освен демонстрациите на научно-техническите екипи са включени още научно-техническа конференция, състезание с роботи. Най-добре представилите се отбори отново ще бъдат наградени за своите разработки. Изложението ще бъде закрито на 14 октомври.", "date": "2017.09.28", "title": " Млади технически гении представят свои  изобретения в Горна Оряховица"}
{"url": "https://trud.bg/%d1%80%d0%b0%d0%b7%d0%b3%d1%80%d0%b0%d0%b4-%d1%82%d1%80%d1%8f%d0%b1%d0%b2%d0%b0-%d1%81%d0%bf%d0%b5%d1%88%d0%bd%d0%be-%d0%b4%d0%b0-%d1%81%d0%bf%d1%80%d0%b5-%d1%80%d0%b0%d0%b7%d0%b2%d1%8a%d0%b6%d0%b4/", "text": "Община Разград трябва да вземе спешни мерки, за да се спре развъждането на лъвове. Това разпореди регионалната екоинспекция в Русе, която контролира зоокъта в Разград. Указанията  са резултат от проверка, след като две новородени лъвчета трябваше спешно да бъдат настанени във ветеринарна клиника в София, където още се борят за живота им, съобщи  . Стъпканите лъвчета от зоопарка в Разград може да не оцелеят  Случаят показа огромни проблеми с грижата за животните в разградския зоопарк  Лъвчетата стигнаха до клиниката след сигнал от посетител на зоокъта в Разград, че животните са в риск. Майката отказала да се грижи за тях, след като в близост до клетките в градския парк имало панаир. Панаир в Разград стресира животните в зоокъта, лъвовете стъпкали три от малките си  Ветеринарите са категорични, че шумът и стресовите фактори са накарали лъвицата да изостави малките си и така се е стигнало до случката Eкоинспекцията реши, че животните няма да бъдат върнати на старото място. Общината ще бъде наказана, защото в зоопарка се отглеждат животни без мястото да отговаря на изискванията и лицензът му е изтекъл още през 2014 г. Според кмета на града Валентин Василев общината полага изключителни грижи за животните. Той смята да направи допитване до хората в Разград дали искат зоопаркът да продължи да съществува.", "date": "2017.09.28", "title": " Разград трябва спешно да спре развъждането на лъвове"}
{"url": "https://trud.bg/%d1%84%d0%b0%d1%80%d0%bc%d0%b0%d1%86%d0%b5%d0%b2%d1%82%d0%b8%d1%87%d0%bd%d0%b8-%d0%ba%d0%be%d0%bc%d0%bf%d0%b0%d0%bd%d0%b8%d0%b8-%d0%be%d1%82-%d1%81%d0%b0%d1%89-%d0%b8%d1%81%d0%ba%d0%b0%d1%82-%d0%be/", "text": "Централите на фармацевтичните компании от САЩ – „АББВИ”, „Пфайзер”, „Майлан” и „Марк, Шарп и Доум – България” са поискали обяснение от българските си клонове за продажбата на медикаменти на фирмата „Фармнет” на фамилията Марешки, след  . В предаването бяха посочени факти, че четирите американски компании нарушават федерален закон на САЩ – Закон за чуждестранни корупционни практики, който е в сила от 1977 г. Този закон забранява на американски компании да плащат и да обещават да плащат на длъжностни лица, на чуждестранни политически партии, на партийни функционери, както и на кандидати за политически длъжности. Това се прави с цел да няма политическо влияние върху бизнеса, да не се тласка бизнеса в определена посока и да не се влияе върху държавната и законодателната дейност в чужди страни. Санкциите, които този федерален закон предвижда за американските компании, които са го погазили са до 1 милион долара глоба за компанията, а за физическите лица, подписали сделките, глобата е до 10 000 долара или до 5 години затвор. Или и двете заедно. В разследването на Валя Ахчиева в „Открито” бяха показани документи, доказващи, че четирите американски компании „АББВИ”, „Пфайзер”, „Майлан” и „Марк, Шарп и Доум – България” през последните години са доставяли лекарства на фирмата на фимилията Марешки „Фармнет” на заместник-председателя на Народното събрание Веселин Марешки. Миналата година Веселин Марешки бе кандидат за президент, освен това е и лидер на партията „Воля”, а преди това бе лидер и на друга партия. След излъченото предаване На Валя Ахчиева по БНТ от централите на четирите американски компании в САЩ са поискали българските им клонове да дадат обяснение по този случай и да представят факти. В момента в четири клона в София се пишат доклади, които ще заминат за САЩ. Всяка американска компания има служител в клоновете й в други държави, в това число и в България, който следи за спазването на законодателството при осъществяването на операциите на фирмата. Служителят следи и дали се спазват етичните правила и норми. Създадена е и асоциация ARPHARM, която е на научно-изследователските фармацевтични компании. Тези компании имат свой етичен кодекс и за тях е много важно да правят одит за оценка на съответствие, т.е. тези специални отдели на американските компании правят вътрешни проверки и така се установява кой нарушава антикорупционния закон или други закони. В този случай, след излъчването на разследването на предаването „Открито” по БНТ българските клонове на четирите фармацевтични компании са били задължени да напишат доклади. В тях несъмнено ще има и анализ, а в САЩ ще решават какви мерки да се предприемат и как ще се отрази това върху фирмите. Най-важният въпрос който предстои да получи отговор от САЩ е дали да се прекратят договори за доставка на скъпоструващи оригинални медикаменти с фирмата „Фармнет” на фамилията „Марешки” за нарушаване на федералния закон за чуждестранни корупционни практики.", "date": "2017.09.28", "title": " Фармацевтични компании от САЩ искат обяснение за „Случая Марешки“\t\t\t"}
{"url": "https://trud.bg/%d1%82%d0%b5%d1%80%d0%be%d1%80%d0%b8%d0%b7%d0%bc%d1%8a%d1%82-%d0%b5-%d0%b7%d0%b0%d0%bf%d0%bb%d0%b0%d1%85%d0%b0-%d0%b7%d0%b0-%d0%b2%d1%81%d1%8f%d0%ba%d0%b0-%d1%81%d1%82%d1%80%d0%b0%d0%bd%d0%b0/", "text": "Международният тероризъм е реална опасност за съвременното общество. Събитията показаха, че потенциална мишена може да стане всяка страна. Това се казва в декларация на участниците в ХIII-та международна конференция на тема “Тероризъм и електронни медии”. В документа се посочва, че идеолозите на това зловещо явление са разработили ефективни механизми за въздействие върху общественото мнение в различите страни чрез средствата за масова информация, особено като се използват възможностите на мултимедийните среди и интернет. Участниците в конференцията са единодушни, че в тази ситуация главната задача на творците от международната журналистическа общност е да намерят интелектуални подходи за противодействие на идеологията на тероризма. На конференцията бе обсъдена инициативата на Международната академия по телевизия и радио (IATR) за разработване на препоръки към репортерите, които разработват тази тематика. Те се свеждат до това да съдействат максимално за задълбочено обсъждане на причините, пораждащи тероризъм. Освен това техните коментари не бива да разпалват вражди и ненавист по политически, религиозни и национални признаци. Не бива да се допуска и публично оправдание на действията на терористите, да се разпространяват дезинформации и неверни факти и обстоятелства. Журналистите следва да помнят, че преките телевизионни и радиопредавания може да се използват от терористите за техни цели и т.н. Препоръките са открити за обсъждане от журналистите във всички държави по света, става ясно още от заключителната декларация.", "date": "2017.09.28", "title": " Тероризмът е заплаха за всяка страна\t\t\t"}
{"url": "https://trud.bg/%d1%87%d0%b0%d1%81%d1%82-%d0%be%d1%82-%d1%82%d1%80%d0%b0%d1%81%d0%b5%d1%82%d0%be-%d0%bd%d0%b0-%d0%b0%d0%b2%d1%82%d0%be%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%81%d1%82%d1%80/", "text": "Участък от автомагистрала „Струма“ създава предпоставки за катастрофи, съобщи  , като се позова на свои зрители. По данни от зрителския сигнал, част от трасето между 24-тия и 23-тия километрър в посока София е без маркировка. Това крие рискове за движещите се с висока скорост, особено в тъмните часове на денонощието, когато водачите могат да загубят ориентация. От регионалното министерство обявиха, че са наясно с проблема и 30-метровата отсечка ще бъде с маркировка още утре. Причината за липсващото обозначение е инцидент с изгорял преди дни тир, след който е било необходимо преасфалтиране на участъка.", "date": "2017.09.28", "title": " Част от трасето на автомагистрала „Струма“ крие опасност за инциденти\t\t\t"}
{"url": "https://trud.bg/%d0%bc%d0%b0%d1%81%d0%be%d0%b2%d0%b8-%d0%be%d1%81%d1%82%d0%b0%d0%b2%d0%ba%d0%b8-%d0%b1%d0%bb%d0%be%d0%ba%d0%b8%d1%80%d0%b0%d1%82-%d0%be%d0%b1%d1%89%d0%b8%d0%bd%d0%b0-%d1%85%d0%b0%d1%81%d0%ba%d0%be/", "text": "Масови оставки блокират работата на община Хасково. Секретарят на кметството Биляна Димитрова и шефът на финансовата дирекция Росица Гаргова депозираха заявленията си за напускане вчера. Ден по-рано оставки депозираха и зам.-кметовете Милена Трендафилова и Евгени Консулов. А причината – несъгласие с работата на Беливанов. На фона на продължаващия скандал, кметът е депозирал уведомление за отпуск, тъй като е на почивка в чужбина. Припомняме, че ГЕРБ свали политическото си доверие от градоначалника тази седмица. А лично зам.-председателят на партията Цветан Цветанов заяви, че “Беливанов категорично се е отклонил от обещанията, които са заложени в предизборната програма на ГЕРБ”. Не е тайна, че Добри Беливанов бе избран за кмет заради високото доверие, с което се ползва в Хасково и региона депутатът Делян Добрев. Скандалът започна с обвиненията на градоначалника, че Добрев кадрувал в общината. В сряда депутатът от БСП Елена Йончева направи разкрития за масови назначения в общината на близки и роднини на депутата от ГЕРБ Делян Добрев, който е и областен координатор на партията. А ГЕРБ директно заявиха, че Беливанов бил “в плен” на социалистите. И като най-голям успех на екипа от ГЕРБ посочи санирането на 100 блока с договори с етажната собственост, когато Консулов, Трендафилова и общински съветници от ГЕРБ обиколили жилищните блокове и лично убедили хората да се включат в програмата. В същото време депутатът от БСП Елена Йончева съобщи, че в Община Хасково е страховито, тъй като администрацията била пълна с роднини на Делян Добрев. Той призна в ефир пред една от националните телевизии, че има близки отношения с част от кметския екип, но хората работели като “дрийм тийм”.   Всички кадри на ГЕРБ ще напуснат администрацията на община Хасково. Това стана ясно от думите на областния координатор на партията и депутат Делян Добрев. “Ние свалихме политическото си доверие от Добри Беливанов. Зам.-кметовете подадоха оставки, защото за съжаление, той не взема сам решенията”, коментира Добрев. “Всички хора, които по някакъв начин за свързани с ГЕРБ, доколкото разбрах си тръгват от Община Хасково”, каза Делян Добрев. “Ние постъпихме принципно, оттеглихме си доверието и казахме истината на гражданите и симпатизантите на ГЕРБ. Жалко наистина за двамата напуснали зам.-кметове Евгени Консулов и Милена Трендафилова, които са наистина способни и качествени хора. Всичко, което се случи в града през последните 2 години се дължи на тях”, отбеляза Добрев.   Разпределят се обществени поръчки в приятелски кръг, на ключови позиции са 6 човека на Делян Добрев, а кметът е само бушон. Това коментира Елена Йончева (БСП). Едно семейство държи и ножа и хляба в Хасково. Ако това е законно, значи Добрев по един напълно законен начин е придобил община Хасково, допълва Йончева. “Суджукгейт” е детска приказка в сравнение с Хасково и Добрев, каза тя.", "date": "2017.09.28", "title": " Масови оставки блокират община Хасково\t\t\t"}
{"url": "https://trud.bg/%d1%81%d0%be%d0%bd%d1%8f-%d1%8f%d0%bd%d0%ba%d1%83%d0%bb%d0%be%d0%b2%d0%b0-%d0%be%d0%bf%d0%b8%d1%82%d1%8a%d1%82-%d0%b7%d0%b0-%d1%81%d0%b0%d0%b1%d0%be%d1%82%d0%b0%d0%b6-%d1%81%d1%80%d0%b5/", "text": "Покрай развинтените летни фантазии с елементи на плажно криминале и мирис на манатарки, почти никой не забеляза поредния акт на налагане на двойнствен морал от една обществена група като единица мярка за “нормалност”. Става въпрос за номинирането от трима членове на отиващият си Висш съдебен съвет на съдия Соня Янкулова за кандидат за председател на Върховния административен съд. И за да няма спекулации, трябва да подчертаем, че обект на настоящия анализ не са професионалните качества на г-жа Янкулова, а проявата на двоен стандарт от поредните проксита на задкулисието, които бяха активирани в опит да попречат на успешния завършек на процедурата по избора на един от “тримата първи” в съдебната система. В последния възможен момент членовете на ВСС Юлия Ковачева, Галина Карагьозова и Соня Найденова издигнаха кандидатурата на Соня Янкулова срещу тази на съдия Георги Чолаков за председател на ВАС. Състезание с “един кон” за толкова висок пост в една от трите власти, наистина би изглеждало неестествено. Едва ли обаче само това беше целта на номинацията, защото тя се оказа преди всичко демонстрация – как нещо, което за едни е забранено, за други е даденост. Каквито и клиширани мотиви да бяха изложили в подкрепа на кандидатурата на съдия Янкулова, две от трите представителки на ВСС не просто зачеркнаха отстоявани почти пет години принципи на работа, но и поставиха себе си в услуга на интересите на сценаристи, чиито усилия по ерозирането на доверието в правосъдието не престават. За да стане ясно кое е безпринципното в конкретната номинация, ще разменим местата на “добрите” и “лошите” в управлението на съдебната система, както обичат да делят членовете на ВСС поръчковите “медийни” бухалки на олигархията. В тази ситуация фактите биха изглеждали по следния начин: Ковачева, Карагьозова и Найденова номинират съдия Георги Чолаков, който преди това е предпочетен от мнозинството от съдиите на ВАС за техен председател. А сегашният ръководител на съда, чийто мандат изтича – Георги Колев, издига кандидатурата на загубилия – съдия Соня Янкулова. На всичкото отгоре, значителна част от професионалната биография на Янкулова е свързана с участието й като заместник-министър в две силови министерства в две правителства. Не ни остава нищо друго, освен да си представим и какви биха били последиците при подобен сценарий: Председателят на ВКС Лозан Панов забравя поне за малко страховете от липсващите му два болта и укритата от Сметната палата имуществена декларация и в тандем с Калин Калпакчиев искат с извънредна точка от Пленума на ВСС да приеме становище срещу опитите за политическа и задкулисна намеса в работата на съдебната власт. “Решенията не се взимат във ВСС, а на вегански обяд с кютфета от киноа в ИКЕА”, възмутено би коментирал Калпакчиев, а Лозан Панов би призовал в трите си за деня участия в бТВ – за свикване на Велико Народно събрание, дълбока съдебна реформа и ако няма да е много нахално, но понеже няколко адвокати-лобисти са го наредили, а на тях не може да им откаже – да се пристъпи към приватизиране на прокуратурата. Макар и останала без легитимна подкрепа, ако се съди по резултатите от прекия избор на магистратите, върхушката на Съюза на съдиите в България ще излезе с открито писмо от името на всички 2236 съдии у нас, в което подкрепящите Янкулова са заклеймени като погазващи правото на съдийско самоуправление и защитници на статуквото. Провалилият се председател на провалилия се лабораторен партиен проект “Да, България” Христо Иванов в среднощни часове излива гнева си във Фейсбук срещу “чугуненото” мнозинство на главния прокурор, сайтовете на подсъдими и обвиняеми олигарси го мултиплицират, а водещите на сутрешните блокове по Нова телевизия и бТВ го изчитат по три пъти в ефир, при което не пропускат да повторят поне по три пъти – колко важна е “съдебната реформа”. “Неплатените” представители на несъществуващата организация “Правосъдие за всеки” тъкмо вече са се завърнали от морската си ваканция в Гърция и Испания, та вече може да стартират подготовката и на поредния Марш на безсрамниците, само изчакват жегата да отмине. Цялото “професионално” протестърско войнство и “безплатните” активисти на мрежата от грантови неправителствени организации вече заливат социалните мрежи с колажи по “шаблон” и “остроумни” статуси. Колко много разходвана енергия и ресурс, ако само разменим местата на Георги Колев с тези на Ковачева, Карагьозова, Найденова, номинирали двамата кандидати между които този ВСС трябваше да избере бъдещият председател на ВАС. Флагрантен пример до какви висоти са достигнали последиците от систематичното налагане на двойни стандарти и непрекъснатите атаки на задкулисието срещу една или друга институция и личности, с цел осигуряването на властови позиции и ресурси за управление, а не на последно място – и на имунитет срещу наказателно преследване. Фактите обаче са това, което пропагандните фабрики за “фалшиви новини” – медийните бухалки на олигархията, не можаха да заличат и което в крайна сметка доведе до избора за председател на ВАС на Георги Чолаков. Няма как да се изкриви истината, че на заседание на Пленума на Върховния административен съд на 8 юни 2017 г. от 91 съдии по списък, участие взимат 79. От тях – публично и открито зад кандидатурата на Георги Чолаков застават 57 от съдиите – много повече от необходимите 50% плюс 1. За Соня Янкулова гласуват едва 22-ма съдии от ВАС. Точно този акт на съдиите, които недвусмислено изразяват предпочитанието си към един от двамата кандидати, беше потъпкан от членовете на ВСС Юлия Ковачева, Галина Карагьозова и Соня Найденова, които с номинирането на Янкулова, освен че пренебрегнаха съдийското самоуправление, отстъпиха и от собствените си позиции. Никак не бяха отдавна опитите на Ковачева и Карагьозова, а и на Найденова, използвайки именно проявите на съдийско самоуправление, да мотивират своята подкрепа към “вечния” кандидат за началник – съдия Нели Куцкова в процедурите по избор на председател на Софийския апелативен съд. И, ако участието в политиката като бивш заместник-министър на правосъдието и като неуспял кандидат за вицепрезидент да бяха сред основните пречки при избора на Куцкова за административен ръководител на САС, то политическото в биографията на Соня Янкулова е в пъти повече. Докато почти цялата кариера на Чолаков преминава като съдия, макар и за кратко да е адвокат и нотариус, то Янкулова има дълъг период на професионално развитие, което е посветено изцяло на политиката. Всъщност, няма друг действащ български магистрат, който да има толкова дълъг политически стаж – осем години. Янкулова е част от изпълнителната власт в два управленски мандата – в правителствата на премиерите Симеон Сакскобургготски и Сергей Станишев. От август 2001 г. до май 2008 г., Соня Янкулова е заместник-министър на отбраната. Влизането си в изпълнителната власт Янкулова дължи преди всичко на своя съгражданин и бивш съученик Николай Свинаров. И двамата са от Шумен, където завършват езиковата гимназия “Н. Й. Вапцаров”. Николай Свинаров също попада случайно в политиката. Още се носят легенди, как през лятото на 2001 г. адвокатът по това време Свинаров е потърсен по телефона от членове на “Юридическото лоби” в НДСВ с предложение да стане министър на отбраната. Обаждането едва не предизвиква пътен инцидент, защото Свинаров научава за бъдещата си кариера на министър докато шофира. Престоят на Свинаров и Янкулова в Министерство на отбраната, освен с дълъг период на адаптация и запознаване със специфичната работа в силовото ведомство, със сигурност се помни с покупката и боядисването в цвят “пепел от рози” на две БМВ-та, с които дъщерята на военния министър отива на абитуриентския си бал. Изглежда, че работата на Янкулова в МО далеч не е била приоритет, защото докато е заместник-министър, тя изкарва едногодишна специализация във Великобритания. От м. май 2008 г. до края на мандата на Тройната коалиция през юли 2009 г., Соня Янкулова е член на политическия кабинет на тогавашния вътрешен министър Михаил Миков. Периодът, който се помни с първите масови полицейски протести, както и с окървавяването на демонстрацията пред Народното събрание на 14 януари 2009 г. Нещо повече, освен връзките на Янкулова с ключови играчи от политическата сцена, не са един и два смущаващите моменти, които съпътстват кариерата й в изпълнителната власт. От сделката за закупуването на френските хеликоптери „Кугър“, през разследването на взрива на склада за боеприпаси на МО в Челопеч – по което Янкулова лично е давала показания, та дори до участието й в работната група по скандалната приватизация на БТК, при която държавният телеком беше продаден за 430 млн. евро, при положение, че очакваните приходи в бюджета се изчисляваха на над 1 млрд. евро. И ако тези елементи от биографията й сигурно имат някакво обяснение, едва ли има морално такова (дори да е законно), за липсата в декларацията й пред Пленума на ВСС, на данни за лицата, свързани със съпруга й Игор Янкулов, който е вещо лице в съда и съдружник с други лица в общо 4 фирми, и на тези, свързани със сина й, имащ участие в три дружества. Последното очевидно е важно, защото в съдийската практика на Янкулова също има моменти, които поставят под съмнение безпристрастността й. Така например се откриват поне две съдебни производства, в които Янкулова не се е отвела от съдебния състав, въпреки че по едно от тях адвокат е бил бившият й шеф – Николай Свинаров, а по другото, като адвокат се е явил Илко Димитров, неин колега зам.-министър на отбраната по същото време, по което и тя е изпълнявала тази функция. Така или иначе, неприятното усещане, което номинирането на Соня Янкулова донесе, не е свързано единствено с факта, че то пренебрегна мнението на мнозинството от съдиите във ВАС, нито, че издигащите кандидатурата с лекота заличиха собствените си упорито прокламирани принципи, а преди всичко със съмнението, че неговата реална цел беше опит за саботаж. Изборът на председател на ВАС е от ключово значение за олигархичното задкулисие. През този съд минава контролът върху почти всички решения на изпълнителната, местната, а и на съдебната власт. Заради това, още от края на 2016 г., предстоящата смяна на административния ръководител на ВАС е във фокуса на вниманието на подсъдими и обвиняеми олигарси. Неуспели да си осигурят властови позиции в изпълнителната власт и политическо представителство в парламента чрез провалилите им се партийни проекти, за олигархичните кукловоди се явява ключово превземането на повече територии в съдебната система. Макар и да разполага с пълен контрол върху т.нар. “председател на Върховния касационен съд” Лозан Панов, ключово за разширяване на влиянието на олигархията в съдебната система се явяваше инсталирането на подходящ председател и на другия Върховен съд. Освен всичко друго, това би осигурило и допълнителна преса и атаки срещу единствения останал непревземаем до момента елемент от правосъдието – прокуратурата. Сценаристите на изявите на Панов, Калпакчиев и останалите членове на ВСС, сред които и тримата, номинирали Соня Янкулова, бяха напълно наясно, че нямаха никакъв шанс да осигурят нейното избиране от “правителството” на съдебната власт и логично тази кандидатура се провали. Забавянето на указа на президента Радев за назначаването на Чолаков и публично изразеното му мнение, че изборът е следвало да се осъществи от следващия ВСС, обаче отново възбуди апетитите на олигархичното задкулисие, надявайки се процедурата да се повтори и кандидатурата на Янкулова отново да бъде извадена от нафталина – без да се изключват нейните професионални качества, заслуги и дори попадането й в секретна грама на Посолството на САЩ, която бива разкрита от “Уикилийкс”.  Със сигурност обаче, дори и това да не се случи и изборът на Чолаков да бъде утвърден от президента, горчивият вкус от номинацията на Янкулова задълго ще остане, защото тази кандидатура за пореден път разкри как всъщност действа кръгът „Арго“, съставен от провалени политици, обвиняеми олигарси и техните проксита. Точно заради това са нужни и радикални действия срещу хибридната война, която олигархията води срещу държавата и в частност срещу отделните институции в съдебната власт. И ако настоящият ВСС се съобрази с мнението на 57 от съдиите от ВАС, избирайки Чолаков на поста, то това не е слабост и зависимост, както се опитваха да го представят медиите-бухалки на Прокопиев и Донев, а точно обратното – възстановяване на доверието в правосъдната ни система и удар по задкулисието.", "date": "2017.09.28", "title": " Соня Янкулова – опитът за саботаж срещу избора на председател на ВАС\t\t\t"}
{"url": "https://trud.bg/%d0%be%d0%b1%d1%8f%d0%b2%d1%8f%d0%b2%d0%b0%d1%82-%d0%be%d0%b1%d1%89%d0%b0%d1%81%d1%82%d0%b2%d0%b5%d0%bd%d0%b0-%d0%bf%d0%be%d1%80%d1%8a%d1%87%d0%ba%d0%b0-%d0%b7%d0%b0-%d0%bf%d1%8a%d1%82%d1%8f-%d0%bc/", "text": "В края на тази година ще стартира процедурата по възлагане на инжинеринга за пътя Ботевград – Мездра. Това обяви днес във Враца министърът на регионалното развитие Николай Нанков. Инжинеринга включва работно проектиране и самото строителство.  В зависимост от това колко се проточат обществените поръчки ще зависи и кога ще бъде направена първата копка по разширяване и обновяване на трасето. „Знаете проблема с обжалванията, който  стой пред всички възложители в България.  Имаме си едни постоянни жалбоподатели по всички теми, но няма сега да ги коментирам. Важното е че до края на годината ще стартираме с обществената поръчка за приоритетния участък по направлението Ботевград – Видин“, обясни министърът. Средствата за този път ще дойдат от въвеждането на тол-системата. Междувременно със средства от оперативна програма «Транспорт» се проектират другите два приоритетни участъка по  Е-79.  Първият е отсечката Бела – Руженци – Димово, а вторият –  обходният път на град  Димово. ВъвВраца Министър Нанкво откри обновения със средства от държавата бул. «В.Кънчов», по който до неотдавна минаваше гл. път Е-79 и даде старт на пълната рехабилитация на пътя до Леденика. Само за тези две отсечки държавата е отпуснала над 28 млн.лв.", "date": "2017.09.28", "title": " Обявяват общаствена поръчка за пътя Мездра – Ботевград\t\t\t"}
{"url": "https://trud.bg/%d1%85%d0%b8%d1%81%d0%b0%d1%80%d1%81%d0%ba%d0%b8%d1%82%d0%b5-%d0%bf%d0%be%d0%bb%d0%b8%d1%86%d0%b0%d0%b8-%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%b3%d0%b0%d1%81%d1%82%d1%80%d0%be%d0%bb/", "text": "Авторът на две противозаконни отнемания на моторни превозни средства бе разкрит от хисарски криминалисти. Заподозреният е 26-годишен жител на Смолян, който е задържан за едно денонощие в полицейския арест в курортното градче. По първоначални данни, в края на август и на 26 септември мъжът откраднал лек автомобил “Фолксваген” и товарен автомобил “Тойота”, оставени с ключове на контактните табла съответно пред адреси в пловдивските села Житница и Дуванлий.  В хода на разследването и двете МПС-та са открити изоставени в землището на село Житница. Пред разследващите извършителят на кражбите направил пълни самопризнания за стореното. В РУ на МВР – Хисаря продължават действията за пълното документиране на случаите.", "date": "2017.09.28", "title": " Хисарските полицаи заловиха гастрольор от Смолян, откраднал „Фолксважен” и „Тойота”"}
{"url": "https://trud.bg/%d0%b0%d1%81%d0%b5%d0%bd%d0%be%d0%b2%d0%b3%d1%80%d0%b0%d0%b4%d1%87%d0%b0%d0%bd%d0%b8%d0%bd-%d1%81%d0%b8-%d0%bd%d0%b0%d0%bf%d1%80%d0%b0%d0%b2%d0%b8%d0%bb-%d0%bd%d0%b0%d1%80%d0%ba%d0%be%d0%bf%d0%bb/", "text": "Бързо производство е образувано в РУ на МВР-Асеновград срещу 43-годишен местен жител за отглеждане на марихуана. В хода на процесуални и следствени действия, проведени под наблюдението на Районна прокуратура – Асеновград, в сряда в ползван от мъжа имот в село Три могили  разследващите открили 18 канабисови насаждения с височина до 90 см. Допълнително били иззети близо 660 стръка със съцветия от растението. Извършителят е задържан за срок до 24 часа в РУ – Асеновград. Работата по случая продължава разследващ полицай.", "date": "2017.09.28", "title": " Асеновградчанин си направил наркоплантация в село Три могили"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%b8%d0%b7%d0%bc%d0%b0%d0%bc%d0%bd%d0%b8%d0%ba-%d0%bf%d0%be%d0%b4%d0%b0%d0%bb-%d1%81%d0%b8%d0%b3%d0%bd%d0%b0%d0%bb-%d0%b7%d0%b0-%d0%be%d1%82%d0%ba/", "text": "47-годишен пловдивчанин е заподозрян за подаване на неверни данни в полицията. На 20 септември мъжът се явил в Шесто РУ на МВР в квартал „Столипиново” и разказал, че на улица “Босилек” от управлявания от него служебен микробус “Опел” с взлом били откраднати 1500 лева и документи. Сформираният незабавно полицейски екип стартирал разследване, при което било установено, че  представените от тъжителя факти не отговорят на истината. Предстои материалите по образуваното досъдебно производство срещу измамника да бъдат внесени в прокуратурата. Работата по случая продължава.", "date": "2017.09.28", "title": " Разкриха измамник, подал сигнал за откраднати 1500 лева от служебен микробус"}
{"url": "https://trud.bg/%d0%bd%d0%b5%d0%b8%d0%b7%d0%b2%d0%b5%d1%81%d1%82%d0%bd%d0%be%d1%81%d1%82%d0%b8-%d0%bf%d1%80%d0%b8-%d0%ba%d0%be%d0%bd%d1%81%d1%82%d0%b8%d1%82%d1%83%d0%b8%d1%80%d0%b0%d0%bd%d0%b5%d1%82%d0%be-%d0%bd/", "text": "Въпросът за опасността от манипулирането на изборните резултати е неизменно актуален и се поставя всеки път, когато се заговори за упражняване правото на глас, независимо от това кой и по какъв повод изразява волята си. Процесът на формиране на новия състав на Висшия съдебен съвет /ВСС/ също не бе подминат от подобни съмнения. На 28 септември 2017 г. се проведе заседанието на смесения състав на Върховния касационен съд /ВКС/ и Върховния администиративен съд /ВАС/ по дело номер 34/2017 г. срещу резултатите от електронното гласуване за избор на членовете на ВСС от съдийската квота . По време на това заседание се разгледа назначената в съдебното производство техническа експертиза, чиято цел е да установи дали е имало нерегламентиран достъп до системата за електронно гласуване при проведените на 17 и 18 юни 2017 г. избори. Делото е обявено за решаване. Ако съдът прецени, че действително е имало подобно вмешателство, той следва да обяви избора за незаконосъобразен, което би довело до произвеждането на нов избор, но и до сриване на доверието в институцията. В настоящето изложение ще посочим защо е от изключително значение за държавата ни ВСС да има законно и своевременно избран състав, който да разполага с доверието на обществото и властта, както и процедурата за избор на членовете му. Висшият съдебен съвет e органът, който представлява, осигурява и отстоява независимостта на съдебната власт в Република България. На него е отредена ролята да определя състава и организацията на работата на съдилищата, прокуратурата и следствените органи и да осигурява финансово и технически тяхната дейност, но без да се намесва в нейното осъществяване. Посочените функции са толкова важни за правораздавателната дейност на държавата ни, че съществуването на самата институция, нейният статус и правомощията й са уредени в Глава шеста от Конституцията на Република България /Конституцията/ и подробно доразвити в Глава втора от Закона за съдебната власт /ЗСВ/. От чисто прагматична гледна точка без подобен представител на съдебната власт, трудно бихме могли да си представим, че независимостта й е адекватно защитавана пред другите две власти – законодателната и изпълнителната. Това теоретично би довело най-малкото до накърняването на принципа за разделението на властите. Значението на ВСС е определящо за органите на правораздавателната власт. При липсата му, правораздавателната власт не би могла да функционира правилно като единна система, а това би било пагубно за обществото и държавността ни. Именно с оглед на ролята на Висшия съдебен съвет, той е замислен като постоянно действащ държавен орган – юридическо лице със седалище в град София. ВСС се състои от 25 членове. Той осъществява правомощията си чрез пленум и две колегии – съдийска колегия и прокурорска колегия. Пленумът на ВСС се състои от всички негови членове и взема управленски решения от значение за съдебната власт, приема проекта на бюджета й, управлява имотите й, решава общи организационни въпроси. Съдийската колегия и прокурорската колегия поотделно и в съответствие с професионалната си насоченост назначават, повишават, преместват и освобождават от длъжност съдиите, прокурорите и следователите; правят атестации на съдиите, прокурорите, следователите, административните ръководители и техните заместници в органите на съдебната власт и решават въпроси за придобиване и възстановяване на несменяемост; налагат дисциплинарни наказания – понижаване и освобождаване от длъжност; определят броя, назначават и освобождават административните ръководители и техните заместници в органите на съдебната власт с изключение на председателя на Върховния касационен съд, председателя на Върховния административен съд и главния прокурор и др. Председателят на Върховния касационен съд, председателят на Върховния административен съд и главният прокурор са негови членове по право, а останалите двадесет и двама се избират измежду юристи с високи професионални и нравствени качества, които имат най-малко петнадесетгодишен юридически стаж. Важно е да се проследи механизмът за попълване на състава на съвета. Единадесет от членовете на Висшия съдебен съвет се избират от Народното събрание с квалифицирано мнозинство от 160 гласа за всеки кандидат поотделно. След изменението на Конституцията от края на 2015 г. , както и след първата промяна на ЗСВ от 2016 г. изборът се извършва по колегии – шестима членове за съдийската колегия и петима членове за прокурорската колегия. Останалите единадесет членове на ВСС се избират пряко от съдиите, прокурорите и следователите посредством свикването на техните Общи събрания, не по-рано от осем месеца и не по-късно от шест месеца преди изтичане на мандата на Висшия съдебен съвет или в 7-дневен срок от предсрочното освобождаване на изборен член на Висшия съдебен съвет. Съдиите избират от своя състав шестима членове за съдийската колегия. Прокурорите избират от своя състав четирима членове за прокурорската колегия. Следователите избират от своя състав един член отново за прокурорската колегия. До два месеца преди произвеждането на избора всеки съдия, прокурор или следовател може да направи предложение за изборен член на ВСС от съответната квота. Предложението трябва да бъде в писмена форма и да съдържа мотиви с оглед на личните, професионалните и нравствените качества на кандидата. Към него се прилага и писменото съгласие на кандидата. С цел прозрачност и публичност предложенията с мотивите към тях и имената на предложителите се обявяват на интернет страницата на Висшия съдебен съвет в срок до три дни от постъпването им. В 14-дневен срок след това кандидатите представят в писмена форма подробна автобиография, мотивите си и концепция за дейността на Висшия съдебен съвет и други документи за съответствие с изискванията на закона, включително и декларация за имотно състояние, произход на средствата и декларация за наличието или липсата на частен интерес по смисъла на чл. 2 от Закона за предотвратяване и установяване на конфликт на интереси. Цялата тази информацията е публична и се публикува в срок до три дни от представянето й на интернет страницата на ВСС. Съдийската колегия се произнася с решение по допустимостта на всяко предложение по отношение на изискуемите образование, юридически стаж и представянето на предвидените документи относно кандидатите съдии, а прокурорската колегия – относно кандидатите прокурори и следователи. Решенията се обявяват незабавно на интернет страницата на Висшия съдебен съвет. В 14-дневен срок от насрочване на избора колегиите на Висшия съдебен съвет съставят списъци на действащите съдии, прокурори и следователи, които служат за избирателни списъци. В деня на произвеждането на избора всеки действащ съдия, прокурор и следовател може да упражни правото си да гласува. Общото събрание се провежда в две последователни съботи. В първата събота общото събрание избира избирателна комисия и избирателни секции и изслушва кандидатите. Становища за кандидатите и въпроси към тях могат да се представят на съответната колегия на Висшия съдебен съвет от съдии, прокурори, следователи, юридически лица с нестопанска цел, определени за извършване на общественополезна дейност, не по-късно от 14 дни преди датата на провеждане на общото събрание. Въпроси към кандидатите могат да отправят членовете на общото събрание и на комисията, включително въз основа на становищата на кандидатите. Комисията е длъжна да зададе всички постъпили въпроси. На всички етапи от изборния процес могат да присъстват наблюдатели, регистрирани по определен ред. След изслушването на кандидатите, на следващата събота се провежда и самият избор, като освен гласуване с хартиени бюлетини в ЗСВ е предвидена възможност и за електронно дистанционно гласуване, в случай че то може да гарантира тайната на гласуването и свободното волеизявление. Изборът се смята за редовен, ако са гласували повече от половината от съдиите, съответно прокурорите или следователите, включени в списъците. За избрани се смятат кандидатите, получили повече от половината от действителните гласове. Ако кандидатите, отговарящи на това условие, са повече от броя на членовете, които се избират на съответното общо събрание, за избрани се смятат тези измежду тях, които са получили най-много гласове. Така описаните правила за попълване на състава на ВСС, включително и за употребата на електронното гласуване бяха използвани за първи път тази година. Именно във връзка с тяхното приложение при избора на членовете от съдийската квота е заведено посоченото по-горе съдебно дело, тъй като е поставено под съмнение дали резултатът от електронното гласуване е действителен. Съдът може евентуално да опровергае всякакви подобни подозрения, или да ги затвърди. И в двата случая е от изключителна важност да има произнасяне по въпроса час по-скоро, тъй като мандатът на действащия състав на ВСС изтича в началото на следващата седмица и съдебната власт не бива да остава без своя представител.", "date": "2017.09.28", "title": " Неизвестности при конституирането на Висшия съдебен съвет\t\t\t"}
{"url": "https://trud.bg/%d1%87%d1%80%d0%b5%d0%b7-%d1%83%d0%b5%d0%b1-%d0%bf%d0%be%d1%80%d1%82%d0%b0%d0%bb-%d0%bc%d1%83%d0%b7%d0%b5%d0%b9%d0%ba%d0%be-%d0%b2%d0%bb%d0%b8%d0%b7%d0%b0-%d0%b8-%d0%b2-%d0%b4%d0%be%d0%bc%d0%b0/", "text": "Дни преди своя втори рожден ден, детският научен център в партньорство с   представя My Muzeiko – уеб портал, който позволява на посетителите да пренесат у дома образователното си преживяване в Музейко. My Muzeiko задълбочава интереса на малките откриватели в любимите им научни дисциплини. Още със старта си преди две години   предприе иновативния подход в образованието – да вдъхновява научните интереси от най-ранна възраст, като стимулира децата сами да експериментират и по пътя на откривателството да получават нови знания. Като компания, която се стреми да бъде технологичен лидер в образованието, VIVACOM подкрепи модерната концепция на Музейко от самото начало и две години по-късно двете организации стартират уеб портала  . С My Muzeiko за първи път у нас правим крачка към истинско персонализиране на наученото в едно музейно пространство. С помощта на мобилни четци, разположени на територията на целия музей, със специално инсталирано на тях Android приложение посетителите могат да сканират гривните си за вход и така да отбележат кои научни области са интересни за тях. Тези сфери на интереси се генерират автоматично в профила, който всеки родител или посетител може да си създаде в платформата My Muzeiko. Чрез нея те ще получават най-новата и интересна информация в съответните области, поднесена на достъпен за децата език. My Muzeiko може да се използва удобно както на компютър, така и на таблет или мобилен телефон, а профилите се създават лесно с регистрация в платформата и са добре защитени. Съвсем скоро посетителите на Музейко ще могат да достъпят в портала не само интересна информация по темите, които ги вълнуват, но и собствените им снимки и видеоклипове, направени в Музейко. Предстои разработване на специална секция за учители в My Muzeiko. Една от целите на уеб портала е да се развие като платформа за практични интерактивни учебни дейности, които учителите да използват в час. My Muzeiko е разработен от компанията Indeavr и екип на детския научен център с технологичната подкрепа на VIVACOM. Информационното съдържание на платформата се подготвя с подкрепата на БГ Наука и BBC Знание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.28", "title": " Чрез уеб портал Музейко влиза и в дома на децата"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%bd%d1%8f%d0%bc%d0%b0-%d0%ba%d0%b0%d0%ba-%d0%b4%d0%b0-%d0%bd%d0%b5-%d1%81%d0%b5-%d0%bd%d0%b0%d0%bc%d0%b5%d1%81%d0%b8-%d0%b2-%d1%81%d0%b8%d1%80%d0%b8%d1%8f/", "text": "Турция се съпротивляваше на въвличането си в сирийската каша. Вместо това Анкара предпочете да работи с дипломатически методи или да използва близките до турския етнос малцинства. Но някаква невидима сила продължава да въвлича Турция в Сирия, точно както е правела в продължение на векове през османското си минало. Изглежда, че Турция не може да продължи да се съпротивлява и националната й сигурност изисква по-директен подход. На 15 септември Турция, Иран и Русия се споразумяха в Астана за установяването на зони за сигурност в сирийската провинция Идлиб. Трите сили се съгласиха да разделят провинцията на три зони за сигурност, всяка контролирана от една от тях. В същия ден турски официоз предаде, че близо 25 хиляди аскери се готвят за разполагане в Идлиб. Целта на това голямо войсково формирование е да се поеме контрол над район от пет хиляди квадратни километра, който има два милиона души население. Досега Турция се опитваше да стои извън събитията в Сирия, доколкото може. Единственото изключение бе операция „Ефратски щит“, която се проведе от август 2016-та до март 2017-а. Мащабът на тази операция бе преувеличен, както от Турция, така и от медиите. „Ефратски щит“ бе ограничена операция, в която участваха осем хиляди турски войници в период от седем месеца. Главната цел бе да се поддържа „Свободната сирийска армия“ (ССА), която изтласкваше „Ислямска държава“ от турската граница. Официално целта бе да се отслабят кюрдските „Народни отряди за самоотбрана“ (YPG), но по време на операцията, не бяха заети никакви територии от тях. Основната тежест на сраженията пое ССА. Присъствието на толкова много различни групи значи със сигурност, че има много външни сили, които имат интерес в това, което се случва в Северозападна Сирия. Турция подкрепя антиправителствените бунтовници, които са натикани в провинция Идлиб, но логистичните й линии към тях са несигурни в най-добрия случай. Както Русия, така и Иран, подкрепят режима на Асад. Въпреки че Турция се споразумя с тях по този въпрос, в дългосрочен план интересите на трите страни за Сирия се различават. Турция няма интерес от проруски или проирански сили, които да умиротворят региона, и потенциално да застрашават южните й територии. Сирийските кюрди също представляват очевиден проблем за Турция, а групировката „Хайат Тахрир ал Шам“, въпреки че се измъкна от световното внимание, което се фокусира на „Ислямска държава“, също има дългосрочните си интереси в мюсюлманския свят, които не са в съзвучие с турските. Това е нестабилна ситуация, като тенденцията е да се върви към силов вакуум. Ако Турция не запълни пространството, някой друг ще го направи, а никоя от потенциалните възможни опции, не е добра за Анкара. Това не е просто модерен проблем. Предишните сили базирани около Босфора, също са виждали същата заплаха от юг. Османците, както и византийците преди тях, в различни моменти от историята си, са разширявали влиянието си в днешна Сирия. Османската империя се е опитвала и да запази днешна Сирия за държавата, която я наследява. Едно от последните действия на османския парламент през 1920-та година е да приеме т.нар. „Национален пакт“, който е трябвало да установи бъдещите граници на Турция. Османците не са получили това, което са искали, а новата Турска република станала по-малка от планираното. Една от ключовите зони, които Турция изгубила е именно Северозападна Сирия. Не е съвпадение, че турските медии и дори президентът Реджеп Тайип Ердоган, често споменаваха „Националния пакт“ през последните години. Тази карта показва какво е „Велика Турция“, според този „Национален пакт“. Турция има интерес да контролира тази територия, откакто тя е отнета от османците през 1923-та година. Това, което на Турция й е липсвало, са възможностите и подходящата ситуация да промени нещата. Сега има и двете. Това бе неизбежно, откакто в Сирия избухнаха протести през 2011-та година, и започна гражданска война. Боевете продължават от известно време, а различните страни, които се сражават са се отслабили дотолкова, че дават на Турция големи възможности, но и риск. Възможността да проектира силата си в стара сфера на влияние, както и в територия, която Турция смята за буфер срещу бъдещи врагове от юг и изток. Но това идва с риск, а именно какво ще стане ако Турция не се възползва от ситуацията. Тогава именно такъв враг ще се появи, търсейки да отслаби и дестабилизира границите на Турция. Прокситата и местните сирийски групировки, които Турция подкрепя, няма да свършат работа в този случай. Дългосрочната сигурност на Турция е заложена, а същевременно властите в Анкара имат капацитета да се справят със задачата. Въпреки желанията на правителството в Анкара, Турция е въвлечена вече в Сирия. Това не е първият, и няма да е последният път. Това е напомняне за турската сила, както и за факта, че географията предоставя добри възможности на една регионална сила. Това е напомняне и за турската слабост, която лишава страната от други възможности, освен да действа в Сирия. Северозападна Сирия е готова да бъде взета, а Турция седи на масата, не защото иска, но защото няма друг избор.   Ситуацията в Северозападна Сирия е по-заплетена. Сирийските кюрди контролират областта Африн, което сериозно дразни Турция.” Хайат Тахрир ал Шам” (известни преди като” Ал Кайда” или “Ал Нусра”) контролират град Идлиб, който неотдавна заеха от турското прокси” Ахрар ал Шам”. Антиправителствените бунтовници се изтеглиха от градовете и провинцията на Идлиб, след като загубиха битката за Алепо. А режимът на Башар Асад не се е отказал от амбициите си да си възвърне тези области.  ", "date": "2017.09.28", "title": " Турция няма как да не се намеси в Сирия\t\t\t"}
{"url": "https://trud.bg/%d0%bf%d1%80%d0%be%d1%84-%d0%ba%d0%b0%d0%b7%d0%b8%d0%bc%d0%b8%d1%80-%d0%bf%d0%be%d0%bf%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd%d0%be%d0%b2-%d0%bf%d1%80%d0%b5%d0%b4-%d1%82/", "text": "– Откритията през тази година носят една нова нотка на проучванията ни, посветени на остров Свети Иван. Нашата цел беше да проучим южния сектор на манастира, който се намира там и е посветен на Св. Йоан Предтеча и Кръстител. Разкрихме основите на две сгради, които не бяха известни до този момент. Основите им са изградени от добре обработени камъни, солидна основа, вкопана на дълбочина 1,20 метра от съвременния терен. Двете основи са с дебелина 85 сантиметра, което подсказва, че може би във височина сградата е била двуетажна. Малка, но важна подробност е, че двете основи са отдалечени една от друга на разстояние 1,20 метра. Наличието на това малко разстояние между тях предполага, че във височина сградата е била с две отделни крила или помещения в приземния етаж, а нагоре е била единна. Тя е била почти в периферията на брега. Откритите керамика, фрагменти от амфори, гърнета, купи, подсказват жилищния й характер. Между двете открити от нас основи са оформени три стъпала. Върху едната основа, в процеса на проучването, открихме гроб, в който е бил погребан мъж, според антрополозите, до дясната му ръка имаше монета, която се датира от средата на 12 век. Отдясно открихме и фрагмент от тухла, върху която е очертан кръст и между раменете му е изписано съкратено: Исус Христос побеждава (смъртта). В много от намерените от нас гробове има фрагменти от тухли или керемиди, върху които имаме или кръст, или изписана такава абревиатура, което подсказва една местна традиция при погребването на починалите. Явно, в случая сме попаднали на една от сградите от ранната история на манастира- края на 4 началото на 5 век. – Другото, на което се натъкнахме, е проучването на комуникацията, на връзките между отделните сгради с манастирския храм, който е от 13 век. Южно от него разкрихме 7 стъпала и широка каменна пътека, 3 метра, която свързва храма с жилището на игумена, трапезарията и южния официален вход от морето към манастира. Новите открития са важни, защото така имаме възможност да проследим преустройствата в манастира, който е битувал в продължение на 13 века. – Трудно е да се каже дали това е находката, която може да бъде определена като апогей на моята близо 50-годишна археологическа практика. Имам доста интересни открития. Интересни и важни, както за археологията като цяло, така и за средновековната манастирска археология. Ще направя малко отклонение. За да стане все пак ясно на читателите, дори с цената да прозвучи като самохвалство, но когато фактите говорят, и Боговете мълчат, както се казва в поговорката. Няма да изброявам всички, но само, които са важни. През 1970 година, когато бях по разпределение в музея в Търговище, имах шанса да проуча все още най- голямото открито тракийско светилище досега, посветено на бог Аполон, със 110 оброчни плочи. Върху основите на това светилище, в края на 4-ти началото на 5-и век, е построена 5-корабна базилика, която също е единствена до този момент, открита у нас. През 1972 година, вървейки по стъпките на Карел Шкорпил (считан от всички за родоначалник на българската археология), благодарение на него, започнах проучването на скален манастир до село Крепча. От надписа, който проучвах, стана ясно че основателят на този скален манастир е святият отец Антони. Така успях да открия в манастирската църква най-ранно датираният старобългарски надпис в целия славянски свят. Той гласи: В лято 6430 (921 година) почина Божият раб Антони през месец октомври. Така стана ясно, че скалните манастири са съществували още през 10-и век и стана известен основателят на манастира, който е бил съвременник и вероятно предшественик на Свети Йоан Рилски. През 90-те години имах възможност да проуча заедно с колегата Павел Георгиев Княжеския манастир при село Равна, Провадийско, който е бил посветен на Света Богородица и осветен през 889 година. Посветен е на Богородица, защото тя е патрон на Цар Борисовия род. Именно в този манастир открихме близо 250 надписа, писани на 5 графични системи- латинско писмо, гръцко, кирилица, глаголица и руническо. И така достигаме последния манастир в местността Караач теке във Варна. Ето това е пътят на откритията, направени през толкова години. И съвсем естествено, съпоставяйки ги, мога да кажа, че откриването на 28 юли 2010 година на реликвария с частици от мощи на Свети Йоан Предтеча, съпроводен с надпис върху капачето на кутийка, с която те са били пренесени на остров Свети Иван от Палестина, това откритие е с огромно значение за библейската и християнската археология, като цяло. Не само у нас, защото до този момент не са откривани частици от мощи на Свети Йоан в археологическа среда- непокътнати и съпроводени с надпис, от който узнаваме кога е осветен храмът- 24 юни, и името на приносителя- Тома. – Аз не се съмнявам в това, че мощите, които открихме, са чудотворни. Всеки може да ме обвини в предубеждение. Дали нещо се случва, когато човек се изправи пред тях, това си остава доста лично. Предполагам, че някои ще кажат „да“, други ще кажат: „това е много лично“, притеснявайки се, че ако споделят, може би няма да се получи нищо. Така че, всеки който е вярващ и пристъпи с вяра и убеждение, че молитвата му ще бъде чута и ще бъде подпомогнат, това е един личен акт. Не съм чувал за изцелени, защото не съм проявявал любопитство и не бих дръзнал, защото това е навлизане в личното пространство. – Основателен е въпросът, защото мнозина си го задават. Добре би било човек преди да си зададе този въпрос, да се опита чрез интернет да проследи или да провери колко паметници, било с национално и регионално значение има, и по силите ли е на едно Министерство на културата да се грижи за тях или не. Затова според мен е правилна политиката на Министерството на културата, стъпвайки на законовата база, да поверява паметници с национално значение на съответните РИМ, както и на общините. Примерите са много, но грижата за паметниците във Велико Търново е на много високо ниво, на желаното ниво. Като пример давам и остров Света Анастасия. Той бе поверен на общината в Бургас и резултатът е явен. В Созопол отдавна кметът Панайот Рейзи отправя молби към министерството остров Свети Иван, по примера на Света Анастасия, да бъде предоставен на община Созопол, тя да се грижи за него. – Не съм се замислял, но в момента разсъждавам. Това е може би от силното желание на населените места, до които се намират. Островите да се наименоват на светци и да закрилят обитателите на тези места. По време на земетресения, наводнения- да измолват от светците тяхното застъпничество. Мисля, че това е може би тактика. Но докосвайки този въпрос, ще отбележа, че патриаршеският манастир на остров Свети Иван е единственият и най-древен в цялата Черноморска акватория. – Не, защо да стават обитаеми? Островите, които са не само по нашето крайбрежие, са били заселени още през 6-4 век преди Христа от гърците- колонизатори и те са били доста гъсто заселени, изграждали са там светилища на своите богове покровители. Сега дали биха могли да бъдат заселени – трудно. Те са малки, най-голям е Свети Иван- 260 декара. При съвременните изисквания е много трудно, а конкретно Свети Иван е природен парк защитен от закона поради редки птици и обитатели зайци. По-добре да си стоят такива, каквито са от столетия. Не е необходимо да унищожим и последните оазиси в Черно море. – Аз съм Дунавско чадо, а не морско, но последните ми 22 години, ме свързват с морето, с проучването на най-големия  манастир, построен от Свети Цар Борис в края на 9 век, и-най значимият. И с остров Свети Иван – още 10 години. Много трудно е да отговоря за легендите, но най ми е мила легендата, свързана с Калиакра- за девойките, които си вързали косите и са се хвърлили в морето, за да не бъдат потурчени – На златни предмети не съм попадал. По време на разкопки сме открили в манастира във Варна три златни монети и това е всичко. Но за мен повече от злато, това е каменната библиотека от село Равна. Или пък скриптория в манастира в местността Караач теке, чието откриване още веднъж илюстрира личността на Свети Цар Борис не само като покръстител, но и като ограмотител и мисионер. – То е нанасяло огромни щети както на науката, така и на древната ни история, защото това е едно оскверняване, заради изтръгването по най-варварски начин на онова, което ни е завещано и което земята дълго време е приютявала в себе си. Необходими са много по строги санкции срещу такива хора, така както е в съседна Турция и Гърция.   Проф. Казимир Попконстантинов е роден в силистренското село Гарван на 17 септември 1942 г. в семейството на свещеник. Учи в Духовната семинария в София (1956-1961). Следва история във Великотърновския университет „Св. св. Кирил и Методий“ (1964-1968). Дългогодишен музеен работник, полеви археолог и преподавател с голям принос в областта на старобългарската епиграфика. През 2004 година е награден за принос в европейската култура с международната награда „Хердер“. По време на водени от него разкопки на созополския остров Свети Иван бяха открити мощите на Свети Йоан Кръстител.  Живее във Велико Търново и село Пчелище, Търновско. Съпругата му е доцент по археология. Имат тригодишни близнаци. Синът му е кръстен Йоан, по името на откритието, което е направил, а дъщеричката се казва Рада. От първия си брак има две деца- Елица и Константин.", "date": "2017.09.28", "title": " Проф. Казимир Попконстантинов пред „Труд“: Мощите на Св. Йоан Кръстител са чудотворни за всеки вярващ"}
{"url": "https://trud.bg/%d0%bd%d0%b5%d0%be%d0%bb%d0%b8%d0%b1%d0%b5%d1%80%d0%b0%d0%bb%d0%bd%d0%b0%d1%82%d0%b0-%d0%bc%d0%b0%d1%88%d0%b8%d0%bd%d0%b0-%d0%bd%d0%b0-%d0%bd%d0%b5%d1%80%d0%b0%d0%b2%d0%b5%d0%bd%d1%81%d1%82%d0%b2/", "text": "Германия е с най-мощната икономика, хегемон в ЕС. България е в неговата периферия, бедна и надяваща се и на „голямата началничка“ Меркел. Но „европейският път“, по който вървят е един и същ, и в двете действа машината на неравенството и несправедливостта, която ги плъзга по нанадолнището. Със загубата съответно на 8.5 и 5.2% от досегашните гласове и рухването до най-лошите резултати от 70 години насам, християндемократите и социалдемократите там са явно основните губещи в последните избори. Тяхната загуба е катастрофална на територията на бившата ГДР, която така и не бе интегрирана в обединена Германия и е в много по-тежко състояние, поради което там и християндемократи и социалдемократи са по-изборен резултат след двете антисистемни партии от ляво – Лявата партия изпреварва ГСДП, а от дясно дясната Алтернатива за Германия е преди християндемократите. Справедливостта присъства в програмите както на двете системни партии в Германия, така и на ГЕРБ, и на БСП у нас. Тази справедливост обаче именно през последните години изчезна и обществата стават все по-несправедливи, а системните партии губят позиции. Особено силни са следствията за социалдемократите, тъй като техните избиратели много по-остро се нуждаят от нея, а тя намалява. Още Шрьодер, който прие програмата за „Новия център“ – германска версия на блеъристки отказ от предходната социалдемокрация, проведе серия от реформи, удрящи социалната сфера – ограничения в заплащането, намаляване на средствата, давани за безработица и здравеопазване. В резултат на това нарастна пропаста между бедни и богати и бе създадена нова подкласа на ниско платени и временно заети работници. Това доведе до разцеплението на партията и отделянето на Лявата партия, начело с Оскар Лафонтен през 1999 г. Същите процеси на нарастваща несправедливост, свързана с изострящи се социални проблеми, протекоха и по времето, когато социалдемократите станаха присъдружна партия на Меркел. От 2012 г. с 2.1 милиона човека са се увеличили хората, живеещи на държавни помощи. Дистанцията между Западна и Източна Германия не намалява, а се разгръща подобно на тази между София и Северозападна България. Неравенството бежду бедни и богати нарастна по време на 12-годишното управление на Меркел. Реалните заплати са под средните за 1990 г., докато БВП на човек от населението е нарастнал с 25 %. Неравенството в богатството в Германия е по-голямо от това в другите страни на еврозоната. Почти никъде другаде в Европа най-богатите 10 % не притежават почти две трети от цялото национално богатство, докато в същото време 40 % от населението няма почти нищо. В най-мощната икономика в ЕС тенденцията на разделяне на обществото на бедни и богати е същата както в най-бедната и периферна България, която мечтае да стане като Германия. Според последните данни на Евростат в България в риск от бедност след социалните трансфери се намира 21.5 % от населението, а в Германия са 17.1 – разликата не е голяма. И в България, и в Германия тя е по-голяма от 16.3 – средната за ЕС и не намалява, а расте. И в Германия, и в България делът на работещите бедни се увеличава. През 2006 г. в България работещите бедни са били 5.4 %, а в Германия малко повече – 5.5 %. През 2015 г. в Германия те са вече 9.7 % от всички заети, а у нас са 7.7 %. Тук Германия се срутва по нанадолнището на неравенството по-бързо от България. Ако в Германия е така, то какво да кажем ние с гайдите. През 1989 г. – последната година на социализма, индексът на Джини, измерващ неравенството, в България е 21.7, което означава, че страната ни е едно общество с високо равенство. През 2006 г., преди влизането в ЕС, той е скочил на 32.1, а през 2015 г., след осем години консумация на „европейски ценности“, той е станал 37. Според „Индекса на социална справедливост“ в държавите от ЕС през 2016 г. българското общество е сред няколкото най-несправедливи в ЕС – нарежда се на 26-о място от 28 държави, като след нас са само Румъния и Гърция. България е страната с най-несправедливата данъчна система не само в Европа, но и в цялата българска история, облагодетелстваща богатите за сметка на бедните. Не е случайно, че у нас върви инициативата „Да спрем машината за неравенство! За справедливи данъци!“ на синдиката „Подкрепа“, „Солидарна България“, леви партии, известни интелектуалци, подписка в интернет за промени в облагането на минималната работна заплата и ДДС-то за лекарства, храни, детски дрехи. Тя е слаб опит да се спре машината на неравенството, която ще има все по-катастрофални следствия. Колкото повече данъчното облагане е изместено към косвените данъци и плоския данък, толкова по-неравно и несправедливо е едно общество. Българското общество е най-несправедливото в това отношение в ЕС. За социални разходи в ЕС се дават около 29 % от БВП на всичките 28 държави. В България обаче този дял е само 18.5 % и ние сме между най-ощетените. Доклад на МВФ показва, че икономическото неравенство забавя растежа и в страни като нашата, където то е между най-високите, няма как да има и висок икономически растеж. Неравенството увеличава смъртността сред по-бедните. В Германия заможните хора живеят средно с 10 години по-дълго от бедните. А това означава, че бедните финансират косвено по-дългия живот на богатите. Бедният работник цял живот плаща пенсионни осигуровки, но поради това, че яде по-евтина и нездравословна храна, подложен е на повече несигурност и стрес, умира по-рано и на практика финансира пенсиите на богатите, живеещи по-дълго. Повече неравенство означава повече хора убивани по-рано от капитализма. Неравенството има навсякъде и етнически, религиозни и расови измерения – от Америка на Тръмп, през възхождащата благодарение на антиимигрантска риторика „Алтернатива за Германия“ до сблъсъците у нас от Катуница до Асеновград. И това е само началото, което ще ражда от една страна ислямски тероризъм, а от друга – фашизоидни сили. Решението на проблема с гетата съвсем не са булдозерите, бутащи къщи. Ако неравенството нараства, а у нас това е постоянен процес 27 години, резултатът тепърва ще бъде разпадни процеси в съществуващата система. В историята през последните векове нарастващото неравенство е водело до конфликти, войни, революции, въстания, тежки кризи от рода на тази през 1929-1933 г. и фашизъм. Мислейки си за България и Германия, попаднах тези дни на статия във в. „Гардиън“ със заглавие, шокиращо вярващия в евроатлантическото бъдеще на България нашенец: „Като залязващите сили от миналото, Великобритания показва признаци на терминален упадък“. Все пак Великобритания е най-евроатлантическата страна в Европа. Ако тя е в терминален упадък, какво ще стане с нас?", "date": "2017.09.28", "title": " Неолибералната машина на неравенството се срутва от Германия до България\t\t\t"}
{"url": "https://trud.bg/%d1%81-%d0%ba%d0%b8%d0%b1%d0%b5%d1%80%d0%bd%d0%be%d0%b6-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d1%89%d0%b5-%d0%bb%d0%b5%d0%ba%d1%83%d0%b2%d0%b0%d1%82-%d1%82%d1%83%d0%bc%d0%be%d1%80%d0%b8/", "text": "Уникално за България лечение с кибернож на туморни формации в подвижни органи ще започне в края на годината в Клиниката по лъчелечение (КЛЛ) на Университетска болница „Свети Георги“ в Пловдив, съобщи началникът на клиничното звено д-р Мария Влайкова. В момента тече обучението на екипа. Единствената в страната роботизирана стереотактична система за радиохирургия Cyberknife (кибернож) Accuray бе въведена в експлоатация през месец април 2017 г. Отттогава до момента успешно лъчелечение с киберножа в УМБАЛ „Свети Георги” са преминали 21 пациенти. В първите месеци в Клиниката по лъчеление са се записвали пациенти с доброкачествени и злокачествени формации на неподвижни органи. Сред тях са злокачествени новообразувания на носоглътката, пириформения синус, окото и неговите придатъци – ретина, хориоидея, орбита, главния мозък и мозъчните обвивки, ендокринната система – хипофиза, епифиза, доброкачествени новообразувания на главния мозък и мозъчните обвивки, хипофиза, епифиза, както и вторични злокачествени новообразувания на главния мозък и костен череп. След като в края на 2017 г. приключи обучението за радиохирургия на тумори в подвижните органи, обхватът на лечимите с кибернож заболявания значително ще се увеличи. „На дозирано облъчване ще бъдат подложени първични и вторични злокачествени новообразувания на черния дроб и интрахепаталните пътища, белия дроб, простатата, надбъбречната жлеза, както и на доброкачествени новообразувания на черния дроб. Лечението на тези туморни формации ще изисква предварително поставяне на фидюшъли – импланти в и/или около тумор на меките тъкани, така че да служат като ориентир по време на облъчване. Фидюшълите се поставят под компютъртомографски контрол в хирургичните клиники”, уточни д-р Мария Влайкова. След въвеждането в експлоатация на CyberKnife не е необходимо пациентите да се препращат към различни онкологични центрове в Европа. Според д-р Мария Влайкова насочването към болници извън страната забавяше и многократно оскъпяваше лечението както за пациентите, така и за НЗОК. Киберножът представлява безболезнен, безкръвен и бърз метод на лечение, при който има несравнимо щадене на здравите органи и тъкани поради рязкото спадане на дозния градиент. Планира се с 4D компютър-томограф – симулатор, като се извършва fusion с: ЯМР, стари образи от СТ или ПЕТ – СТ. Затова е добре, при възможност, на пациентите да се направят всички необходими образни изследвания, допълни още д-р Влайкова. Преди да бъде одобрен пациентът за лечение с кибернож той трябва да представи изследвания с ядрено-магнитен резонанс, скенер, пълна кръвна картина, изследване на очни дъна и всяка друга информация, свързана със здравния му статус. Документите на пациентите се разглеждат от специално назначена комисия и, когато се установи, че за дадения човек облъчването с киберножа е подходящо, се пристъпва към изготвяне на индивидуален лъчетерапевтичен план и верификация. Пациентите, лекувани с радиохирургия, получават висока доза необходима, за да се унищожат туморните клетки, като концентрацията е с изключителна точност само в тумора. По време на облъчването туморът се следи на всеки 20 до 40 секунди, като околните здрави тъкани и критичните органи наблизо, получават незначителни дози, съобразени с техния дозен толеранс. По този начин се осъществява едно несравнимо щадящо лъчелечение. По време на самото облъчване пациентът е в абсолютен комфорт – не се налага задържане на дишането, а при всяко дори минимално отместване, лъчелечението спира. Масата на апарата, върху която лежи пациентът, се  намества, прави се повторна верификация и чак когато има съвпадение на образите лъчелечението продължава. Киберножът Cyberknife Accuray в УМБАЛ „Свети Георги“ в Пловдив е единственият на територията на страната. Специално за него в Националния рамков договор за 2017 г. бе договорена отделна клинична пътека – КП №252.2. „Радиохирургия на онкологични и неонкологични заболявания – роботизирана с кибер нож“. Т.е. за здравноосигурените пациенти лечението е напълно безплатно. Апаратът е разположен в База 1 на най-голямата болница у нас на бул. „Васил Априлов” 15A в Пловдив в специално построена за целта и напълно оборудвана сграда, разположена срещу старата сграда на Клиниката по лъчелечение.", "date": "2017.09.28", "title": " С кибернож в Пловдив ще лекуват тумори в подвижни органи\t\t\t"}
{"url": "https://trud.bg/%d0%bf%d0%b0%d1%80%d0%bd%d0%b8%d0%ba%d0%be%d0%b2%d0%b8%d1%82%d0%b5-%d0%b5%d0%bc%d0%b8%d1%81%d0%b8%d0%b8-%d0%b2-%d1%81%d0%b2%d0%b5%d1%82%d0%be%d0%b2%d0%b5%d0%bd-%d0%bc%d0%b0%d1%89%d0%b0%d0%b1-%d1%81/", "text": "Емисиите от въглероден диоксид в световен мащаб са останали без промяна през 2016 г., което е положителен знак за минимален прогрес в битката срещу глобалното затопляне. Това означава, че е спряна дългогодишната тенденция за тяхното постепенно увеличаване, съобщи британският в. „Гардиън“. Според данни на Холандската агенция за оценка на околната среда (ХАООС) всички големи държави производителки на въглероден диоксид, освен Индия, са отбелязали спад на емисиите заради намаленото изгаряне на въглища и увеличеното използване на възобновяема енергия. Въпреки това други значителни производителки, включително Индонезия, все още отбелязват увеличаване на стойностите, пише  . Огромни количества въглероден диоксид се отделят в атмосферата всяка година – над 35 млрд. тона за 2016 г., което води до покачване на температурите и увеличаване на риска от екстремни метеорологични явления. Въглеродните емисии от Китай – най-големият производител, бележат спад с 0,3%. В САЩ те са намалели с 2%, с 2,1% в Русия, а ЕС е с непроменени стойности. Непроменените стойности на емисиите за 2016 г. са безпрецедентни във време, в което световната икономика се разраства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.28", "title": " Парниковите емисии в световен мащаб са останали непроменени цяла година"}
{"url": "https://trud.bg/%d1%83%d0%ba%d1%80%d0%b5%d0%bf%d0%b2%d0%b0%d1%82-%d0%b4%d0%b2%d0%b5-%d1%81%d0%b2%d0%bb%d0%b0%d1%87%d0%b8%d1%89%d0%b0-%d0%b2-%d0%b1%d1%83%d1%80%d0%b3%d0%b0%d1%81-%d0%b8-%d1%86%d0%b0%d1%80%d0%b5%d0%b2/", "text": "Две проблемни зони със свлачищни процеси в Бургаска област ще получат 8 милиона лева допълнително финансиране за укрепителни дейности. Средствата от бюджета на Министерството на регионалното развитие и благоустройството са осигурени целево за спиране на свлачищата в бургаския квартал Сарафово и по северния бряг на град Царево.  „Дейностите по превенция и укрепване на свлачищата са наш приоритет. Това е грижа за хората, защита на морските брегове и инфраструктурата. Това е и мярка срещу неблагоприятните въздействия, настъпващи от изменението на климата.“,  обясни народният представител от ГЕРБ Бургас Ивелина Василева.  Около 2 км е общата дължина на укрепителните, брегоукрепителни и отводнителни съоръжения, които ще бъдат изградени.", "date": "2017.09.28", "title": " Укрепват две свлачища в Бургас и Царево"}
{"url": "https://trud.bg/%d1%81%d0%b5%d0%bc%d0%b5%d0%b9%d0%bd%d0%b0-%d0%b8%d0%b4%d0%b8%d0%bb%d0%b8%d1%8f-%d0%b2-%d0%bf%d1%81%d0%b6/", "text": "Семейна идилия цари в ПСЖ след убедителната победа с 3:0 над „Байерн“. По-малко от 2 седмици след спречкването между звездите Едисон Кавани и Неймар при изпълнение на дузпа, френският тим изглежда отново сплотен. Това си пролича най-ясно и по време на самия двубой с баварците в Шампионската лига в Париж. Звездното дуо зарови томахавката на терена за радост на своите привърженици. Домакините буквално се забавляваха като котка с мишка с шампиона на Германия на „Парк де Пренс“. Дани Алвеш откри резултата още във 2-ата минута, Кавани удвои, а Неймар довърши „Байерн“. Младата звезда Килиан Мбапе също бе на висота и постоянно тормозеше отбраната на гостите от Мюнхен.  „Измислят много истории, говорят много – обясни след срещата бразилецът и най-скъп футболист в света. – Приказват за неща, за които нямат представа, опитват се да влязат в съблекалнята ни и разпространяват неща, които просто не съществуват. Както и да е, всичко е наред.“  Тезата на Неймар бе потвърдена и от Кавани: „Всички сме различни и можем да имаме различни начини на живот и възприятие. Когато обаче сме на терена, всички работим заедно, като семейство, което има една цел – отборът да побеждава.“ И докато в Париж настроението е еуфорично след убедителния старт в турнира с 2 победи и голова разлика 8:0, то в „Байерн“ напрежението започва да взима връх.  Най-тиражното немско издание „Билд“ излезе с информация, че наставникът Карло Анчелоти е пред уволнение. Според публикацията, ръководството на клуба се е събрало на спешна среща часове след мача, а на нея е присъствал и италианският тактик. „Това е поражение, за което се налага да говорим и обсъдим – обяви след загубата генералният директор на клуба Карл-Хайнц Румениге. – Длъжни сме да анализираме това поражение и да си направим изводите. Това, което видяхме на терена в този мач, не беше мюнхенския „Байерн“. Мисля, че всеки би се съгласил.“ Звездата на тима Ариен Робен допълнително наля масло в огъня, след като отказа да коментира въпроса дали треньорът има подкрепата на играчите.", "date": "2017.09.28", "title": " Семейна идилия в ПСЖ"}
{"url": "https://trud.bg/%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d1%87%d0%b5%d1%82%d0%b8%d1%80%d0%b8-%d0%b0%d0%b2%d1%82%d0%be%d0%bc%d0%be/", "text": "Двама души пострадаха при верижен сблъсък на четири автомобила на главен път Е-79, който стана до полигона край Благоевград. Инцидентът се е случил към 14 часа, когато лек автомобил „Фолксваген” със софийска регистрация, пътуващ в посока Кулата се завърта на пътя и се удря челно в идващия срещу него „Опел”. Вследствие на удара „Фолксваген”-а отскача и продължава да се върти, а в него се нанизват още два автомобила – микробус „Пежо”, както и пътуващият зад него автомобил „Ситроен”, собственост на благоевградска охранителна фирма. На мястото на инцидента незабавно идват екипи на Спешна помощ и полиция. Пострадали са двама души, мъж и жена на около 70 години от София. Те са пътували във „Фолскваген“-а. Жената е със счупен крак, а мъжът е с гръдна травма. Пътят в района изцяло е затворен, автомобилите се пренасочват за движение по обходен път. Изясняват се причините довели до тежкото ПТП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.28", "title": " Тежка катастрофа между четири автомобила по пътя за Гърция след Благоевград\t\t\t"}
{"url": "https://trud.bg/%d0%bf%d0%be%d0%ba%d0%b0%d0%b7%d0%b2%d0%b0%d1%82-%d0%b4%d1%8a%d0%b2%d0%ba%d0%b0-%d0%b7%d0%b0-%d0%b1%d0%b0%d0%bb%d0%be%d0%bd%d1%87%d0%b5%d1%82%d0%b0-%d0%b7%d0%b0-%d0%b4%d0%b5%d1%86%d0%b0%d1%82/", "text": "Новият български филм “Дъвка за балончета” ще бъде показан за първи път на голям екран в  35-тото издание на кинофестивала“ Златна роза“ във Варна. Прожекцията ще бъде единствената преди официалната премиера през февруари 2018 година, съобщиха от Артин Вижън.  Лентата разказва за децата на 80-те години, които пораснаха с Некерман, колекциите картинки от дъвки и стрелбата с фунийки.Но показва и една вълнуваща любовна история. Действието се развива паралелно между 1988 година и настоящето и проследява съдбата на четири хлапета. Калин (35) е талантлив рекламист, отегчен от живота. Биляна (35) е авантюристка, която не знае какво иска. Като деца двамата са част от щура банда, която всеки ден попада в различно приключение. Съвсем по детски те си обещават да се оженят, но обстоятелствата ги разделят. Двамата се срещат случайно 25 години по-късно. През петте дни, които имат заедно, те си спомнят детството, мечтите и забравеното обещание.  В главните роли са Теодора Духовникова и Иван Юруков. Достойно в детските образи на главните герои Калин и Биляна им партнират Андрея Захариев и Аглея Гумнерова. Във филма участват още Малин Кръстев, Валентин Ганев, Жорета Николова, Цветан Даскалов, Димитър Живков, Искра Донова и Борис Георгиев.  Сценаристи са Теодора Маркова, Георги Иванов, Тео Чепилов и Невена Кертова, създали сценариите на популярните български сериали – „Под прикритие”, „Стъклен дом”, „Революция Z” и други. Режисьор е Станислав Тодоров – Роги, който стои зад едни от най-добрите съвременни български комедии като „Столичани в повече” и „Тя и Той”. Зад камерата е Владимир Михайлов – оператор на „Пансион за кучета“, „Лора от сутрин до вечер“ и „Четвъртата власт“. Продуцент на „Дъвка за балончета” е Dynamic Arts.  Зрителите на предпремиерната прожекция, която е на 5 октомври от 16 ч. във ФКЦ  Варна ще могат да се срещнат с част от екипа на “Дъвка за балончета” – сценаристите Теодора Маркова, Невена Кертова и Георги Иванов, режисьорът Станислав Тодоров и актьорът ИВан Юруков.", "date": "2017.09.28", "title": " Показват „Дъвка за балончета“ за децата на 80-те"}
{"url": "https://trud.bg/%d0%b2%d1%8a%d1%82%d1%80%d0%b5%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0%d0%bf%d0%b0%d0%b4%d0%b5%d0%bd%d0%b8%d1%8f%d1%82%d0%b0-%d0%bd%d0%b0%d0%b4/", "text": "Случаите на нападения над полицаи зачестяват. Това обяви министърът на вътрешните работи Валентин Радев на брифинг в МВР. Като контрамярка от министерството планират обучение на служителите си какво да правят при нападения на граждани и докъде стигат техните правомощия в такива случаи. През 2016 г. инцидентите с нападение над полицаи са 284, а само за първите шест месеца на 2017 г. – 176, което прави ръст с 27%. Най-много регистрирани случаи има в Бургас и в Плевен. По думите на Валентин Радев тенденцията за агресия срещу длъжностни лица засяга и други професии.  „Това не е добра практика, защото започва да се посяга и на учители, и на лекари и т.н. Тенденцията е обща. Това, което можем да направим, е да обучим полицаите как да използват оръжие в такива случаи, за да е ясно докъде стигат правомощията им“, каза вътрешният министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.28", "title": " Вътрешният министър: Нападенията над полицаи зачестяват"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%ba%d0%b0%d1%80%d0%bb%d0%be%d0%b2%d0%be-%d0%bf%d0%be%d0%bb%d1%83%d1%87%d0%b8-%d1%81%d0%b5%d1%80%d1%82%d0%b8%d1%84%d0%b8%d0%ba%d0%b0%d1%82-%d0%be%d1%82-%d1%8e/", "text": "Община Карлово получи Сертификат от ЮНЕСКО, похвали се кметът д-р Емил Кабаиванов, след като министърът на околната среда и водите Нено Димов му изпрати писмо, с което го информира, че съгласно решенията от 29-та сесия на Съвета на Програмата „Човек и биосфера“, провела се в централата на световната организация в Париж, „Централен Балкан“ е обявен за един от четирите нови български биосферни парка. Другите три са: „Червената стена“ край Бачковския манастир, „Сребърна“ и „Узунбуджак“. Съгласно доклада от Сесията на програмата „Централен Балкан“ и останалите три парка се включват в Световната мрежа на биосферните резервати. Те са оценени като отговарящи на съвременните изисквания, а директорът на Програма МАВ – ICC Цюнли Хан изразява поздравления към заинтересованите страни. Към писмото на министър Нено Димов е приложен Сертификат – Биосферен резерват „Централен Балкан“, подписан от генералния директор на ЮНЕСКО Ирина Бокова. Сега от Секретариата на Програмата МАB предстои да изготвят специфични лога за всеки от четирите биосферни парка. Към Сертификата е приложено и писмото от директора на Програма МАБ, с което информира председателя на Националния комитет по Програмата Владимир Владимиров за решението на МАВ – ICC. Община Карлово е една от първите общини в България, която с решение на местния Общински съвет, взето през юни 2015 г., се включва в създаването на съвременен биосферен парк в района на Централен Балкан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.28", "title": " Община Карлово получи Сертификат от ЮНЕСКО"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b8-%d0%ba%d0%bc%d0%b5%d1%82-%d1%80%d0%b8%d1%82%d0%b0%d1%85%d0%b0-%d1%82%d0%be%d0%bf%d0%ba%d0%b0-%d0%bd%d0%b0-%d1%83%d1%87%d0%b5%d0%bd%d0%b8%d1%87/", "text": "Кметът на Бургас Димитър Николов и министърът на спорта Красен Кралев посетиха поредица от градски събития, посветени на Европейската седмица на спорта. Началото бе дадено в ОУ „Братя Миладинови“. В изцяло обновеното дворно пространство на училището се проведе футболна среща между бургаските ученици и техни гости от Четвърто основно училище „Кирил Христов“ – Стара Загора. От името на министерството бяха раздадени тениски и топки на всички участници, а министърът и кмета също поритаха топка и призоваха децата и възрастните да се движат и спортуват повече. По-късно в двора на ОУ „Васил Априлов“ бе проведена демонстрация на Полицейска лична защита от служители на ОД на МВР – Бургас, както и задържане с куче, което е част от програмата на Детските полицейски управления на няколко училища в града.  Програмата завърши на площад „Атанас Сиреков“ пред общината, където имаше „Женски футболен хепънинг“.", "date": "2017.09.28", "title": " Министър и кмет ритаха топка на ученически футболен мач"}
{"url": "https://trud.bg/13-%d0%be%d1%82-%d1%81%d0%bc%d1%8a%d1%80%d1%82%d0%bd%d0%b8%d1%82%d0%b5-%d1%81%d0%bb%d1%83%d1%87%d0%b0%d0%b8-%d0%b2-%d1%81%d0%b2%d0%b5%d1%82%d0%b0-%d1%81%d0%b5-%d0%b4%d1%8a%d0%bb%d0%b6%d0%b0%d1%82/", "text": "Благотворителен крос „Спри рака“, ще се проведе тази събота в района на гребния канал в Пловдив, а спортната проява е част от програмата на Регионалната научна конференция на тема „Съвременните възможности на клиничната хематология“, насрочена за 29 септември (петък). Проявите се организират от Сдружение „Спри рака” и Клиниката по клинична хематология на УМБАЛ „Свети Георги“ с подкрепата на ръководствата на най-голямата болница у нас и на Медицински университет – Пловдив. Конференцията има за цел да популяризира успехите на съвременната хематология, без да представя директна реклама на фармацевтични продукти, уточниха организаорите. Домакин и модератор на конференцията е проф. Стефан Горанов, началник на Клиниката по клинична хематология на УМБАЛ „Свети Георги“, а в събитието ще участват партньорски и пациентски организации. Кросът „Спри рака“ пък се организира за втора поредна година, като през 2016 г. се проведе на 22 май. Спортната проява има социална насоченост – въвличане на повече хора в активен начин на живот, движение, социални контакти за всички, преминали през онкозаболяванията, и техните близки. „Целта ни е да учим на съпричастност и гражданска активност обществото, както и да създадем ежегодна традиция за провеждане на подобни събития. Също така искаме хората да проявяват еднакво уважение към лекаря и към активния начин на живот. Всички, които ще се включат в благотворителния крос или ще се превърнат в дарители. Продължаваме съвместната си работа за здравето на пациентите с кръвни заболявания и за развитието на научните изследвания. Апелът на кроса „Спри рака“, както и набраните средства, неслучайно са ориентирани към болните от злокачествени кръвни заболявания. Около 1/3 от смъртните случаи в света се дължат на някои водещи поведенчески и хранителни рискове: индекс на висока телесна маса, нисък прием на плодове и зеленчуци, липса на физическа активност, липса на профилактика, тютюнопушене и употреба на алкохол”, коментира председателят на Сдружение „Спри рака“ Росица Касабова. „Спри рака“ е неправителствено сдружение в помощ на пострадалите от най-тежката диагноза – рак. Сдружението организира и провежда благотворителни събития в Пловдив и страната за набиране и предоставяне на средства за оборудване, ремонт и консумативи в клиниките и отделенията по клинична хематология, за стипендии на лекари-специализанти в областта на клиничната хематология, за научни открития и разработки клиничната", "date": "2017.09.28", "title": " 1/3 от смъртните случаи в света се дължат на водещи поведенчески и хранителни рискове\t\t\t"}
