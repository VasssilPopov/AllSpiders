{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-11-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d1%81%d1%80%d1%83%d1%82%d0%b2%d0%b0%d0%bd%d0%b5-%d0%bd%d0%b0-%d1%81%d0%b3/", "text": "Най-малко 11 души са загинали при срутването на сграда, повредена от войната, в сирийския град Алепо, предаде АФП. Между жертвите има четири деца, допълват от Би Би Си, позовавайки се на местни медии. Съобщава са за един оцелял при рухването на 5-етажната жилищна постройка – дете, което е било извадено от отломките без всякакво оборудване от спасителните екипи, уточняват от сирийската агенция САНА. Сградата се е намирала в района Салахедин – бивша крепост на бунтовниците срещу режима на президента Башар Асад, която беше подложена на масирани бомбардировки от сирийските и руски сили преди да бъде превзета. Около падналата постройка има още няколко сгради, опасни за живеене, но към момента усилията на властите са насочени към възстановяване на разрушената от въздушните удари инфраструктура, допълва Би Би Си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.02", "title": " Най-малко 11 загинали при срутване на сграда в Сирия\t\t\t"}
{"url": "https://trud.bg/%d0%b5%d0%b3%d0%be%d0%bd-%d1%88%d0%b8%d0%bb%d0%b5-%d1%86%d0%b0%d1%80%d1%8f%d1%82-%d0%bd%d0%b0-%d0%b5%d1%80%d0%be%d1%82%d0%b8%d0%ba%d0%b0%d1%82%d0%b0/", "text": "Sotheby’s отбелязва годишнината с търг на негови картини Егон Шиле (на немски: Egon Schiele) е австрийски художник експресионист, един от големите представители на стила модерн (Wiener Moderne). Роден е в Тулн на Дунав. Когато Шиле е на 15, баща му умира от сифилис и той става повереник на вуйчо си, който е разтревожен от липсата на интерес на младежа към учението, но въпреки това признава страстта и таланта му по отношение на изкуството. През 1907 г. Шиле се среща с Густав Климт. Климт насърчава по-млади художници и е заинтригуван от младия надарен Шиле, купува негови рисунки и му предлага да размени такива срещу негови собствени, урежда му модели и го представя на потенциални спонсори. През 1915 г. Шиле среща Едит и Адел Хармс, които живеят с родителите си срещу студиото му. Семейството им е от средната класа; баща им е майстор шлосер. През април Шиле и Едит се сгодяват. През есента на 1918 г. епидемията от испански грип, отнел повече от 20 000 000 живота в Европа, достига и Виена. Едит, бременна в шестия месец, умира от болестта на 28 октомври. Шиле умира три дни след жена си. Тогава е на 28 години. Тъй като светът на изкуството се сблъсква с поредица от изложби, посветени на живота и изкуството на Егон Шиле, чиято преждевременна смърт на възраст от 28 през 1918 г. оставя толкова много неизказани неща, Sotheby’s ще отбележи изключителната сила на Шиле този месец, когато завладяваща работа на австрийския художник се появява на търг за първи път. Нарисувана през 1912 г., “Триестка риболовната лодка” (Triestiner Fischerboot) притежава уникална позиция в творчеството на Шиле и е създадена вследствие на това, което е може би най-бурният и променящ живота период за художника. Наскоро освободен от затвора в Австрия, и отхвърлен от местната общност, посещението на Шиле в Триест през 1912 г. е предизвикано от желанието да избяга от мрачните спомени от близкото му минало и да преживее спомени от по-ранни посещения. с любимата му сестра Герти през 1907 и 1908 г. Това също така провокира радикално нов артистичен израз. Във времето на “иконоборствените” събития в Европа, които завинаги променят посоката на изкуството на двадесети век, от кубизма, орфизма и футуризма до експресионизма, Шиле се опитва да твори с напълно модернистично отношение към цвета, повърхността, модела, текстурата и формата. Предлагана на търг картина за първи път, след като е в частна колекция от 1962 г., ще бъде представена като един от акцентите на Sotheby’s Impressionist & Modern Art Evening Sale в Лондон на 26 февруари с оценка 6,000,000-8,000,000 паунда. Приемайки квадратен формат за това произведение, Шиле оспорва традиционното понятие за перспектива в пейзажната картина с преден план и фон. Вместо това, той превръща платното в композиция от ясно очертани форми с малко или никакво позоваване на перспективата. Това той дължи на Густав Климт, негов приятел и съвременник, който е използвал квадратния формат за своите пейзажи от последните години на ХIХ век, около същото време, когато Клод Моне започва да използва квадратно платно за своите водни лилии. През лятото на предходната година Шиле и моделът и негова любовница Уоли Нойзил се установяват в Нюленгбах, търсейки вдъхновение, но бохемският начин на живот на Шиле скандализира консервативните му съседи. Двойката се озовала в несигурно положение, когато дъщеря на военноморски офицер ги помолила за помощ, за да избяга, и въпреки че те върнали момичето на родителите й, художникът бил арестуван и съден. Травмиращото преживяване и особената загуба на свобода, имат значителен ефект върху живота и работата на Шиле. Разпръсквайки се в открито море, лодката в тази картина може да се разглежда като мощен символ на състоянието на съзнанието на художника. Първият собственик на картината е Хайнрих Бьолер, от семейство на известни покровители на изкуствата, който се запознава с Шиле през 1914 г. Бьолер снабдява Шиле с бои, платна и модели и да става посветен колекционер на работата му.   Художникът обвинен в секс тормоз Арестуват го за „обществена неморалност“ през 1912 г. Неотдавна “Ню Йорк Таймс” включи Егон Шиле в пантеона на историческите художници – престъпници. Обвиненията са в сексуален тормоз над жени. В отговор на фокуса върху сексуалния тормоз, музеят на изящните изкуства в Бостън счете, че е подходящо да добави специални етикети на стената за изложбата “Klimt и Schiele”, отнасящи се до предполагаемото малтретиране на жени от художника. Трудно е да съдим за отношенията на Шиле с жените, не само защото няма живи свидетели, но и защото днешните  стандарти са толкова различни от тези, които са характерни в Австрия за началото на миналия век. Специфичните твърдения се основават на три аспекта от неговия живот и работа: арестуването му за “обществена неморалност” през 1912 г., неговото отношение към различни жени в живота му и еротичното естество на рисунките му. Във всеки случай, обаче, твърденията не са оправдани от фактите. Така нареченият “инцидент със затвора” се случва, когато Шиле живее със своя модел и любовница Уоли Нойзил в провинциалния град Нойленгахбах. “Инцидентът” е заради тийнейджърка, избягала от дома си, която помолила двойката да я заведе при баба й във Виена. Вече в града, момичето настива и се разболява. Тримата се връщат в Нойленгбах един ден по-късно. През това време обаче бащата на тийнейджърката е подал обвинения за отвличане и изнасилване, което кара полицията да извърши задълбочено разследване на Шиле. В хода на разследването е повдигнато трето обвинение на художника: че е извършил престъплението “неморално поведение”, тъй като непълнолетните, които ходели в студиото му след училище, са били изложени на еротични произведения на изкуството. Въпреки че записките от съда не са запазени, може да се приеме, че първите две обвинения са отпаднали, защото не са били подкрепени от конкретни доказателства. Третото обвинение обаче останало и художникът бил осъден на 24 дни затвор, 21 от които вече били излежани, докато очаквал процеса. При всички положения сексуалните приключения на Шиле са напълно в съответствие с нормите за буржоазен младеж. Тъй като мъжете не били считани за подходящи брачни партньори, докато не се установят професионално, от тях се очаквало да прекарват началото на 20-те си години с проститутки и любовници от по-нисък клас. Повечето от тези проститутки били непълнолетни. Възрастта за съгласие била 14 години. И тъй като всяка жена, която си изкарва прехраната гола се счита за морално компрометирана, връзката между проституцията и моделирането е тънка. По-малко изненадващо е, че Шиле има кратки връзки с моделите си, отколкото, че неговата връзка с Нойзил се е превърнала в значимо професионално и лично партньорство с продължителност четири години. Не е изненадващо и, че малко преди 25-годишния си рожден ден, той отхвърля Уоли, за да се отдаде на по-подходящ буржоазен, брачен партньор – Едит Хармс. Еротичните рисунки на Шиле са смущаващи за много хора. Вместо да са пасивно средство за мъжко желание, неговите голи картини са направо конфронтиращи. Често Шиле искал моделът му да лежи върху матрак, поставен на пода, докато той се качвал над него – на стол или стълба. Като често рисува почти вертикалнен изглед, той създава дълбоко усещане за пространствено изместване. Дори и с днешните стандарти тези рисунки дават на жените необичайна степен на сексуална ориентация. Да обвинят Шиле в сексуален тормоз е не само погрешно, но и се пренебрегва основният исторически контекст, като се затваря необходимия диалог”, обобщава Джейн Калиър – автор на каталога Egon Schiele и съсобственик на галерия “Сент Етиен” в Ню Йорк.  ", "date": "2019.02.02", "title": " Егон Шиле – царят на еротиката\t\t\t"}
{"url": "https://trud.bg/%d1%87%d0%b0%d0%b2%d1%83%d1%88%d0%be%d0%b3%d0%bb%d1%83-%d1%82%d1%83%d1%80%d1%86%d0%b8%d1%8f-%d1%89%d0%b5-%d0%bd%d0%be%d1%80%d0%bc%d0%b0%d0%bb%d0%b8%d0%b7%d0%b8%d1%80%d0%b0-%d0%be%d1%82%d0%bd%d0%be/", "text": "Отношенията между Турция и ЕС ще продължат да се нормализират по време на ротационното председателство на Румъния. Това заяви турският външен министър Мевлут Чавушоглу. „По време на румънското председателство мисля, че отношенията между Турция и ЕС ще бъдат допълнително нормализирани“, каза Чавушоглу пред репортери след двудневната неофициална среща на външните министри на страните-членки на ЕС и страните-кандидатки в Румъния в Букурещ, съобщава Anadolu agency Първият дипломат на Турция обяви също, че заседанието на Съвета за асоцииране Турция-ЕС ще се проведе в Брюксел на 15 март. Турция подаде молба за членство в ЕС през 1987 г. и преговорите за присъединяване започнаха през 2005 г. Въпреки това преговорите спряха през 2007 г. поради възраженията на кипърската гръцка администрация на разделения остров Кипър, както и заради позицията на Германия и Франция, припомня агенцията.              ", "date": "2019.02.02", "title": " Чавушоглу: Турция ще нормализира отношенията с ЕС по време на румънското председателство"}
{"url": "https://trud.bg/%d0%b6%d0%b8%d0%b7%d0%b5%d0%bb-%d0%b1%d1%8e%d0%bd%d0%b4%d1%85%d0%b5%d0%bd-%d1%80%d0%b0%d0%b7%d0%ba%d0%b0%d0%b7%d0%b0-%d0%b7%d0%b0-%d1%80%d0%b0%d0%b7%d0%b4%d1%8f%d0%bb%d0%b0%d1%82%d0%b0-%d1%81-%d0%bb/", "text": "Леонардо ди Каприо не изглеждаше отпочинал и спокоен при пристигането си в курорта Кабо Сан Лукас в Мексико, въпреки пикантното интервю, което даде бившата му приятелка Жизел Бюндхен, съобщава в. „Дейли мейл“, цитиран от  . Холивудската звезда обаче се опитваше да не привлича любопитни погледи. Преди няколко дни Бюндхен разкри пред американски медии, че се е докарвала до „състояние на безчувственост“ с цигари, алкохол и твърде много работа, по време на обречената си връзка с носителя на „Оскар“. 38-годишният супермодел говори за трудното си решение да напусне холивудския актьор, с когото имаше 5-годишна връзка. Бюндхен сподели, че последната капка при раздялата й с Ди Каприо се оказал фактът, че двамата искали различни неща. В момента супермоделът е омъжена за легендата в Националната футболна лига Том Брейди, с когото имат две деца – 9-годишният Бенджамин и –годишната Вивиан. В момента пък 44-годишният Леонардо Ди Каприо има връзка с поредния модел – 21-годишната Камила Мороне.  ", "date": "2019.02.02", "title": " Жизел Бюндхен разказа за раздялата с Лео ди Каприо"}
{"url": "https://trud.bg/%d0%bf%d0%b5%d1%81%d0%b5%d0%bd-%d0%bd%d0%b0-%d0%b0%d0%bd%d0%b5%d0%bb%d0%b8%d1%8f-%d1%81%d1%82%d0%b0%d0%bd%d0%b0-%d1%85%d0%b8%d1%82-%d0%b2-%d1%81%d1%8a%d1%80%d0%b1%d0%b8%d1%8f/", "text": "За месец видеото има над 7 милиона гледания Макар да сме свикнали на обратното, през последните години много балкански изпълнители правят кавъри на поп фолк песни на наши изпълнители. Поредният пример е със сръбската звезда Сека Алексич, която направи своя версия на парчето на Анелия “Зоопарк” на композитора Даниел Ганев. В сръбската версия “Bolja sam od zdravlja” за малко повече от месец се превърна в хит и вече има над 7 милиона гледания само в ютуб. “Зоопарк” и Анелия се прие много добре и в България още при представянето си през март 2018 година. В Сърбия напоследък голяма популярност набра и първият хит на Камелия “Луда по тебе”, след като беше включен във филма за мутренските времена през 90-те “Южен вятър”.", "date": "2019.02.02", "title": " Песен на Анелия стана хит в Сърбия\t\t\t"}
{"url": "https://trud.bg/%d0%b7%d0%b0%d0%bc-%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%be%d1%84%d0%b8%d1%8f-%d0%b4%d0%be%d0%bd%d1%87%d0%be-%d0%b1%d0%b0%d1%80%d0%b1%d0%b0%d0%bb%d0%be%d0%b2-%d0%be%d1%87%d0%b0/", "text": "Столична община очаква 6% увеличение на приходите от данъци и такси в София. Това заяви заместник-кметът по финанси Дончо Барбалов по  . По думите му прогнозната сума за 2019 година надхвърля 720 милиона лева. „Резултатите от последните години показват плавно, но стабилно увеличение на приходите, което се дължи от една страна на добрата събираемост, а от друга – на промените в законодателството, част от които инициирахме или силно поддържахме и естествено развитието на града в икономически план“, посочи Барбалов. Той припомни, че общият размер на капиталовата програма за тази година е 632 милиона лева. Повече от половината – 320 млн. лева ще отидат за изграждането на третия лъч на метрото. „През есента се очаква да бъдат пуснати в експлоатация 8 км метролинии – от бул. „Мадрид“ до Красно село, а в края на годината, или в началото на 2020 и разширението до Овча Купел“, обясни зам.-кметът по финанси. Барбалов допълни, че Столичният общински съвет е одобрил предложението на администрацията за купуване на още 10 нови метровлака за третата линия на подземната железница. В същото време ще продължат и ремонтите и разширението на столичните улици и булеварди. „Фокусът е насочен към изграждането на вътрешния ринг на София, като предстои работа по ул. „Тодор Каблешков и ул. „Филип Кутев“. Планиран е и ремонт на ключовия за „Овча Купел“ бул. „Президент Линкълн“, както и изграждането на Източната тангента, която ще осигури добри пътни връзки за районите „Подуене“ и „Кремиковци“, обясни Дончо Барбалов.", "date": "2019.02.02", "title": " Зам.-кметът на София Дончо Барбалов: Очакваме 6% увеличение на приходите от данъци и такси"}
{"url": "https://trud.bg/%d0%b4%d0%b0-%d1%80%d0%b0%d0%b1%d0%be%d1%82%d0%b8%d0%bc-%d0%b7%d0%b0-%d0%bf%d1%80%d0%b8%d0%b7%d0%bd%d0%b0%d0%bd%d0%b8%d0%b5%d1%82%d0%be-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba/", "text": "Диана Саватева – журналист, поетеса, депутат, зам.-председател на Комисията по култура в Народното събрание, посети Съюза на българските писатели и разговаря с Боян Ангелов – председател на СБП. Посещението беше осъществено по покана на Боян Ангелов, а поводът беше назрялата необходимост от разискване на важни за писателската гилдия теми, към които Диана Саватева има сериозно отношение. Само личност като нея – едновременно автор и част от законодателната власт на държавата – притежава усета и познанията да вникне в проблемите на писателите от различни поколения, членуващи в писателски съюзи и сдружения в столицата и в провинцията. От друга страна, бидейки част от управлението на страната, тя би могла да бъде в основата за изясняване на редица проблемни ситуации. В продължилия два часа разговор бяха обсъдени няколко теми. На първо място – проблемите около практическото въвеждане на директивата PLR (авторските права в библиотеките), която е въведена като рамков текст в Закона за авторското право и сродните му права, но не се прилага. На второ място – системното ощетяването на българските автори от издателите, върху които няма контрол. Голяма част от тях сключват договори и заплащат труда само на най-популярните и продаваеми български писатели. Все по-често издателствата не предлагат писмен, двустранен и консенсуален договор на автора. Начинаещите и малко популярни автори са принудени да търсят спонсори или сами да заплащат за издаването на техните книги, както и сами да ги разпространяват, защото не подписват маркетингови клаузи. Това е много удобно извинение за издателите, които прилагат чл. 53 от ЗАПСП, касаещ „поръчано издание”. Авторите са ощетени и от непосилната търговска отстъпка (50%), която масово искат собствениците на книжарници. На трето място: убийственият ДДС върху книгите трябва да бъде прецизиран и намален значително за книгите на българските автори. В много държави от ЕС този данък върху творбите от националната литература е не по-висок от 7%. На четвърто място: нужна е нова политика в областта на културата, която да стимулира изявата на талантливите автори: да се прекъсне порочният кръг на раздаване на награди по извънлитературни съображения или на приятелска основа. Да се помисли за незавидното социално положение на голям кръг от творци, които преживяват с мизерни пенсии или са безработни, а СБП не може да им помогне, защото по принцип няма държавна субсидия за творческите съюзи. Боян Ангелов и Диана Саватева се съгласиха, че ще търсят общ хоризонт между културната политика на правителството и интересите на членовете на Съюза на българските писатели в името на авторитета и разгръщане на самобитната креативност на всеки един писател. Диана Саватева подари на Боян Ангелов своята стихосбирка „Градът – любовна карта”, а Боян Ангелов й подари юбилейната антология „Иде ли?” (проза), издадена по случай 105-годишнината на СБП.", "date": "2019.02.02", "title": " Да работим за признанието на българските писатели"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4%d1%81%d0%ba%d0%be%d1%82%d0%be-%d1%81%d0%b5%d0%bb%d0%be-%d0%b4%d1%8a%d0%b1%d1%80%d0%b0%d0%b2%d0%b0-%d0%b8%d0%b7%d0%b1%d1%80%d0%b0/", "text": "Атанас Митов от Благоевград бе признат за „Цар на виното”. Призът бе връчен по време на традиционния общински празник в благоевградското село Дъбрава. Най-добрият винопроизводител в района бе определен от компетентно жури, след обстойно, качествено и професионално изследване на подадените бели и червени вина, съобщиха от пресцентъра на Общщина Благоевград. Тази година пробите бяха около 60. По традиция, призьорът получи грамота от името на кмета д-р Атанас Камбитов и буре за вино. Короната пък ще трябва да я пази до следващата година, за да я предаде на следващия победител. По време на празника бе отслужена и литургия за здраве. По стара традиция зарязването на лозята събра край село Дъбрава десетки винари от региона. Празникът се организира всяка година от кмета на селото Росен Георгиев и Община Благоевград. Беше подготвена и богата музикална програма.", "date": "2019.02.02", "title": " Благоевградското село Дъбрава избра „Цар на виното“"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0%d1%82%d0%b2%d0%be%d1%80%d0%b8-%d0%bf%d1%8a%d1%82%d1%8f-%d1%81%d0%b5%d0%b2%d0%bb%d0%b8%d0%b5%d0%b2%d0%be-%d0%b3%d0%b0%d0%b1/", "text": "Временно е ограничено движението по път II-44 Севлиево-Габрово, в района на Враниловци, поради пътнотранспортно произшествие, съобщават от пресцентъра на АПИ. Шофьорите да се движат с повишено внимание по обходен маршрут през Враниловци.", "date": "2019.02.02", "title": " Катастрофа затвори пътя Севлиево-Габрово"}
{"url": "https://trud.bg/%d0%bd%d0%b0%d1%82%d0%be-%d0%bd%d0%b5-%d0%ba%d0%be%d0%bc%d0%b5%d0%bd%d1%82%d0%b8%d1%80%d0%b0-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%80%d1%83%d1%81%d0%b8%d1%8f-%d0%b7/", "text": "НАТО не коментира преустановяването на участието на Русия в Договора за премахване на ракети от среден и по-малък обсег (ДРСМО) в отговор на действията на САЩ. Това съобщи в събота за ТАСС пресслужбата на Aлианса. „Нямаме какво да добавим по този въпрос към изявлението от 1 февруари, в което позицията на НАТО е напълно отразена“, каза пресслужбата. В петък, синхронно с обявяването на САЩ за прекратяване на изпълнението на задълженията си по Договора за ИНФ, от 2 февруари НАТО издаде подготвено изявление, в което напълно повтори тезата си преди шест месеца, че според секретни данни на Алианса Русия нарушава ДРСМО. Отговорността за едностранното оттегляне на Съединените щати от този договор, както и че процедурата, инициирана от Вашингтон за прекратяване на ДРСМО, все още не е завършена, Москва има шанс в рамките на шест месеца да унищожи своите крилати ракети 9M729 по проверим и прозрачен начин. „Алиансът заяви пълна подкрепа за решението на Съединените щати от всички страни от НАТО, след което заяви, че остава отворен „да продължи диалогът с Русия, когато действията на Руската федерация го позволяват“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com              ", "date": "2019.02.02", "title": " НАТО не коментира решението на Русия за оттегляне от ДРСМО"}
{"url": "https://trud.bg/%d0%b3%d1%80%d1%8a%d1%86%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b8%d0%b7%d0%b4%d0%b8%d1%80%d0%b2%d0%b0-%d0%b4%d0%b2%d0%b0%d0%bc%d0%b0-%d0%b1%d1%8a%d0%bb%d0%b3%d0%b0/", "text": "Гръцката полиция в Солун издирва двама млади българи за телефонни измами. Пострадалите са възрастни хора в престижен  квартал на Солун. Досега са разкрити пет случая на телефонни измами на възрастни хора в квартал „Харилао“ в Солун, съобщи полицията. Измамата възлиза на 12 600 евро според разследването досега. Приканват се да дадат показания и други евентуални жертви на същата престъпна група. Медиите, които следят случая, твърдят, че заподозрените са двама българи на възраст 20 и 24 години. Поради забрана официално от полицията не посочват имената и националността на измамниците. Използваната схема е, че близък роднина е извършил тежка катастрофа и са необходими пари, за да бъде освободен от полицията. Гръцките власти са подали информация за издирваните към всички гранични пунктове, а жертвите са ги разпознали по записи на охранителни камери. Предполага се, че в схемата са участвали и гърци, които също се издирват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.02", "title": " Гръцката полиция издирва двама българи за телефонни измами"}
{"url": "https://trud.bg/%d0%b0%d0%b2%d1%81%d1%82%d1%80%d0%b0%d0%bb%d0%b8%d0%b9%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%bf%d1%80%d0%be%d1%81%d1%82%d1%80%d0%b5%d0%bb%d1%8f-%d0%bc%d1%8a/", "text": "Австралийската полиция простреля мъж на летището в Бризбейн, предаде ДПА, цитирайки местни медии. Мъжът заплашвал с нож и изглеждало, че носи бомба. Полицията в щата Куинсланд потвърди, че летището е било евакуирано и един човек е задържан. Мъжът влязъл в зоната за заминаващите пътници, държейки метална кутия със стърчащи от нея жици и заявил, че носи бомба, съобщава в. „Куриер мейл“. Очевидци съобщават, че освен това той опитал да намушка бившата си съпруга. Няма пострадали при инцидента, съобщава полицията, без да споменава за прострелян нападател. Летището заяви, че се надява да поднови работа възможно най-скоро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.02", "title": " Австралийската полиция простреля мъж на летището в Бризбейн, заплашвал с нож и заявил, че носи бомба"}
{"url": "https://trud.bg/%d0%b3%d0%b4%d0%b1%d0%be%d0%bf-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d0%bd%d0%b5%d0%bf%d1%80%d0%b0%d0%b2%d0%be%d0%bc%d0%b5%d1%80%d0%b5%d0%bd-%d0%b4%d0%be%d1%81%d1%82%d1%8a%d0%bf/", "text": "ГДБОП и „Икономическа полиция“ в Ловеч са започнали разследване за неправомерен достъп до деловодната система на община Ловеч, съхраняваща лични данни на граждани, съобщи БНР. Той е бил осъществен от общинския съветник в Ловеч Данчо Заверджиев по време на заседанието на общинския съвет в четвъртък. Според кмета на Ловеч Корнелия Маринова, достъпът до деловодната система, в която се съхраняват и лични данни на граждани, е осигурен на Заверджиев от общински служител. „Това се доказва и от предварителните документи, които излизат, проверки от информационни системи“, каза тя. Маринова успокои, че системата е спряна, а достъпът до нея – блокиран. „Не може към момента да има някакво притеснение, каквото и да било то, по отношение на сигурността на личните данни“, обясни кметът на Ловеч. За случая е уведомена и прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.02", "title": " ГДБОП разследва неправомерен достъп до деловодството на община Ловеч"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be-12/", "text": "Цялостно реконструираният надлез над жп линията и бул. „Славянски“ в Стара Загора ще бъде открит предсрочно. Официалната церемония ще се състои на 3 февруари от 10:00 часа. Гост ще бъде премиерът Бойко Борисов. Съоръжението свързва центъра на града с индустриалната зона и е най-удобната връзка с детелината на автомагистрала „Тракия”. Изградена е четвърта лента, която ще облекчи автомобилния трафик. Досегашните Т-образни кръстовища на бул. „Славянски” са заменени с кръгови, които ще улеснят достъпа до надлеза. Основният ремонт на съоръжението е част от проект „Модернизация и развитие на устойчив градски транспорт в Стара Загора – ІІ фаза“, който се изпълнява от 2 януари 2018 г. и е с продължителност 36 месеца. Общата стойност е 14 727 612, като безвъзмездната финансова помощ е 13 967 992 лева, а собственият принос – 759 619 лева. Проектът включва още изграждането на Система за управление на градския транспорт, въвеждане на Автоматизирана система за таксуване и Рехабилитация на ремонтното хале на тролейбусно депо. Шофьорите на първите автомобили, които преминат през реконструирания надлез след официалното му откриване, ще получат като подарък книгите „Васил Левски. Дяконът (Черти от живота му)” с автор Захарий Стоянов и детската историческа повест от Антон Дончев „Как кан Алцек срещна крал Гримоалд“, които са издадени от Фондация „Трейс за хората“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.02", "title": " Министър-председателят Бойко Борисов ще открие реконструирания надлез в Стара Загора"}
{"url": "https://trud.bg/%d1%82%d1%80%d1%8a%d0%bc%d0%bf-%d1%89%d0%b5-%d0%bf%d1%80%d0%b8%d0%b7%d0%be%d0%b2%d0%b5-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%86%d0%b8%d1%82%d0%b5-%d0%ba%d1%8a%d0%bc-%d0%be%d0%bf%d1%82/", "text": "Президентът на САЩ Доналд Тръмп ще призове сънародниците си към оптимизъм, въпреки настоящата атмосфера на раздор и конфликти, в редовното годишно обръщение на държавния глава „За състоянието на Съюза“. Това е разкрил висш държавен служител пред агенция AFP. В речта си пред Конгреса във вторник Тръмп ще „предложи вдъхновяваща визия за американското величие“, казва източникът, определяйки предстоящата президентска реч като „оптимистична и обединяваща, но също така и като визионерска“. Анализаторите обаче очакват тя да е една от най-тежките, нервните и напрегнати политически речи през годините, в която отново ще се засегне горчивата вражда с опозицията в лицето на демократите, които отказаха да финансират плана на Тръмп за по-голяма ограда по американско-мексиканската граница. Тръмп ще се фокусира в пет области: продължаващият дебат за миграцията през мексиканската граница; „надграждането“ на търговските преговори с Китай; молба към Конгреса да одобри „значими инвестиции“ в американски инфраструктурни проекти;намаляване на разходите за лекарства, които достиган космически нива; и външната политика в държави като Сирия и Афганистан и усилията „да се сложи край на безкрайни войни“.", "date": "2019.02.02", "title": " Тръмп ще призове американците към оптимизъм в годишната си реч пред Конгреса"}
{"url": "https://trud.bg/%d1%82%d0%be%d0%bf-10-%d1%82%d1%80%d0%b0%d0%bd%d1%81%d1%84%d0%b5%d1%80%d0%b8-%d0%bf%d1%80%d0%b5%d0%b7-%d0%b7%d0%b8%d0%bc%d0%b0%d1%82%d0%b0/", "text": "  След 4 години и половина в Лондон Сеск Фабрегас се съгласи да помогне на „Монако“ в труден момент. Халфът си тръгна от „Стамфорд Бридж“ след 198 мача за „сините“ и 22 гола. Испанският футболист обаче ще се запомни с ювелирните подавания и 111-те асистенции на Острова, част от тях са и с екипа на „Арсенал“. Само Райън Гигс има повече голови пасове от него в историята на английския футбол. На стадион Луи II” си осигуриха Фабрегас срещу скромните 10 млн. паунда. На „Сан Сиро“ феновете отново се усмихват, а светлият лъч се казва Кшиштоф Пиатек. Полякът вкара 19 гола в 21 мача за „Дженоа“ и привлече вниманието на европейските грандове. Но въпреки интереса на „Наполи“, „Ювентус“, „Реал“ (Мадрид) Пистолеро избра да облече „червено-черната“ фланелка. И още в първия си мач като титуляр в Милано вкара два гола на „Наполи“ и класира „росонерите“ на 1/2-финал за купата на Италия. Гонсало кой? Ако така продължава и занапред, ръководството на „Милан“ ще забрави бързо за 35-те милиона евро, платени на тима от Генуа. Аржентинецът прекрати наема в „Милан“, където изигра шест бледи месеца. На „Сан Сиро“ 31-годишният нападател записа 15 мача и 6 гола за първенство. Изненадващо, опитният футболист реши да продължи кариерата си на „Стамфорд Бридж“, където треньор е Маурицио Сари. Двамата работиха съвместно в „Наполи“. Не е ясна цената, която „Челси“ ще плати за шестте месеца наем, но по всяка вероятност сумата е 9 млн. евро, колкото трябваше да даде и „Милан“ за правата му за есенния дял. А в Лондон имат опция да вземат Игуаин под наем и през следващата кампания срещу други 18 млн. или да го откупят за 36 млн. Един от най-чудатите трансфери в първенствата от топ 4. Нападателят ще изкара следващите шест месеца в големия съперник на досегашния му отбор – „Олимпик“ (Марсилия). Супер Марио пристигна на „Велодром“ със свободен трансфер, след като скъса договора си с „Ница“. Сега контрактът му с „Олимпик“ е до края на сезона, но за това време италианецът ще прибере близо 4 млн. евро. Интересното е, че дебютът на лошото момче в Лига 1 през 2016 година бе срещу тимът от Марсилия, а той вкара 2 гола. Сега при първата си поява с екипа на новия му отбор Балотели вкара гол при 1:2 срещу „Лил“. Първи негов през кампанията. Пореден разумен ход от страна на ръководството на „жълто-черните“. Немският гранд брои 15 млн. евро за 19-годишния бранител на „Бока Хуниорс“ с мисъл за бъдещето. Силните страни на южноамериканеца са играта във въздуха, умението да чете действията на съперника, не рискува и при изнасянето на топката. Няма да е изненада, ако след някой друг сезон на „Сигнал Идуна Парк“ обявят солидна печалба при изходящ трансфер на Белерди. Именно с подобни ходове спортният директор Михаел Цорк осигури на клуба над 500 млн. евро от продажбата на някои от звездите на тима от 2015 година насам. Доказателство за умелата игра на „Борусия“ на трансферния пазар е продажбата на Кристиан Пулишич. Немският тим ще прибере за американския национал 64 млн. евро, но сделката ще бъде задействана през лятото. Пулишич пристигна в клуба през 2015 година и въпреки крехката възраст постепенно се наложи като основен играч на „жълто-черните“. 20-годишният талант разполага с отлична техника, точен мерник, който прилага както при удари, така и при подабавания. Може да играе добре на двата фланга, а също и зад нападателя. „Барселона“ спечели една от най-големите битки на трансферния пазар през зимата. А защо не и най-голямата. Каталунците си осигуриха подписа на обещаващия халф на „Аякс“ Франки Де Йонг, силно желан от финансово могъщи клубове като ПСЖ и „Манчестър Сити“. Сделката е на стойност 75 млн. евро, но сумата може да нарасне до 86 млн. с различните бонуси, заложени в договора. Младото „лале“ е определяно за новия Иниеста на „Камп Ноу“, но това той ще доказва от лятото, тъй като остатъка от сезона ще изкара в досегашния си тим в Ередивизи. Трудният престой на испанеца на „Стамфорд Бридж“ приключи. Мората се присъедини към „Атлетико“ под наем за срок от 18 месеца, където ще опита да съживи кариерата си. Интересното е, че нападателят тръгна за големия футбол именно от школата на „дюшекчиите“, въпреки че в мъжкия футбол дебютира с екипа на големия градски съперник „Реал“.  „Животът ми е поемал по много отклонения, но това е съдба да пристигна тук – обясни испанският футболист. – Горд съм, че отново съм в отбора от моето детство, където имам толкова много спомени.“  Мората пристигна в „Челси“ за рекордните за клуба 80 млн. евро, но вкара едва 24 гола във всички турнири за година и половина. И през този трансферен прозорец шампионът на Франция не изневери на принципите си. На „Парк де Пренс“ броиха 45 млн. евро на лидера в руската Висша лига, за да си осигурят полузащитника. Аржентинецът вече натрупа солиден опит в Европа, където игра още за „Киево“, „Рома“ и „Емполи“. Паредес е спряган за заместник на напускащия през лятото Адриен Рабио и контузения Марко Верати. 24-годишният играч отказа на „Челси“, за да се присъедини към новите си съотборници Неймар, Килиан Мбапе и Джанлуиджи Буфон. Най-тъжният трансфер може би в цялата история на футбола. Аржентинецът загуби живота си именно заради преминаването му в клуба от Висшата лига. Нападателят изчезна на път за Острова, след като избра да пътува с малък самолет, а не с редовен полет. Сделката тепърва ще се разглежда от ФИФА и УЕФА, тъй като британският клуб отказва да плати въпросните 18 млн. евро на „Нант“. От своя страна френският клуб счита сделката за финализирана, а в транфера е намесен и трети отбор – „Бордо“, чакащ процент от Сала. Но това са детайли, които не могат да върнат живота на един млад човек, чиято смърт съкруши хиляди фенове, роднини и приятели.", "date": "2019.02.02", "title": " Топ 10 трансфери през зимата"}
{"url": "https://trud.bg/%d1%81%d0%be%d0%bc%d0%b5%d0%bb%d0%b8%d0%b5%d1%80%d0%b8-%d0%b4%d0%b5%d0%b3%d1%83%d1%81%d1%82%d0%b8%d1%80%d0%b0%d1%85%d0%b0-%d0%bf%d1%8a%d1%80%d0%b2%d0%b8-%d0%bd%d0%be%d0%b2%d0%b8%d1%82%d0%b5-%d1%87/", "text": "Изба New Bloom в Съединение лансира две нови червени вина в серията PIXELS от сортовете Регент и Сира. Те бяха представени при зарязването на лозовите масиви по случай празника на лозарите и винарите Трифон Зарезан. Две тенденции характеризират напитките на New Bloom Winery: едната следва наложилия се през последните години у нас стил вина „Нов свят“, другата се връща към изискаността на традициите на Стария континент. Резултатът са вина, които впечатляват модерните хора – тези, които се определят като посланици на най-новите тенденции. Марката PIXELS включва изцяло едносортови вина: бели от Совиньон блан и от Шардоне, пенливо от Глера, розе от френския сорт Гренаш и червено от Каберне Совиньон. Двете нови попълнения в марката отново представят иновации във винопроизводството – и двете се затварят със системата Ardea Seal, която се приема за алтернатива на класическия корк, с много ниска въздушна пропускливост, предпазваща виното от външни въздействия, прах и други. Подобна тапа се използва за скъпите френски вина от най-висококачествените лозя на Кот д’Ор и Шабли в Бургундия, в категорията гранд крю. Ardea Seal позволява съхранение на червените вина PIXELS и след отваряне за по-дълго време, което е изключително удобно за сервиране на вино на чаша, според водещи ресторантьори. На празника присъстваха водещи винени експерти у нас, които първи имаха възможност да опитат двете нови вина. Сред тях бяха Георги Михов, Сомелиер на България 2011 и Вихрен Велков, Сомелиер на България 2012. Според тях винената култура на българина се повишава и все по-често се търсят по-непопулярни сортове. “Семантичното ядро на нашата работа е „вкусът на виното“. Всеобщо прието, че тероарът определя потенциала на един или друг сорт грозде за вино. Това наистина е така, но не трябва се пренебрегва и възможността на енолога да работи при днешното ниво на науката и технически условия, върху вкуса на виното. Точно тук се определя в немалка степен стилът на напитката. Ние бихме искали нашите вина, независимо, че са различни едно от друго, да имат една обща характеристика, а именно – „вкусни вина“, обобщи главният енолог и международен винен оценител Владимир Влъчков. Избата разполага с 6000 дка собствени лозови масиви в Тракийска низина.  Дългогодишни инвестиции в най-съвременна техника и съоръжения, качествени бъчви от френски дъб и модерни ферментационни съдове са само част от предпоставките за успеха на New Bloom Winery. В последните пет години винарната е напълно реконструирана чрез инвестиция от 10 млн. лв. Екипът работи с над 14 различна сорта сред които Совиньон блан, Шардоне, Каберне Совиньон, Мерло. Те са единствените засега у нас, които отглеждат и немските сортове Дорнфелдер и Регент, които дават много добри резултати в българския тероар, посочват експертите.", "date": "2019.02.02", "title": " Сомелиери дегустираха първи новите червени вина PIXELS\t\t\t"}
{"url": "https://trud.bg/%d0%bf%d0%b5%d0%b2%d0%b8%d1%86%d0%b0%d1%82%d0%b0-%d0%ba%d0%b0%d0%bc%d0%b5%d0%bb%d0%b8%d1%8f-%d0%bf%d1%80%d0%b5%d0%b4-%d1%82%d1%80%d1%83%d0%b4-%d1%80%d0%b0%d0%b7%d0%bb%d0%b8%d0%ba/", "text": "Срещаме се с Камелия броени дни преди началото на новия сезон на риалити предаването „Гласът на България“, в което тя за трета поредна година ще бъде треньор – безпрецедентно за изпълнител от нейния жанр. Певицата ни разказва за последните си музикални проекти, проблемите на съвременния попфолк и какви са наблюденията й върху младото поколение. – Камелия, на 24 февруари започва новият сезон на „Гласът на България“ по Би Ти Ви. Защо реши за трети пореден път да участваш като треньор във формата? – Предаването има много добри резултати и ме поканиха да участвам за трети пореден път, а това е прецедент. Особено за попфолк изпълнител си е постижение – никой не е стигал до този етап. За мен работата във формата е престиж и голямо удоволствие, защото е свързан изцяло с музиката. – И преди си се изявявала в телевизионни продукции, била си водеща на собствени предавания, какво е специалното за теб в това шоу? – Много голяма отговорност по отношение на сработване с таланти, които носят музиката в себе си, но им е нужно да изграждат характер, сценично поведение, усещане за контакт с публиката и въобще всичко, свързано с това изкуство. Тази година има някои нови правила, които за първи път ще се прилагат. Ще имаме например блок бутони, с които мога да блокирам един от моите трима колеги, ако пожелая гласа, който пее зад мен, да не отиде в отбора на друг треньор, примерно Иван Лечев. Така дори и той да се обърне ще види, че е блокиран и няма право да се бори за въпросния изпълнител. Това ново правило ще важи за етапа „кастинги на тъмно“, когато не знаем кой пее зад нас, а искаме да се преборим за него. И ако участникът например пее рок и аз зная, че е логично и най-вероятно ще отиде в отбора на Иван Лечев, мога да блокирам колегата си. Така аз бих могла да имам шанса рокаджия да дойде в моя отбор. Бутонът с името на всеки от колегите ми може да се използва само веднъж и заради това трябва много прецизно да се преценява моментът. Всички трябва да сме нащрек, защото ако треньорът, който блокираш, не се обърне, а ти си го блокирал, отпада твоята възможност да го използваш втори път. Друга промяна, която ще видим в предстоящия шести сезон на шоуто, е и това, че ще имаме право само на една кражба, а не както досега на две. Това е във втория етап на състезанието, когато всеки треньор има по 12 изпълнители и половината трябва да си тръгнат. Преди можеше да открадна от колегите ми по един и да станат още двама души в моя отбор, а сега само на един. Това ме прави още по-отговорна, защото този човек трябва да притежава нещо, което на моите участници им липсва или да ги допълва. – Намери ли „попфолк гласа“, който търсеше от началото сред новите таланти? – Все още го търся. От две години „мърморя“ от ефира, че търся попфолк изпълнител за моя отбор и се надявам тази година да са ме чули тези, които обичат да пеят този жанр и да се престрашат да се явят. И все пак да бъдат добри. – Последната ти песен „Името ти“ стана голям хит и получи почти изцяло позитивни коментари от феновете на попфолка. На какво според теб се дължи това? – „Името ти“ стана в моята дискография мега хит, какъвто аз не съм имала в последните десет години. Такава песен, с толкова голямо, масово одобрение и харесване, наистина не ми се беше случвало отдавна. Много се радвам, защото този проект дълго го работихме всички – и текстописецът, и аранжорът, и режисьорът на видеоклипа Валери Милев, и аз самата в избора на песен. Тя е гръцка, но ние я преобразихме до неузнаваемост. Много се радвам, че хората я харесаха и ги докосна истински, защото това е музиката, която аз усещам. Радвам се, че моето усещане се препокри с това на феновете. Пея „Името ти“ по три пъти на вечер. Много голям е диапазонът на възрастовите групи, които я харесват – от малки, 14-годишни почитатели на моето творчество, до 50-60-годишни. Текстът на „Името ти“ е по-лиричен и има съдържание, и смятам, че публиката е зажадняла за такива попфолк песни. – Нека не забравяме и дуета ти с Гъмзата преди това – „Дразни ме“, която вече има над 10 милиона гледания в ютюб, впечатляващо за самостоятелен изпълнител като теб. – Да, особено когато професионалният ми канал в ютюб е малък – само с 36 000 абонати, аз направих 10 милиона гледания с „Дразни ме“ за година и половина. Радвам се, защото на мен не ми се беше случвал такъв успех от много време и в един момент бях изгубила кондиция и желание да творя песни. Сега обаче, когато съм самостоятелен изпълнител и изцяло нося отговорност за всичко, което правя, някак си се пробудих. Влязох в период, в който ми е кеф да творя и да създавам такива парчета. „Дразни ме“ е по-закачлива, насочена повече към младите предимно, докато „Името ти“ е истински попфолк за мен – прочувствен, готин текст, аранжимент и клип. – В края на миналата година твоето парче от 1999 г. „Луда по тебе“ завладя Сърбия. Разкажи ни за този феномен. – Наистина е феноменално, защото мисля, че това се случва за първи път. Аз самата не знаех, разбрах случайно първо от мои познати. След това започнаха в инстаграм профила ми да валят клипчета с изпълнения на „Луда по тебе“. В последствие разбрах, че песента е саундтрак към филма „Южен вятър“ (Juzni vetar), който в момента се излъчва по българските киносалони и е голям успех в Сърбия – гледан е от милиони души. Включвайки я в този проект, „Луда по тебе“ става огромен хит, разпространява се като вирус и така завладя аудиторията, че изненада всички. Особено знаейки, че оригиналът е на Лепа Брена, а отсвирът е от гръцка песен. Въобще, парчето е с голяма история и в крайна сметка моята версия и изпълнение се пее от сърби шовинисти. А те да пеят на чужд език си е прецедент. С мен се свърза продуцентът, режисьорът и сценаристът на филма. Поговорих си с него и едва ли не ми предложи да направя участие в Сърбия, защото хората направо са „полудели“ по „Луда по тебе“. – Какво му липсва на попфолка днес, че да не се създават класики, някои от които ти си изпяла като „Защо повярвах“, „Луда по тебе“, „Огън момиче“ „Залеза и зората“, както в предишните години? – На попфолка днес му липсва чувственост и съдържание. Според мен най-слабото звено в песните, които в момента звучат, е текстът. Защото той е изпълнен с леки закачки и „лафчета“, които са моментни. Те утре вече са в миналото и тази песен не е актуална. Това е проблемът, но всеки жанр си има периоди и мисля, че просто попфолкът е влязъл в някаква серия по посока на такива текстове. Дълбоко в себе си се надявам това да е временно и наистина да можем да сътворим такива песни като „Името ти“ все повече колеги. Иначе като бийт, ритъм, аранжименти, в момента има доста добри попадения в попфолка. – Ти си изпълнител, който обикаля цялата страна по участия и се срещаш постоянно с нови хора. Как се забавлява според теб днешното поколение, което ходи по дискотеките? – Разбиват се здраво (смее се). Както всички млади хора – излизат, „правят се на мармалад“ и се прибират после. Всеки има своята младост и буйни години. Разликата от преди 10 години и сега е в това, че основно ходихме на участия в ресторанти и купонът започваше по-рано. Тогава хората бяха седнали да хапнат и да пийнат вино, докато ние им пеехме, имаше и хорa, имаше и балади. Сега основно хората отиват по дискотеките. Забавата започва след полунощ. Не е тайна, че ние започваме участията си към 2 ч. сутринта. Толкова се измести вече часовият пояс на забавление, че хората насред нощите освен да пийнат, да пеят и да танцуват, друго няма. Просто различно време. Ние не можем да сравняваме едното с другото, това беше минало. – Много българи се оплакват, че нямат пари, а в същото време виждаме как клубовете са пълни… – Аз смятам, че прекаленото оплакване е недостатък на българина. Когато вляза в магазина, виждам, че има всякакъв вид храни и то на горе-долу нормални цени. Човек, ако е прецизен и знае какво иска и как да се храни, може да не се лиши от нищо и то не с големи средства. Факт е, че прагът ни на бедност е тънък като лед и масово пенсионерите са най-страдащите. Докато млад, работещ човек, който иска и може да работи, е смешно да се оплаква. В тази посока мога да кажа единствено, че проблеми имат нашите български пенсионери. Това е жалко за хора, които години наред са работили за просперитета на нашата държава, изведнъж да останат в нищото, висящи с по 200 лева пенсия, както в случая е и баба ми, и майка ми, и много други възрастни хора. Въпросът е, че те не се оплакват чак толкова много, колкото младите работещи хора. Смятам, че да мрънкаме ни е като национална черта или недостатък. – Какви стъпки трябва да се предприемат според теб, за да се подобри ситуацията? – Мисля, че всеки човек трябва да носи отговорност за постъпките и действията си, а не винаги да се оправдаваме с някой друг, защото ако ние сами не се стегнем и оправим, и не погледнем общо като държава и народ в една посока, а си правим „мръсно“ един на друг, няма начин. Разделяй и владей не води към добро. Когато има пречка да станеш и да кажеш: „Да, тук има проблем, но има варианти да се реши, така че дайте да видим как да го оправим“. А ние започваме с изказванията от типа: „Това не е наш проблем, мен това не ме засяга“ и т. н. По този начин нещата няма как да се оправят. Това е моето мнение. – Попфолкът ли е най-лесният начин да пробиеш в шоубизнеса у нас или другите жанрове също са достатъчно развити, за да се гради кариера в тях? – Мисля, че да се разграничават попфолк изпълнителите от тези в арендби и попа, е остаряло мислене. Това са различни стилове музика, но никъде няма лесно. Не е трудно човек да стане популярен за една нощ, имайки предвид, че интернет е навсякъде около нас и постоянно можеш да бъдеш информиран или да ти бъде насочено вниманието, че нещо ново се е появило. Тогава действително човек може да стане много известен само за денонощие, благодарение на много добра песен, която масово да звучи, както в Сърбия с „Луда по тебе“ заради един филм. Проблемът идва след това, когато започнеш да градиш кариера и да създадеш продукт, който да е автентичен и стабилен в творчеството и в поведението. С една песен можеш да станеш известен, но да се превърнеш в звезда, която години наред да задържи позициите си, вече не е лесна работа. И тук няма значение дали си попфолк, арендби, народен изпълнител или в някой друг жанр. – С половинката ти Цветин сте заедно от много години. Какво смяташ, че е най-важното за една успешна връзка? – Откритост, споделяне и комуникация. За мен това са неща, които са важни в една връзка, защото любовта е, когато обичаш другия, но любов не е да криеш и да лъжеш, дори и в трудни моменти. Не казвам, че нещата винаги са по мед и масло. Всеки има своя характер и разбиране за живота, своите потребности и понякога предизвикателства, но когато има с кого да ги споделиш и пред кого да бъдеш открит, да те познават такъв, какъвто си ти, а не да си слагаш маска пред него, тогава единствено любовта може да оцелее толкова време. Интимните отношения са много индивидуални, но появят ли се съмнения и колебания или както напоследък обичам да казвам: „Ако аз трябва да се замисля какво да ти кажа и как да ти го кажа, значи ние имаме сериозни проблеми“. Защото ако аз съм открита и говоря това, което чувствам, усещам и искам да кажа открито, това означава, че ние имаме стабилна връзка. – Ти си изпълнител, който обича да провокира с визията и творчеството си. Как намираш баланса между премерената провокация и пошлостта, която понякога проявяват някои представители на шоубизнеса? – Тънка е границата. Както между еротиката и порното е в осветлението, така тук е в поведението (смее се). Разликата между пошлото и красивото в еротична посока е в излъчването и присъствието. Понякога може провокацията да е хубаво подготвена и въпреки това самото поведение да е брутално и отблъскващо. Много е индивидуално и това са тънки моменти, в които ако човек няма реална представа и опит, може да залитне в другата крайност, пошлостта. – Смяташ ли, че това е нещо, на което човек може да се научи или става дума за усещане, което той носи? – Различно е. Някои имат тази мярка в природата си, при другите е нужно да се работи. Смятам, че когато човек иска да се научи, той може да го направи. Но е хубаво да попадне и в добра среда, защото много често дори и хора с качества попадат на неподходящото място и всичко отива по дяволите – талант, поведение, излъчване, начин на живот и накрая визуално нещата започват да се изкривяват. Затова според мен е много важна средата. Да не забравяме, че в шоубизнеса средите много често са замърсени. За да се говори и да се показват определени неща, те съществуват и е хубаво да се говори за тях. Въпросът е да има промяна и тя да е към добро. Защото в провокацията няма нищо лошо, шоубизнесът в целия свят залага на провокации и еротика. Важен е начинът, по който е представена. Нашият гост  Камелия Вескова е родена на 10 януари в Чипровци. Завършва техникума по кожени изделия „Димитър Денев” със специалност „моделиерство” в София. Започва музикалната си кариера през 1998 година във фирма „Пайнер” с дебютния й албум „Огън момиче”. В края на 2014-а напуска компанията и продължава като самостоятелен изпълнител. Била в водеща на телевизионни предавания, а от 2017 г. е треньор в „Гласът на България”.  ", "date": "2019.02.02", "title": " Певицата Камелия пред „Труд“: Разликата между провокативно и пошло е в поведението\t\t\t"}
{"url": "https://trud.bg/%d0%bc%d0%b0%d1%81%d0%be%d0%b2%d0%b8-%d1%83%d0%bb%d0%b8%d1%87%d0%bd%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8-%d1%81%d0%b0-%d0%bf%d0%bb%d0%b0%d0%bd%d0%b8%d1%80%d0%b0%d0%bd%d0%b8-%d0%b7/", "text": "Масови улични протести са планирани за днес във Венецуела, а основната цел на недоволството е свалянето на Николас Мадуро от власт, пише The Guardian. Мадуро бе избран за първи път през 2013 година веднага след смъртта на Чавес, за втори път той спечели президентските избори в 2018-та. Този вот се възприема от широкото обществено мнение като силно манипулиран. През тези години милиони венецуелци бяха принудени да емигрират, за да избегнат хиперинфлацията, увеличаващата се престъпност и все по-големия недостиг на храни, лекарства и реално здравеопазване. Неочаквана промяна настъпи в първия месец на 2019-та, когато на 23 януари малко известният до този момент опозиционен политик Хуан Гуайдо се обяви за временния президент на десницата.", "date": "2019.02.02", "title": " Масови улични протести са планирани за днес във Венецуела"}
{"url": "https://trud.bg/%d1%80%d1%83%d1%81%d0%ba%d0%b8%d1%8f%d1%82-%d1%84%d0%bb%d0%be%d1%82-%d1%89%d0%b5-%d0%be%d1%81%d0%bb%d0%b5%d0%bf%d1%8f%d0%b2%d0%b0-%d0%bf%d1%80%d0%be%d1%82%d0%b8%d0%b2%d0%bd%d0%b8%d1%86%d0%b8%d1%82/", "text": "Военноморският флот на Русия получи нови системи, с които може временно да ослепи противника, пише РИА Новости. Холдингът „Роселектроника“, част от държавната корпорация „Ростех“, започна да инсталира визуално-оптическа станция 5П-42 „Филин“ за ВМФ. В момента един комплект от станцията е инсталиран на фрегатата „Морски адмирал Касатонов“, която минава през производствени изпитания. Вторият е на фрегата „Морски адмирал на СССР Горшков“, която през 2018 година беше зачислена в състава на военноморския флот на РФ. Предвижда се монтажът на такава апаратура да се извърши и на две фрегати от проект 22350. В момента те се строят в корабостроителницата „Северная верфь“. „Филин“ е предназначена за въздействие върху визуално-оптически и оптико-электронни канали за наблюдение нощем и при мрачно време и за прицел в стрелкови оръжия, както и в оръжия за близък бой, които се използват срещу надводни кораби и катери. Действието на станцията се основава на модулация на яркостта на светлинното излъчване, при която се получава временно разстройство на очите.                              ", "date": "2019.02.02", "title": " Руският флот ще ослепява противниците с ново оръжие"}
{"url": "https://trud.bg/%d0%b1%d1%8e%d1%80%d0%b0%d1%82%d0%b0-%d0%bf%d0%be-%d1%82%d1%80%d1%83%d0%b4%d0%b0-%d1%81-%d0%ba%d1%83%d1%80%d1%81%d0%be%d0%b2%d0%b5-%d0%b7%d0%b0-40-%d0%bf%d1%80%d0%be%d1%84%d0%b5%d1%81%d0%b8%d0%b8/", "text": "Над половин милион души у нас не работят, а могат да го правят, показват данните на Министерството на труда и социалната политика. В същото време работодателите отчитат недостиг на работници за предприятията. И тази година министерството е разработило план за действие по заетостта, така че да бъде запълнена празнината между търсене и предлагане на работа. Ведомството залага на две основни мерки, за да увеличи заетостта – субсидира работни места и предлага обучения, обясни по   Елка Димитрова, директор в МТСП. „С увеличаване на минималната заплата, ние увеличаваме и трудовото възнаграждение, което субсидираме, например по мерките, които са за частния сектор от 400 лева, субсидията стана 450 като останалата част се дава от работодателя наел даденото лице. Търсенето на кадри се повишава, затова сме наблегнали върху услугите, които получават безработните лица с цел бързо да се наемат на работа, а също така и обученията, които дават възможност да придобият знания и умения, за да се включат на пазара на труда“, каза Димитрова. Курсовете, които ще се предлагат в бюрата по труда са в над 40 професии като ще бъдат обучени 11 500 безработни с гарантирани места са 40 от тях. обучението ще е безплатно за безработния и бъдещия работодател, като отделно държавата предоставя 8 лева стипендия не ден и по 15 лева пътни разходи, за да може да гарантира, че и хора от по-отдалечени места ще могат да посещават курсовете. „Тази година ще дадем възможност 1000 заети лица в микро и малки фирми да бъдат обучени по ключови компетентности“, обясни Елка Димитрова. Продължават и програмите и за обучение и подготовка за работа на хора с увреждания. За организациите, които са готови да обучават такива хора отпуснатите средства за курс се увеличават от 500 на 700 лева.", "date": "2019.02.02", "title": " Бюрата по труда с курсове за 40 професии\t\t\t"}
{"url": "https://trud.bg/%d0%b1%d0%b4%d0%b6-%d0%bf%d0%be%d0%b4%d0%bc%d0%b5%d0%bd%d1%8f-%d1%80%d0%b0%d0%b1%d0%be%d1%82%d0%bd%d0%be%d1%82%d0%be-%d0%be%d0%b1%d0%bb%d0%b5%d0%ba%d0%bb%d0%be-%d0%bd%d0%b0-%d1%81%d0%bb%d1%83%d0%b6/", "text": "685 000 лева дават Българските държавни железници за закупуване на работно облекло – обувки и униформи на служителите си. Последна доставка на работно облекло за персонал е имало през 2016 г. Това заявява транспортният министър Росен Желязков в отговор на депутатски въпрос, пише  . Освен тези средства до дни БДЖ ще обяви две обществени поръчки за закупуване на допълнително работно облекло на стойност близо 3 млн. лева. Доставените през 2018 г. количества лични предпазни средства обезпечават нуждите на дружеството за едногодишен период. След приемане на новите вътрешни правила за осъществяване на обществени поръчки, ще стартират процедурите на облекло и цели обувки, които е напълно възможно да се осъществят до ранната есен.", "date": "2019.02.02", "title": " БДЖ подменя работното облекло на служителите си до есента"}
{"url": "https://trud.bg/%d1%81%d1%82%d0%be%d1%8f%d0%bd%d0%ba%d0%b0-%d0%bc%d1%83%d1%82%d0%b0%d1%84%d0%be%d0%b2%d0%b0-%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0-70-%d0%b3%d0%be%d0%b4%d0%b8%d0%bd%d0%b8-%d0%bd%d0%b0/", "text": "Неповторимата българска актриса Стоянка Мутафова ще чества 70 години на сцената със специален спектакъл–юбилей. “Г-жа Стихийно бедствие”, която днес навършва 97 години, ще застане под светлините на прожекторите от 19.30 часа в зала 1 на НДК. На сцената ще стъпят още много нейни приятели и колеги, за да я уважат и поздравят. Очаква се празникът да споделят едни от най-големите звезди на родната театрална и музикална сцена. Сред тях ще са Йорданка Христова, Силвия Кацарова, Мария Сапунджиева, Виктор Калев, Любо Нейков, Ненчо Илчев, Албена Павлова, „Тоника Домини“ и още от най-големите звезди на родната театрална и музикална сцена. Водещи на събитието ще бъдат актьорите Аня Пенчева и Кирил Ефремов. Билетите за спектакъла в зала 1 НДК са напълно разпродадени, но е обявена и втора дата – 12 март. „Кралицата на българската комедия“, както я описва Ройтерс, има в актива си богата палитра от роли. Тя е един от основателите на Държавния сатиричен театър “Алеко Константинов”, където работи от 1956 г. Щом стъпи на сцената магнетичната актриса приковава вниманието на публиката “на мига” и заслужено печели любовта й – и в театъра и на екрана.", "date": "2019.02.02", "title": " Стоянка Мутафова отбелязва 70 години на сцената със спектакъл–юбилей"}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2-%d1%85%d0%be%d1%82%d0%b5%d0%bb-%d0%b2/", "text": "Най-малко двама души са загинали при пожара в хотел в центъра на аржентинската столица Буенос Айрес. В болницата, вследствие на получените изгаряния, е починала сътрудничката на полицията, която е участвала в спасяването на хората от горящата сграда. По-рано жена, която е била вътре по време на пожара, е починала от отравяне с въглероден оксид, съобщава  . Според представители на службите за спешна помощ 52-ма души са били настанени в болница. Други 60 са се обърнали към лекарите на място, но не се нуждаят от хоспитализация. Пожарът е започнал на 5-я етаж в 28-етажната сграда, която работи като апартхотел, в който стаите се отдават под наем дългосрочно. Не се съобщават причините за пожара.", "date": "2019.02.02", "title": " Десетки пострадали при пожар в хотел в Буенос Айрес (ВИДЕО)"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d1%80%d0%b0%d0%b1%d0%be%d1%82%d0%b8-%d0%b7%d0%b0-%d0%bf/", "text": "Правителството е започнало „сериозна работа“ по възможността Великобритания да остане в постоянен митнически съюз с ЕС, като начин за спасяване на сделката за Брекзит, твърди в. „Индипендънт“, съобщава БТА. Подготовката е в ход под натиска на няколко министри от кабинета, които настояват премиерът Тереза Мей да се съгласи с идеята за митническия съюз, за да склони лейбъристките депутати да подкрепят договорената от нея сделка, твърди високопоставен източник от Уайтхол. „Сериозно се работи по митнически съюз. Трябва да сме подготвени, ако политическата ситуация се развие в тази посока“, заявява той пред изданието.", "date": "2019.02.02", "title": " Британското правителство работи за постоянен митнически съюз с ЕС след Брекзит"}
{"url": "https://trud.bg/%d0%b4%d0%b2%d0%b5-%d0%b3%d0%be%d0%b4%d0%b8%d0%bd%d0%b8-%d1%82%d1%80%d1%8a%d0%bc%d0%bf-%d0%b5-%d0%b8/", "text": "Какво ново за света Доналд Тръмп хвана юздите на американската политика преди две години. За това време той се превърна в явление, което разедини американското общество – така, както беше преди половин век – в ерата „Никсън“ и през войната във Виетнам. Тръмп взриви консервативната партия отвътре, като същевременно илюстрира глобално една тенденция към завъщането на понятието „нация“. Както и на популизма като политическа стратегия – в полезните и вредните му форми. Оценката дали даден политик е успешен или не зависи от етико-политико-икономическия мироглед на „оценяващия“. Затова и разказите за стореното от Тръмп са много. Наричат го от спасител до мародер, от смел вожд – до лакей на Путин. Какво обаче действително направи Доналад Тръмп, откакто беше избран за президент на САЩ? Той намали исторически ниско данъците – не само за компаниите, но и за средния данъкоплатец. Заложи повече ресурс за частно потребление, за частни инвестиции, ерго – за икономически растеж. И този растеж не закъсня – американската икономика, въпреки всичко, стои стабилна и напредва повече от добре. Да, тя вероятно ще пострада тепърва от вдигането на лихвите и гърмежа на балоните на евтиния кредит в различни сектори в икономиката, както и при различни финансови активи, като акции и облигации, например. Но тази бомба бе заложена вече десетилетие преди Доналд Тръмп, а смелостта му – да смъкне данъците – изисква адмирации. „Богатите“ акционери не мога да изядат и изпият повече от всеки нормален човек – с тези пари те ще инвестират. Ако някой действително ги е „угоил“ – това е ФЕД, напечатал 3.5 трилиона долара след кризата, подхранвайки финансовия разгул на Уолстрийт. Не Тръмп. Той не е правил „данъчни подаръци“ никому, просто защото парите са на онези, които създават стойност изначално. Не на правителството. Тръмп върна международната търговията на здрава основа – двустранната. Каза „не“ на непрозрачността и извади Съединените американски щати от куп междуправителствени протекционистки организации, работещи в полза на определени износители с лобита в националните правителства, участващи безсрамно в схемата. Спази и още едно обещание. След повече от трилион и половина долара, изхарчени в Афганистан и хиляди избити американски войници, започна изтегляне на САЩ от страната, включително на необоснованото след краха на ИДИЛ присъствие без покана в Сирия. Изненада за „ястребите“ Междувременно спря кранчето на ислямки групировки, действащи на терен срещу Башар ал-Асад. Да, това изненада неприятно „ястребите“ в екипа му – някои подадоха оставка, други го атакуваха с всички сила за еманципацията му от военнолюбивия курс. Но и Доналд Тръмп, както Кенеди навремето, предпочете диалога и насочването на парите на американските данъкоплатци към ползи и съзидание, а не към бомби и смърт. Всъщност американският президент като че ли ясно осъзнава, че от война полза има основно военнопромишленият комплекс зад океана, но не и американците като нация. Нито светът като цяло. Стената Президентът Тръмп пожела да строи стена – стена, обещана на изборите. Такава, която да пази американските граници от нелегални пришълци. Защото всеки влизащ в къщата ни без позволение е „пришълец“. И той спази обещанието си, понасяйки удари от всеки спектър на политическото поле. Тръмп Върна Северна Корея на масата на преговорите. Да, заплашваше я с „изпепеляване“. Но в крайна сметка подходът му успя и вместо ядрена война, днес на Корейския полуостров има разведряване. Но най-важното, като че ли е, че провокира либералното статукво и политическата коректност, които днес разяждат плътта на американската общественост като смъртоносна проказа. Къде сбърка той? Може би в това, че послуша „съветниците си“ – икономически и военни. Особено в началото. Предизвика търговска война с Китай, като послуша лагера на протекциониста Питър Наваро в екипа си. Вместо да ползват евтини китайски стоки, американците вече ще плащат за тях по-скъпо. Сега вносните междинни продукти, обложени с тежки мита, като стомана и алуминий, слагат прът в колелото на американската индустрия. Контраотговорите с мита за американски износни стоки по света – тепърва ще резонират с тежки последствия не само за САЩ, но и за глобалната търговия. И то на прага на нова световна рецесия. Тръмп наруши ядреното споразумение на Запада с Иран, поставяйки под съмнение американската дума и договорите, и наливайки вода в мелницата на реакционните антизападни сили в Техеран. Ястребовите фигури като Болтън, Матис и ко, от своя страна, имаха силен час. Нещо повече, с този ход Трмъп де факто постави на колене европейските си „партньори“, които виждаха в това партньорство с Иран инструмент за контрол и възможност за инвестииции на европейските концерни в близкоизточната страна. Всъщност европейските лидери се оказаха унижени и „изоставени“ от големия батко зад океана. Санкциите срещу Москва Колкото до прословутата „руска“ връзка – тази димка на демократите беше със слаб пушек. САЩ напусна Договора за ликвидирането на ядрените сили, което поставя в отбранителна позиция руснаците. Санкциите срещу Москва продължават и се множат, като все пак диалог на най-високо ниво има. За което в ядрения свят, в който живеем, трябва само и единствено да се радваме. Партньорството със Саудитска Арабия на фона на хуманитарната криза в Йемен, саудитския произход на голяма част от терористите на паметния 11 септември и зверското убийство на журналиста Кашоги хвърли кал върху имиджа на американския президент, обвинен в двоен аршин – и то с видимо основание. Накратко Какво добро стори Тръмп? Изтегли се от Сирия и Афганистан. Намали данъци рекордно в американската история. Удари и разтресе либерално-демократичната политическа коректност, която разяде американската обществена тъкан до степен, че САЩ не са били по-разделени никога от Никъсн и Виетнам насам. Докара Северна Корея на масата на преговорите. Върна основния принцип на международната търговия – двустранните споразумения, вместо непрозрачните междуправителствени огранизации, защитаващи интересите само на определени износители. А какво е лошото? Сделката с Иран. Протекционизма. За тези две години Доналд Тръмп бе непредвидим, упорит и непредсказуем, дори арогантен, което за много държави по света е, меко казано, стряскащо. От друга страна, дали всъщност чрез тази тактика, той не преследва именно своята дългосрочна стратегия. Тази, заради която победи в демократичните избори в САЩ – за нещастие на изключително неподготвените и неусещащи пулса на обществените настроения конкуренти. И от ляво, и от дясно…  ", "date": "2019.02.02", "title": " Две години Тръмп. Е, и?\t\t\t"}
{"url": "https://trud.bg/%e2%80%8b300-%d0%b3%d0%be%d0%b4%d0%b8%d1%88%d0%b5%d0%bd-%d0%b4%d1%8a%d0%b1-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2-%d0%ba%d0%be/", "text": "300-годишен дъб е българският представител в конкурса „Европейско дърво на годината 2019“. Вече започна гласуването, което ще определи победителя в инициативата. Българският представител в конкурса „Европейско дърво на годината“ се намира в трънското село Рани луг, информира БНТ. Той беше избран след конкурс, организиран от Фондация „Екообщност“ и събра над 1200 гласа в своя подкрепа. Сега обаче предстои голямото гласуване, което ще продължи до 28 февруари. Гласуването ще продължи до края на февруари, а всички ние можем да подкрепим българския представител на адрес  . Във визитката на българското дърво там можем да прочетем: „Впечатляващият цер се извисява недалеко от църквата “Св. Николай”. Той е гордостта на местните хора и създава невероятна атмосфера до църквата, датираща от 15. век. В нея е било открито първото килийно училище в селото през 1859 г. Трънският край е известен с това, че е съхранил много стари имена на населените места в него. “Рани луг” е едно от тях – “луг” означава „мочур; луга“ и ни казва повече за характерните за околността територии, когато е било създадено и кръстено селото“.", "date": "2019.02.02", "title": " ​300-годишен дъб представя България в конкурса „Европейско дърво на годината“"}
{"url": "https://trud.bg/%d0%be%d0%b1%d0%bb%d0%b0%d1%87%d0%bd%d0%be-%d0%b2%d1%80%d0%b5%d0%bc%d0%b5-%d0%b4%d0%bd%d0%b5%d1%81-2/", "text": "Днес над страната ще има разкъсана средна и висока облачност. Преди обяд на места в котловините и низините, както и в северозападните райони ще има мъгли. Ще се появи слаб, в южните и източните райони, умерен вятър и с него ще се пренася по-топъл въздух, показва справка в сайта на НИМХ. Максимални температури между 12° и 17°, по-ниски в крайните северозападни райони, в София 12-13°. Над планините ще е със значителна висока облачност. Повече слънце ще има над Централна и Източна Стара планина. Ще духа умерен, по високите и открити части и временно силен югозападен вятър. Ще се затопли и максималната температура на височина 1200 метра ще е около 8°, на 2000 метра – около 3°. Над Черноморието ще преобладава слънчево време. По-значителна облачност ще има над южните райони, без валежи. Ще духа умерен юг-югозападен вятър. Максимални температури от 10° в северните, до 15-16° в южните райони. Температурата на морската вода е 6-7°. Вълнението на морето ще е 2-3 бала.", "date": "2019.02.02", "title": " Облачно време днес"}
{"url": "https://trud.bg/%d0%ba%d0%b8%d1%82%d0%be%d0%b2-%d0%be%d1%82%d0%ba%d1%80%d0%b8%d0%b2%d0%b0-%d0%b7%d0%b0%d1%80%d0%be%d0%b2%d0%b5%d0%bd%d0%b8%d1%82%d0%b5-%d1%85%d1%80%d0%b0%d0%bc%d0%be%d0%b2%d0%b5-%d0%bf%d1%80%d0%b8/", "text": "Разказ за големите археологически открития от първото десетилетие на ХХІ век В следващите материали в рубриката „Завръщането на Индиана Джоунс” ще си припомним за големите археологически открития от първото десетилетие на новото хилядолетие. Те не само помогнаха да се повдигне самочувствието на българите, но дадоха възможност на милиони хора по света да узнаят за древното наследство на нашата Родина, което е трето по богатство на Стария континент. За този „бум” в българската археология има обективни предпоставки. Подемът дойде след тежката икономическа криза от 90-те години на ХХ в. Тогава обемът на разкопките бе сведен до минимум. При стабилизацията след 1998 г. стана възможно да се говори за мащабни проучвания. Но те вече не трябваше да бъдат самоцелни и свързани единствено с тясно научни задачи. Защото на преден план излезе въпросът за развитието на културно-историческия туризъм, чиито локомотив несъмнено са археологическите паметници. Не че през предишните години българските учени не бяха правили значителни открития. Те обаче бяха отразявани в малки карета някъде на последните страници на вестниците. Ето че сега археологът се превърна в един от главните герои на медиите. Естествено в това отношение е важна неговата харизматичност и умение да представи своите постижения. Разказът за големите археологически открития от първото десетилетие на ХХІ в. няма как да не започне от нашия виден учен Георги Китов, който си отиде на 14 септември 2008 г. едва на 65 години. Страстта на археолога бяха тракийските надгробни могили и заровените в тях тайни. Разкритото от него многократно надхвърля направеното от други специалисти. Аз се запознах с него през 1977 г. на първото му голямо попадение – ,,Жаба могила” край Стрелча. Тогава в археологическите среди кипяха ожесточени спорове. Редица учени се противопоставяха на използвания от Китов машинен метод за проучване на надгробните могили. В техните аргументи имаше основание. Бързото разкопаване на паметниците може да доведе до загубване на ценна информация за културните напластявания. Археологът и неговите последователи пък винаги са отговаряли, че така те се опитват да изпреварят ужасната напаст за нашето културно-историческо наследство – иманярите. Аз няма да взема отношение към тези дебати, защото смятам, че това е работа на историята. Неоспорим факт е обаче, че българските музеи са пълни със скъпоценности, открити от експедициите на Георги Китов. ,,Жаба могила” се оказа забележителен архитектурен комплекс от V-ІV в. пр. Хр. Гробницата е ограбена още в древността, а от другата страна археолозите откриха предназначен за погребания тракийски цар храм-мавзолей. Уникални са скулптурните изображения на лъвове и Горгоната Медуза, украсявали някога фасадите на сградите. Изследванията на Георги Китов бяха насочени основно към територията на Одриското царство, което през V-ІІІ в. пр. Хр. се простира между Черно море, Дунав и Родопите. Руините на столицата му Севтополис са до днешния град Казанлък. Най-известните царе на одрисите са Терес (490-464) и Ситалк (464-424), които са сред прочутите исторически личности от своето време. Именно с тях се свързват важните открития, направени от Георги Китов край близкото до Хисаря село Старосел през лятото на 2000 г. Там в една огромна могила бе разкрит своеобразен храм-гробница, може би предназначен за цар Ситалк. Съоръжението се състои от две разположени едно след друго помещения – първото с квадратен, а второто с кръгъл план. Пред тях има внушителна ритуална площадка, към която от три страни водят монументални стълбища. И двете камери са изрисувани с геометрични мотиви в красиви цветове, имитиращи архитектурните елементи на един елински храм. Основна в цялата схема е вътрешната кръгла камера, имаща диаметър 6 м. Там стените са декорирани с полуколони. Гробницата е нееднократно ограбвана, но оскъдните останки от златен погребален венец, златни копчета, красива старогръцка керамика свидетелстват за изчезналите богати дарове. В преддверието бяха открити скелетите на два коня, убити, за да придружават господаря си в задгробния му път. Цялата могила е оградена с крепостна стена от масивни и гладко одялани блокове. На няколко метра пред монументалното съоръжение е по-малката „Пейчова могила”, където също се открива каменен царски гроб. Той не е така внушителен като архитектура, но затова пък е неограбен. Изумителни са откритите предмети – златен венец за глава, щит, шлем и бойни мечове, златни, сребърни и бронзови предмети, апликации от конски сбруи. А две години по-късно в друга могила от околността археолозите изваждат още един величествен храм-гробница с великолепна колонада отпред. Храмовете-гробници край Старосел илюстрират могъществото на одриските царе. Те имат красиво оформени фасади, които първоначално са се издавали пред могилния насип. Следите по масивните им врати показват, че гробниците са отваряни нееднократно. Оттук учените предположиха, че това са своеобразни мавзолеи. Там тленните останки на владетелите са излагани на показ, а после са погребани другаде. Но 2000 г. криеше още изненади за Георги Китов. През есента той получава сведение за важна находка край хасковското село Александрово. Наричаната от местното население могила ,,Рошавата чука” крие гробница с прекрасни стенописи. Тя е отворена и ограбена от иманяри, а тукашните овчари я използват да се крият при дъжд и сняг. Китов влиза с екипа си през дългия коридор и остава без дъх. След правоъгълно помещение се влиза в кръглата гробна камера с диаметър около 3.40 м. Златните съкровища са изнесени отдавна, но прекрасните стенописи шокират археолозите. Изобразен е лов на елени и глигани, както и пир на тракийски цар. Сцените водят към древните представи за живота в отвъдното, за „вечния лов” и „вечното пиянство”, в което героите прекарват времето си.   Барелефът на Китов краси Музея на тракийското изкуство На 16 май 2009 г. край „Рошавата чука” бе открит великолепния музей на тракийското изкуство в Източните Родопи. Той бе реализиран с 3 млн. долара, отпуснати от Япония. В него е чудесно направеното копие на гробницата със стенописите, както и много информация за паметници като Перперикон, Татул и др. А на входа е бронзовият образ на откривателя Георги Китов.    ", "date": "2019.02.02", "title": " Китов открива заровените храмове при Старосел\t\t\t"}
{"url": "https://trud.bg/%d0%b0%d0%bf%d0%b0%d1%88%d0%b8-%d0%b7%d0%b0%d0%b4%d0%b8%d0%b3%d0%bd%d0%b0%d1%85%d0%b0-%d0%ba%d0%b0%d1%82%d0%b0%d0%bb%d0%b8%d0%b7%d0%b0%d1%82%d0%be%d1%80%d0%b8%d1%82%d0%b5-%d0%bd%d0%b0-%d0%bb%d0%b8/", "text": "Откраднаха катализатори от линейки в Монтана. Колите били паркирани пред Центъра за спешна помощ в града. По случая е образувано досъдебно производство, съобщщава  . „Линейките са на паркинга денонощно. Инцидентът стана през нощта. Имаме жива охрана, камери и осветление. Въпреки това, никой не е видял нищо. Катализаторите са отрязани от колите. Те са доста скъпи и лесно се продават на черния пазар. За кражбата разбрахме сутринта, тъй като колите минават на технически преглед всеки ден”, обясни д-р Людмил Михайлов. По думите му в момента линейките са в пълна изправност. Шофьорите коментираха, че това им е попречило да извършват служебните си задължения.", "date": "2019.02.02", "title": " Апаши задигнаха катализаторите на линейки в монтанската Спешна помощ"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d1%87%d0%be%d0%bb%d0%b0%d0%ba%d0%be%d0%b2-%d0%b4%d1%8e%d0%bd%d0%b8%d1%82%d0%b5-%d0%bd%d0%b0-%d0%ba%d0%be%d1%80%d0%b0%d0%bb-%d1%81%d0%b0-%d0%bd%d0%b0%d0%bd/", "text": "Докато не отпадне строителната забрана от 2014 г. за плаж Корал, там не може да се строи. Забраната е въведена, докато проектите не се приведат съответните проекти със Закона за биологичното разнообразие и със Закона за опазване на околното среда. Това обясни председателят на Върховния административен съд (ВАС) Георги Чолаков по  . Това, което се случва по Черноморието не е добре, но важното е дали е допустимо и по закон, отбеляза още той. По думите му до острата реакция се е стигнало, защото имало публикации, че ВАС е разрешил строителството на плаж „Корал“. „Историята със строителството на плаж Корал се развива още от 2006-2007 година, когато са издадени разрешителни за строеж. През 2007 г. тези разрешителни, които са предмет на сегашните производства, са изпратени на РДНСК за проверка. До този момент РДНСК-Бургас не е реагирала и не е приела, че има някакъв проблем при разрешението за строеж, но към 2007 г. са действали и други закони. Не е имало такива изисквания, каквито има в момента по Закона за биологичното разнообразие и Закона за опазване на околната среда. Въпросните дюни, за които се твърди, че са налични, са нанесени много по-късно в кадастралната карта. Към момента, когато са издаване разрешенията за строеж, тези територии са били урбанизирани. Някой не е нанесъл тази дюна – кадастъра или местната власт“, посочи председателят на ВАС. Проверяваме дали това разрешение за строеж от 2007 година е било законосъобразно издадено към онзи момент, посочи още Чолаков. „Едно разрешение за строеж може да се обяви за нищожно, ако е издадено при допуснати груби нарушения на правилата. За пример той посочи, че нарушение е ако разрешението е трябвало да го издаде главният архитект на община Царево, а го е издал главният архитект на община София. Втората предпоставка е, ако разрешението е издадено там, където изобщо не може да се строи. – като защитена територия. Това обаче не е защитена територия“, отбеляза Георги Чолаков. „В практиката си съм имал много казуси за строителство по Черноморието. Държавата отскоро взе да мисли за тези дюни, отскоро защитава своите природни забележителности. Собственикът, който има дюна, трябва да бъде обезщетен от държавата, тъй като тя е изключителна държавна собственост. Държавата трябва ясно да е разписала къде не може да се строи и да се знае предварително. И предприемачите трябва имат права“, посочи съдията.", "date": "2019.02.02", "title": " Георги Чолаков: Дюните на „Корал“ са нанесени много по-късно в кадастралната карта"}
{"url": "https://trud.bg/%d1%81%d0%b0%d1%89-%d1%89%d0%b5-%d0%b8%d0%b7%d0%bf%d1%80%d0%b0%d1%82%d1%8f%d1%82-%d1%85%d1%83%d0%bc%d0%b0%d0%bd%d0%b8%d1%82%d0%b0%d1%80%d0%bd%d0%b0-%d0%bf%d0%be%d0%bc%d0%be%d1%89-%d0%b2%d1%8a%d0%b2/", "text": "САЩ планират да изпратят хуманитарна помощ за венецуелския народ въпреки отказа на президента Николас Мадуро. Това обяви съветникът на американския президент за националната сигурност Джон Болтън,  предаде БТА. Болтън направи изявлението, след като опозиционният лидер Хуан Гуайдо заяви, че ще пренебрегне забраната на правителството на Мадуро и ще приеме конвои с лекарства във Венецуела с помощта на съседни държави. „В изпълнение на молбата на временния президент Хуан Гуайдо и след консултации с негови служители, САЩ ще мобилизират и транспортират хуманитарна помощ – медикаменти, хирургически материали и хранителни стоки за народа на Венецуела. Време е Мадуро да се махне от пътя“, написа Болтън в туитър.    ", "date": "2019.02.02", "title": " САЩ ще изпратят хуманитарна помощ във Венецуела"}
{"url": "https://trud.bg/%d0%bc%d0%b5%d1%82%d0%b5%d0%be%d1%80%d0%b8%d1%82-%d1%81%d0%b5-%d0%b2%d0%b7%d1%80%d0%b8%d0%b2%d0%b8-%d0%b2-%d0%bd%d0%b5%d0%b1%d0%b5%d1%82%d0%be-%d0%bd%d0%b0%d0%b4-%d0%ba%d1%83%d0%b1%d0%b0/", "text": "Метеорит се взриви в небето над Куба, като дребни останки от него са паднали на земята. Небесното тяло е избухнало близо до град Винялес, в провинция Пинар дел Рио, около 13:15 часа местно време в петък, пише The Sun. Жителите на населеното място са съобщили, че са чули два взрива. Местен вестник съобщи, че „огнено кълбо“ е било видяно, като експлозията е предизвикала взривна вълна усетена от хората в района. Националната метеорологична служба в Кий Уест, Флорида, потвърди, че от територията на щата е наблюдаван метеорит в небето.", "date": "2019.02.02", "title": " Метеорит се взриви в небето над Куба"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d0%b5%d0%bb%d1%87%d0%b5%d0%b2-%d0%b4%d1%8a%d1%80%d0%b6%d0%b0%d0%b2%d0%b0-%d0%b2-%d0%ba%d0%be%d1%8f%d1%82%d0%be-%d0%b8%d0%bd%d1%81%d1%82%d0%b8/", "text": "Държава, в която институциите воюват помежду си, е слаба. Това каза депутатът от ГЕРБ Красимир Велчев, член на ръководството на партията и заместник-председател на парламентарната група, по  . Какво мнение може да имат нашите партньори в Европарламента, след като виждат, че ние взаимно се обиждаме. По-лоша реклама от тази няма кой да ни направи, обясни депутатът. Той ще поиска среща с председателя на антикорупционната комисия: „Защото когато избирахме председател на комисията в парламента, аз зададох въпрос на двамата кандидати – дали са обръщали внимание на анонимен сигнал и ще обръщат ли внимание в бъдеще, защото това е вид тормоз. Това, което се прави, цели единствено да се покаже пред обществото”. Според Велчев в момента БСП използва Елена Йончева. „Може би и тя си е въобразила, че само това е начинът да стане евродепутат, като се занимава с клевети и доноси. Това не носи прогрес в обществото“, каза още Велчев.  ", "date": "2019.02.02", "title": " Красимир Велчев: Държава, в която институциите воюват помежду си, е слаба"}
{"url": "https://trud.bg/%d0%b0%d0%bd%d0%b4%d0%b6%d0%b5%d0%bb%d0%b8%d0%bd%d0%b0-%d0%b4%d0%b6%d0%be%d0%bb%d0%b8-%d0%b8-%d0%b1%d1%80%d0%b0%d0%b4-%d0%bf%d0%b8%d1%82-%d0%bd%d0%b0-%d1%82%d0%b0%d0%b9%d0%bd%d0%b0-%d1%81%d1%80%d0%b5/", "text": "Вчера Анджелина Джоли и Брад Пит бяха заснети заедно в Лос Анджелис за първи път след раздялата им през септември 2016 г. След големи несъгласия те най-после постигнаха извънсъдебно споразумение за децата, но още уточняват други подробности около развода.     Междувременно стана ясно, че Пит и Джоли ще пуснат второ вино розе от общото си имение „Миравал“ във Франция през март. Въпреки развода, холивудските звезди изглежда са добри бизнес партньори, когато става въпрос за френско вино. Двойката закупи имението през 2012 г. и година по-късно лансира първото розе от неговото лозе. След развода на Джоли и Пит се предполагаше, че те ще започнат да разпродават своите общи имоти, но се оказа, че звездната двойка няма такива намерения.", "date": "2019.02.02", "title": " Анджелина Джоли и Брад Пит на тайна среща"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8%d1%82%d0%b5-%d1%81-%d0%bd%d0%b8%d1%81%d0%ba%d0%be-%d0%be%d0%b1%d1%80%d0%b0%d0%b7%d0%be%d0%b2%d0%b0%d0%bd%d0%b8%d0%b5-%d1%81%d0%b0-%d0%bf%d0%be-%d1%81%d0%ba/", "text": "Младежите в България с основно и средно образование са по-склонни да заминат в чужбина при възможност. Това заявява вицепремиерът Марияна Николова в отговор на депутатско питане относно тенденцията за напускането на трудоспособни българи. Цитиран е годишен доклад за младежта през 2017 г. , пише  . В отговора до депутата Георги Гьоков са цитирани изводи от доклада, НСИ, научни трудове на авторски колектив от БАН. Според данни от изследване на Института за икономически изследвания при БАН – извадка от 3907 лица на възраст 15-65 г., между 23 и 25% от респондентите с висше и средно специално образование биха емигрирали. От друга страна, голяма част от българите, завърнали се у нас, като мотив да останат, посочват основно семейни и социални причини. В момента Министерство на младежта и спорта разработва Годишен доклад за младежта за 2018 г., чрез който ще могат да се проследят и най-актуалните данни.      ", "date": "2019.02.02", "title": " Младежите с ниско образование са по-склонни да заминат в чужбина"}
{"url": "https://trud.bg/%d1%80%d0%b5%d0%b3%d0%b8%d0%be%d0%bd%d0%b0%d0%bb%d0%bd%d0%be%d1%82%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%b4%d0%b0%d0%b2%d0%b0-60-%d0%bc%d0%bb%d0%bd-%d0%b5/", "text": "Нови близо 60 млн.евро ще инвестира Министерството на регионалното развитие и благоустройството по Програмата за транснационално сътрудничество „Дунав 2014-2020 г.“, съобщиха от МРРБ. Ведомството обяви Трета покана за набиране на проектни предложения. Ще се финансират проекти по приоритетите „Възстановяване и управление на екологични мрежи и коридори“; „Подобряване на транснационалното управление на водните ресурси и превенция на риска; „Подобряване на готовността за управление на рискови ситуации“; „Подобряване на енергийната сигурност и енергийната ефективност“; „Повишаване на институционалния капацитет за посрещане на основните обществени предизвикателства“. Поканата се състои от два етапа – подаване на Заявление за интерес и подаване на пълен Формуляр за кандидатстване от одобрените на първия етап кандидати. Първият етап на кандидатстване е отворен до 08 март 2019 г. (14:00 CET). Очаква се вторият етап на кандидатстване да бъде отворен през есента на 2019 година. Съвместният секретариат на програмата ще подпомага кандидатите при подготовка на проектните предложения чрез предоставянето на консултации в двустранни срещи и по телефона. Подробна информация за Третата покана е публикувана на   на програмата. Общият размер на средствата в програмния период 2014-2020 г. възлиза на 263 млн. евро, осигурени от Европейския фонд за регионално развитие, Инструмента за предприсъединителна помощ, и национално съфинансиране. Предвижда се и финансиране от Европейския инструмент за съседство. Бенефициенти по програмата могат да бъдат национални, регионални и местни власти, както и неправителствени и частни организации.", "date": "2019.02.02", "title": " Регионалното министерство дава 60 млн. евро по Програмата за транснационално сътрудничество „Дунав 2014- 2020“"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%86%d0%b0%d1%80%d0%b5%d0%b2%d0%be-%d0%bf%d1%80%d0%be%d0%b1%d0%bb%d0%b5%d0%bc%d1%8a%d1%82-%d1%81%d1%8a%d1%81-%d0%b7%d0%b0%d1%81%d1%82%d1%80%d0%be/", "text": "Проблемът със застрояването по Черноморието може да се реши с Общ устройствен план. Това каза в кметът на Царево Георги Лапчев по  . По думите му хората на Царево не желаят да има застрояване на района, защото отлично осъзнават, че това ще го погуби – най-вече от гледна точка на туризма. Според Лапчев на проблема със застрояването трябва да се гледа не обект по обект, а по-глобално: „Преди повече от 15 години управлението на държавата е взело решение, че цялото това Черноморие ще има точно такъв характер, че ще започне да се строи – за цялото море говоря. И тогава са стартирали стотици процедури. Разбира се, настъпват промени, идва ново управление на държавата, обществото става много по-чувствително към екологията, но така или иначе процедурите са стартирали и затова напълно резонно е в момента Върховният съд да отсъжда точно това, защото той следва закона”, коментира кметът. Преди дни Лапчев заяви, че докато е кмет, няма да позволи да се строи на „Корал”: „Не вярвам, че този огромен комплекс трябва да се появи там и не само той – още много други”. Той беше категоричен, че общината няма как да обезвъзмезди инвеститора на обекта край „Корал”, защото в такъв случай ще трябва да плащат жителите на общината, а това е непосилно и несправедливо. В разговора участва и отец Стоян Кралев, който прекъсна сутрешната литургия в квартал „Василико” специално, за да подкрепи каузата. По думите му местните хора в Царево имат алергия към бетона.  ", "date": "2019.02.02", "title": " Кметът на Царево: Проблемът със застрояването може да се реши с Общ устройствен план\t\t\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%bd%d0%b0%d0%bf%d1%83%d1%81%d0%ba%d0%b0-%d0%b4%d0%be%d0%b3%d0%be%d0%b2%d0%be%d1%80%d0%b0-%d0%b7%d0%b0-%d1%80%d0%b0%d0%ba%d0%b5%d1%82%d0%b8%d1%82%d0%b5-%d1%81%d1%8a/", "text": "Президентът Владимир Путин заяви, че Русия прекратява участието си в Договора за ликвидиране на ракетите със среден и малък обсег. „Ще постъпим по следния начин. Нашият отговор ще бъде огледален. Американските партньори обявиха, че прекратяват участието си в договора, и ние го прекратяваме“, каза Путин на среща с министрите на отбраната Сергей Шойгу и на външните работи Сергей Лавров, предаде БТА. Путин обясни, че в Русия е започнала работа по създаване на нови оръжия заради аналогични действия на САЩ. Ще бъде започната разработка на хиперзвукова ракета със среден обсег и наземно базиране. „Съгласен съм с предложенията на министерството на отбраната за започване на работа по „приземяване“ на ракетите „Калибър“ и откриване на ново направление – създаване на хиперзвукова ракета с наземно базиране със среден обсег“, каза Путин.                                      ", "date": "2019.02.02", "title": " Русия напуска договора за ракетите със среден и малък обсег"}
{"url": "https://trud.bg/%d0%b6%d0%b5%d0%bd%d0%b8-%d0%b6%d0%b8%d0%b2%d0%ba%d0%be%d0%b2%d0%b0-%d1%84%d0%b0%d0%bc%d0%b8%d0%bb%d0%b8%d1%8f%d1%82%d0%b0-%d0%b2%d0%b5%d1%87%d0%b5-%d0%bc%d0%b8-%d0%bd%d0%b5-%d0%bc%d0%b8-%d1%82%d0%b5/", "text": "„Сега вече фамилията ми не ми тежи, но когато бях дете ме притесняваше това, че съм внучка на държавния глава. Всички ми се радваха и това още повече ме притесняваше”. Това сподели нучката на Тодор Живков и дъщеря на Людмила Живкова – Евгения Живкова по  . Талантливата дизайнерка е категорична, че е имала хубаво детство и семейството й не я е ограничавало в контактите й с приятели и съученици. „Оттогава ми останаха и някои приятели, сред които е и Сергей Станишев”, казва Живкова. За майка си тя казва, че е била изключително добър и съпричастен към проблемите на другите човек. Винаги се стараела да помага. Евгения казва, че вероятно от майка си е наследила и любовта си към красивото, което впоследствие я насочва към дизайнерската професия.  ", "date": "2019.02.02", "title": " Жени Живкова: Фамилията вече ми не ми тежи, но като дете се притеснявах"}
{"url": "https://trud.bg/%d1%81%d0%bf%d0%b5%d1%88%d0%bd%d0%b0%d1%82%d0%b0-%d0%bf%d0%be%d0%bc%d0%be%d1%89-%d0%b2-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d0%b2%d0%b5%d1%87%d0%b5/", "text": "От днес в Центъра за спешна медицинска помощ в Горна Оряховица вече има физическа охрана, предаде  До това се стигна след нареждане на здравният министър Кирил Ананиев, който разпореди още в началото на седмицата да бъде отпуснат бюджет за назначаване на охрана в проблемния център. От днес на място в спешна помощ охрана ще има от 18.00 до 6.00 часа сутринта, като при кризисни ситуации медиците ще могат да разчитат на два допълнителни екипа, които ще реагират веднага на сигнали. До няколко седмици се очаква и в линейките да бъдат монтирани паникбутони за бърз достъп до частната охранителна фирма. Това накара и медиците да оттеглят молбите си за напускане, които подадоха след   на насилие в спешният център, при който 35-годишна жена от ромски произход нападна с юмруци фелдшера Наталия Армянова.  ", "date": "2019.02.02", "title": " Спешната помощ в Горна Оряховица вече има физическа охрана\t\t\t"}
{"url": "https://trud.bg/%d0%bd%d0%b0-8-%d1%84%d0%b5%d0%b2%d1%80%d1%83%d0%b0%d1%80%d0%b8-%d1%81%d1%8a%d0%b4%d1%8a%d1%82-%d1%80%d0%b5%d1%88%d0%b0%d0%b2%d0%b0-%d0%be%d0%ba%d0%be%d0%bd%d1%87%d0%b0%d1%82%d0%b5%d0%bb%d0%bd%d0%be/", "text": "На 8 февруари ще стане ясно дали арестуваната за вземане на подкуп председател на ловешкия ТЕЛК Донка Минкова ще остане в ареста. За тогава е насрочено заседанието на Апелативния съд във Велико Търново, след като адвокатът на Минкова обяви, че ще обжалва   от Окръжния съд в Ловеч постоянна мярка за неотклонение задържане под стража, предаде  . За постоянно в ареста беше оставен и обвиняемият като посредник в даването на парите Валентин Йотов. Още на вчерашното заседание от защитата на Донка Минкова поискаха тя да бъде пусната под домашен арест заради тежкото й здравословно състояние. Пред съда бяха представени редица експертизи, удостоверяващи тежки заболявания на черния дроб и гръбначния стълб. Според съдията по делото обаче няма пречка, ако здравословното състояние на Минкова се влоши, да й бъде оказана медицинска помощ в болницата към затвора в Ловеч, където се намира следствения арест или в друго специализирано лечебно заведение. Разследването на корупционната схема за неправомерно издаване на ТЕЛК-решения продължава с разпити на свидетели. Въпреки че от прокуратурата обявиха, че са замесени още лекари, все още няма други повдигнати обвинения.", "date": "2019.02.02", "title": " На 8 февруари съдът решава окончателно за постоянния арест на шефката на ТЕЛК-Ловеч"}
{"url": "https://trud.bg/37-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b5-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd-%d0%b7%d0%b0-%d0%ba%d1%80%d0%b0%d0%b6%d0%b1%d0%b0%d1%82%d0%b0-%d0%bd/", "text": "37-годишен мъж е арестуван за кражбата на статуята на Аполон-Медикус, която беше   близо до централните хали в столицата в края на миналата година, съобщи  . Мъжът е родом от Козлодуй. Той е бил арестуван в четвъртък през нощта в столичния картал „Лозенец“. В момента крадецът е с мярка „72 часа задържане под стража“. Произведението на Георги Чапкънов изчезна на 14-ти декември от центъра на София заедно с месинговите чучури от чешмите за минерална вода наоколо. Две седмици по-късно статуята от месинг беше намерена в двор близо до местопрестъплението. Полицията в София разследва случая.", "date": "2019.02.02", "title": " 37-годишен мъж е арестуван за кражбата на статуята на Аполон Медикус"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bf%d0%be%d1%82%d1%80%d0%b5%d1%81%d0%b0%d0%b2%d0%b0%d1%89%d0%b8-%d0%ba%d0%b0%d0%b4%d1%80%d0%b8-%d0%be%d1%82-%d1%80%d0%b0%d0%b7%d0%bb%d0%b8%d0%b2%d0%b0-%d0%bd%d0%b0/", "text": "Появиха се кадри от момента на голямата авария от 25 януари, която отне живота на стотици хора в Бразилия. Местната телевизия „Глобо” показа запис, на който се вижда как се къса стената на хвостохранилището край Брумадиньо. Милиони тонове химикали и кал заляха желязната мина и десетки къщи на живеещи в близост до обекта. Повече от 340 души загинаха или се водят безследно изчезнали, като надежда за откриването на оцелели вече няма, съобщава  . Прокуратурата разпореди ареста на петима, сред които трима служители на компанията, собственик на мината. На нея й беше наложена глоба от 250 млн. реала (66 млн. долара) заради екологичните щети, причинени от инцидента. Властите замразиха още 1 млрд. реала (265 млн. долара) от сметките й на компанията.", "date": "2019.02.02", "title": " Вижте потресаващи кадри от разлива на хвостохранилището в Бразилия (ВИДЕО)"}
{"url": "https://trud.bg/%d0%b8%d0%b7%d1%87%d0%b5%d0%b7%d0%bd%d0%b0-%d0%b1%d0%b0%d0%bd%d0%ba%d0%b5%d1%80%d0%ba%d0%b0%d1%82%d0%b0-%d0%be%d1%82-%d0%b4%d1%83%d0%bb%d0%be%d0%b2%d0%be-%d0%ba%d0%be%d1%8f%d1%82%d0%be-%d0%b7%d0%b0/", "text": "Банковата служителка от Дулово, която беше обвинена за   на 188 000 лева от сметка на клиент, не е настанена в силистренската болница, съобщи  . Според окръжния прокурор на Силистра в петък 29-годишната жена е трябвало да бъде приета в инфекциозното отделение, след като получила криза в ареста. Директорът на здравното заведение обаче съобщи, че тя е била там на преглед в четвъртък. Лекарите преценили, че трябвало е да я приемат за лечение, но жената не се явила. Прокуратурата и полицията не са получили уведомление от обвиняемата или от неин адвокат, че е избрала да се лекува в друго здравно заведение. Въпреки внесената парична гаранция от 10 000 лева и наложената забрана за напускане на страната, може да се наложи прокуратурата в Силистра да я обяви за издирване.  ", "date": "2019.02.02", "title": " Изчезна банкерката от Дулово, обвинена за кражба на 188 000 лева"}
{"url": "https://trud.bg/%d0%b4-%d1%80-%d0%b0%d0%bd%d0%b3%d0%b5%d0%bb-%d0%ba%d1%83%d0%bd%d1%87%d0%b5%d0%b2-%d0%b7%d0%b0%d0%b1%d0%be%d0%bb%d0%b5%d0%b2%d0%b0%d0%b5%d0%bc%d0%be%d1%81%d1%82%d1%82%d0%b0-%d0%be%d1%82-%d0%b3%d1%80/", "text": "Има спад на заболяванията от грип в страната, съобщи Ангел Кунчев, главен държавен здравен инспектор, по  . Все още е висок делът на заболелите от грип в столицата. „През по-ранната изтекла седмица средно за страната заболеваемостта достигна близо 240 на 10 000, което е достатъчно високо, но пък започна бърз спад и през цялата изтекла вече седмица отбелязахме такъв спад. Постепенно излязоха и тези 8 области от първите, които всъщност я достигнаха – Бургас, Стара Загора, Хасково, Ямбол, Перник. Същото ще се случи и с останалите, които се включиха малко по-късно. В София все още заболеваемостта е сравнително висока. Ще продължи и в началото на следващата седмица, но очаквам, че от средата на предстоящата седмица още области ще излязат от грипната епидемия, така че съвсем очевидно започва спад на заболеавемостта“, коментира д-р Кунчев. От днес се отменя грипната ваканция в област Кърджали, а от вчера – в област Бургас. Грипна епидемия има все още в 18 области на страната, в София – град грипната ваканция продължава до 5-ти февруари.", "date": "2019.02.02", "title": " Д-р Ангел Кунчев: Заболеваемостта от грип в страната спада бързо"}
{"url": "https://trud.bg/%d0%be%d1%82-%d0%b4%d0%be%d0%b3%d0%be%d0%b4%d0%b8%d0%bd%d0%b0-%d0%b4%d0%b5%d0%ba%d0%bb%d0%b0%d1%80%d0%b0%d1%86%d0%b8%d0%b8%d1%82%d0%b5-%d0%b7%d0%b0-%d0%b4%d0%be%d1%85%d0%be%d0%b4%d0%b8%d1%82%d0%b5/", "text": "50 хиляди данъчни декларации за доходите на гражданите са подадени през януари. Това каза говорителят на НАП Росен Бъчваров по  . Около 36 хиляди от тях са подадени електронно – за първи път те са повече от тези, постъпили в НАП на хартия. В половината от случаите гражданите отговарят на изискванията и ще ползват 5%-ното намаление. От догодина данъчните декларации ще се изчисляват в НАП по данни, подадени от работодателите. Това ще бъде облекчение за гражданите като ще спре издаването на хартиени служебни бележки. „Механизмът е следния – премества се напред във времето през февруари 2020 г. задължението на всеки работодател да подаде данни за трудов доход и хонорари. Изпраща се тази информация в дигитален електронен вид към НАП и след което през март месец чрез сайта на НАП и персонален код или електронен подпис всеки човек вече може да види заредени и изчислени най-общо казано доходите от труд и хонорари“, обясни Бъчваров.  ", "date": "2019.02.02", "title": " От догодина декларациите за доходите ще се подават в НАП по нов начин"}
{"url": "https://trud.bg/%d0%b1%d0%b5%d0%bb%d0%b8%d1%82%d0%b5-%d0%b0%d0%b1%d0%be%d1%80%d0%b8%d0%b3%d0%b5%d0%bd%d0%b8-%d0%bd%d0%b5-%d1%81%d0%b0-%d1%81%d0%b2%d0%b8%d0%ba%d0%bd%d0%b0%d0%bb%d0%b8-%d1%81-%d0%b1/", "text": "Един от основните проблеми на модерната Западна Европа е огромният приток на мигранти. Това се дължи отчасти на политиката на изключването на образованото и разглезеното бяло население от африканците и дивите араби и отчасти на икономиката. Защото бялото население категорично отказва да работи на нископлатени работни места. А защо? Работата е в това, че приетата в началото на 80-те години, концепцията за стимулирането на „средната“ класа, възприета като източник за гарантирано крайно търсене на работна ръка, доведе до това, че вече две поколения американски и западноевропейски граждани живеят в рамките на типичния стандарт само на потребление. Те може би не ги заработват там, откъде идват, но получават парите, а за две поколения това е много. Особено за онези, които си спомнят какво беше преди, но вече се пенсионираха. Спомнете си „рейгъномиката“, въведена през 1981 г. И тъй като стандартът е въведен, цените поради кризата растат, а стимулирането на търсенето става все по-трудно, тази „средна“ класа, по-точно най-малко успешните нейните представители, които днес са около 50%, попадат в трудна ситуация. Не искат да работят на нископлатени работни места, защото стандарта им няма да бъде осигурен, а високоплатени просто няма. Младежта дори няма необходимата квалификация, защото, ако човек не е работил никъде преди своите 30 години, той вече няма да може да работи – просто няма формирани съответните умения. Е, до 40 години те могат и да се „научат“, а след това какво? Тъй като нископлатената работа не е изчезнала, някой трябва да я върши. И за нея са необходимите мигранти, чийто стандарт на потребление все още не е формиран. Вярно е, че и те имат свои собствени проблеми, но повечето от тях искат да имат храна и покрив над главите си, без изобщо да работят, и тук властите имат различни илюзии. Но няма никаква илюзия за това, че мигрантите формират свои общности, които започват да се борят за техните „права“, а тук също не е много ясно какво може да се направи с тях в рамките на модела на „либералната демокрация“ и на „толерантността“. До 1981 г. ситуацията беше ясна. Имаше доста голяма част от населението, която всеки ден се нуждаеше от храна… И беше готово на всичко за работа. Но кризата от 70-те и „ужасния“ Съветски съюз уплашиха Запада по такъв начин, че те изобретиха „рейгъномиката“ и тези хора от населението на страните на „Западния“ проект почти изчезнаха. Е, с изключение на откровените маргинали, на които никога не можеше да се угоди. И затова тук се появи нуждата от мигранти. Бедата е в това, че в настоящата ситуация икономическият модел не може да осигури „средна“ класа, а типичният модел на потребление вече е невъзможен. Но СССР вече го няма, и затова може просто да се върне модела от средата на века и да се премахне „средната“ класа, след като необходимостта от нея вече е преминала. Но нуждата е не само политическа, а и икономическа и тя е необходима, за да се осигури търсенето, без което икономическият модел не може да се „затвори“, а парите няма да се върнат на производителите и инвеститорите. И тогава, къде да ги поставим, тези бивши „ученици от средните училища“, с техните нужди и идеи за живота? Вече съм писал за „новите бедни“, чието образование и представите им за демокрацията, правата на човека, правната култура и т.н. изобщо не отговарят на социалния им статус, към който се стремят. Но това е нищо, в сравнение с това, че те също ще трябва да се състезават в работата „за храна“ с мигрантите, които са много по-брутални от тях, и нямат никакви илюзии за демокрация. Така положението на тези слоеве от „белите аборигени“ става изключително трудно, още повече с това, че те не са свикнали с битките. Но, от друга страна, тези слоеве са идеалната хранителна среда за развитието на различните видове фашистки идеи. Не трябва да се мисли, че финансистите, които контролират политическия модел на Западна Европа, не мислят по тези теми. Една от идеите е въвеждането на „основен“, безусловен доход за всички граждани. Да последват примера на Римската империя. Трикът, разбира се, не е нов, но Рим имаше сребърни мини в Испания, а какво имат настоящите финансисти? Печатница за пари? Но с тази печатница вече започнаха и в бъдеще нуждата от пари само ще се увеличава. Не, този трик определено не работи. А на хоризонта няма нищо ново. Броят на мигрантите ще продължава да нараства, тъй като е невъзможно да се премахне либералната демокрация, докато все още съществува нейната люлка, средната класа. А когато тя изчезне, вече ще има толкова много мигранти, че тяхното приобщаване няма да е никак лесно. И какво тогава? Въпроси, въпроси… И най-важното, много от тях дори не могат да бъдат формулирани в ситуацията на глобална толерантност. Като цяло светът навлиза в изключително опасен период и нещо трябва да се направи по този въпрос!   Ограничаване на въглеродния двуокис? Глупости! А ако вземем под внимание и промените в климата и ускоряването на потока от мигранти… Не мислете, че съм застъпник на различните глупости за ограничаването на въглеродния двуокис или метана и начините да се влияе върху тях. Само един вулкан ще изхвърли толкова, колкото човечеството не може да изхвърли за една година. Да, има затопляне, и върху него е невъзможно да се повлияе и от това трябва да се изхожда. Ако всичко е погрешно, тогава благодарете на Бога. Но е напълно възможно, че всичко може да е точно така и тогава притокът на мигранти към Западна Европа ще нарасне рязко. Това в комбинацията с горепосочените обстоятелства ще направи ситуацията още по-трудно управляема.    ", "date": "2019.02.02", "title": " “Белите аборигени” не са свикнали с битките\t\t\t"}
{"url": "https://trud.bg/%d0%bf%d1%80%d0%be%d1%84-%d0%b0%d0%bd%d0%b3%d0%b5%d0%bb-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b4%d0%be%d0%b3%d0%be%d0%b2%d0%be%d1%80%d1%8a%d1%82-%d1%81-%d0%bc%d0%b0%d0%ba%d0%b5%d0%b4/", "text": "Седмица след историческия вот в гръцкия парламент за Преспанското споразумение, в Скопие вече се говори за предсрочни избори заедно с президентските. Според професор Ангел Димитров – първият посланик на България в Скопие – в това „въобще няма изненада“, защото за предсрочни избори се говори още преди ратификацията в гръцкия парламент. „Това е характерно за всяка държава, в която има по-остро политическо противопоставяне – винаги, когато наближат едни избори и следващите от друг характер не са далеч, почва да се говори, че биха могли да се проведат по едно и също време“, каза Димитров по  . В същото време обаче от ЕС доста ясно подсказаха, че Македония не се нуждае от предсрочни избори, а от сериозна работа за приближаване към стандартите, към изискванията на европрисъединителния процес, каза бившият ни посланик в Македония. Той изтъкна, че политическата позиция на ВМРО- ДПМНЕ като цяло е в „относително слаба позиция“, въпреки че продължава да има привърженици. В предсрочните избори обаче винаги има риск. През изминалата седмица премиерът на Заев поне два пъти заяви, че България се бори за Македония. Дипломатът коментира, че „не се съмнява в искреността“ му: „Не се съмнявам дори, че са създадени много добри лични отношения между него и премиера Борисов. Не се съмнявам, че и между двамата министри на външните работи има създаден добър професионален контакт. Но един внимателен анализ на събитията в република Македония подсказва, че дълбинните нагласи там все още са много силни, все още не са преодолени и затова заложеното в Договора за добросъседство трябва да бъде изпълнявано още по-активно, по-енергично и по-резултатно“. В икономическата сфера вече има „доста видим напредък“, отбеляза той. Забелязва се и „разтваряне на контактите в широката културна сфера“, но, според Димитров, липсва „доброто взаимоотношение между медиите от двете страни“: „Все още виждам, че много македонски медии не са се отказали от старите си нагласи и възпроизвеждат онова, което Договорът за приятелство и добросъседство иска да види променено“. В Гърция националистът Панос Каменос заявяваи, че Преспанското споразумение всъщност няма да влезе в сила, защото България ще се притесни, че й крадат езика. Дипломатът коментира: „Още преди ратификацията имаше разнопосочни изказвания от гръцки политици. Едни се радваха, че границата си е по-добре да имат македонци, отколкото българи и обратното – други съвсем в прав текст си говориха, че това не са никакви македонци, а са си българи. Тези нагласи по различен начин се изговарят, но в крайна сметка за нас е по-важно е друго – посещението на Ципрас в Белград непосредствено преди ратификацията и разбира се задоволството, изразявано от президента Вучич в Белград, че за тях промяната на името не е никакъв проблем и те веднага ще признаят новата държава. Това подсказва, че са много силни онези нагласи за запазване силната за модерната епоха връзка между Гърция и Сърбия“. Ако формацията на Зоран Заев загуби президентските избори в Македония, „това ще бъде изключително лош сигнал и за резултата от следващите парламентарни избори“, изтъкна първият ни посланик в Скопие.", "date": "2019.02.02", "title": " Проф. Ангел Димитров: Договорът с Македония трябва да се изпълнява по-активно"}
{"url": "https://trud.bg/17-%d0%b3%d0%be%d0%b4%d0%b8%d0%bd%d0%b8-%d0%bf%d0%be-%d0%ba%d1%8a%d1%81%d0%bd%d0%be-%d1%82%d0%be%d1%80%d0%bd%d0%b0%d0%b4%d0%be%d1%82%d0%be-%d1%81%d1%82%d0%be%d0%b8%d1%87%d0%ba%d0%be%d0%b2/", "text": "20 май 1992 година ще остане завинаги като златна страница в историята на „Барселона“ и България. Каталунците начело с Христо Стоичков за първи път в историята си спечелиха Шампионската лига. На стадион „Уембли“ с 1:0 над „Сампдория“. Арената изригна като вулкан, когато Камата взе купата с големите уши и седна на паравана на кралица Елизабет II.  На 1 февруари 2019 година торнадото Стоичков отново забушува над Ла Манша. Този път вятърът бе изцяло български. С Лондон – мястото на своя звезден миг като футболист, Камата стартира международния тур на своята автобиография „Историята“, написана в съавторство с Владимир Памуков и издадена от „Софтпрес“.  „Благодаря ви, че сте тук и бъдете сигурни в едно – няма да мръдна от мястото си, докато не дам личен автограф на всеки от вас“, каза Стоичков от трибуната на зала „Трокси“ в британската столица. Около 2000 души в един глас започнаха да скандират „Ицо, Ицо“.  Най-много внимание Стоичков отдели по традиция на децата. Снима се, прегръща ги. Цялата академия „ЦСКА Лондон“ дойде да види най-великия български футболист. А освен „Историята“ на Камата му се наложи да подпише и много топки – с пожелания всеки малчуган не само да го настигне, но и да го задмине.  Водещите на шоуто Димитър Туджаров-Шкумбата и Ивелин Райчев се бяха подготвили с целия арсенал най-известни родни шлагери и караха гостите да припяват редом с тях. Както вече стана традиция, презентацията на „Историята“ стигна късни доби. Охранителите в зала „Трокси“ молеха Стоичков и армията му от почитатели да напуснат в 23 ч – такъв е законът. „Рилакс, рилакс“, отвръщаше Камата и продължаваше своята работа. И така до полунощ.  Мисия Лондон приключи. Идва време за слънчева Барселона. В каталунската столица Стоичков стана световна звезда, а съвсем скоро феновете ще могат да се докоснат отново до българската „Златна топка“. Третата спирка е 4 май и Чикаго. Шоуто продължава.    ", "date": "2019.02.02", "title": " 27 години по-късно – торнадото Стоичков бушува над Ла Манша"}
{"url": "https://trud.bg/%d1%81%d1%82%d0%be%d1%8f%d0%bd%d0%ba%d0%b0-%d0%bc%d1%83%d1%82%d0%b0%d1%84%d0%be%d0%b2%d0%b0-%d1%81%d1%86%d0%b5%d0%bd%d0%be%d0%b3%d1%80%d0%b0%d1%84%d0%b8%d0%bd%d1%8f%d1%82%d0%b0/", "text": "Днес великата и неповторима Стоянка Мутафова празнува 97-и рожден ден. Отбелязва го по единствения и най-тържествен за нея начин – на сцената, където е прекарала 70 години от бурния си и безкрайно интересен живот. Специалният спектакъл на “Г-жа Стихийно бедствие” е довечера в Зала 1 на НДК от 19.30 ч. На сцената ще стъпят и много нейни приятели и колеги, за да я уважат и поздравят – Йорданка Христова, Силвия Кацарова, Мария Сапунджиева, Виктор Калев, Любо Нейков, Ненчо Илчев, Албена Павлова, “Тоника Домини” и още от най-големите звезди на родната театрална и музикална сцена. Водещи са Аня Пенчева и Кирил Ефремов. Циганка спира двадесетгодишната Стояна на улицата през 40-те: “Како, дай да ти гледам на ръка”. Тя се съгласява и гледачката й казва: “Артиска шъ ставаш!” “Най-напред исках да стана певица. Но аз съм мързелива, а при пеенето се изисква много труд”, разказва години по-късно Стояна. Циганката познала. Първата роля на Мутафова е като прислужница в пиеса на Молиер през 1945 г. “Кралицата на българската комедия” я нарича Ройтерс 72 години по-късно. През 1941 г. Стояна завършва Първа софийска девическа гимназия, а след това класическа филология в Софийския университет “Св. Климент Охридски” и Държавна театрална школа в София. Бури и страстни любови бележат личния живот на голямата актриса. Тя има три брака. През 1946 г. се жени за първия си съпруг, чешкия режисьор Роберт Роснер. Тогава е на 23 години, а той – на 51. След брака отиват да живеят във Виена, а после заради неговата работа се преселват в Прага. Там Стоянка Мутафова работи в театъра и завършва второ висше образование към театралния отдел на Пражката консерватория. Вторият й съпруг е Леонид Грубешлиев – журналист и преводач. От него е единствената дъщеря на актрисата – Мария Грубешлиева (Муки), авторка на две биографични книги за майка си. Третият мъж на Мутафова е артистът Нейчо Попов. За него тя казва, че е любовта на живота й. За първи път се виждат в Народния театър, където тя започва да работи като актриса, а той е студент във ВИТИЗ. Годината е 1949-а. Стояна играе на сцената на Народния театър още 7 години. Впоследствие е сред актьорите-основатели на Сатиричния театър през 1956 г., където развива своя мощен комедиен талант. В трупата на театъра е до 1991 г. Пенсионирането й не може да я откаже от сцената и до ден-днешен тя не спира да играе. По думите на Мария Касимова, Стоянка Мутафова е “едно от най-добрите стихийни бедствия, които могат да ни се случат”. “Никога да не се предаваш, да бъдеш себе си, да се бориш и да достигнеш своето столетие. И когато това стане, да можеш с усмивка да му кажеш “Добър вечер” и да си щастлив от дългия път, който си извървял”, гласи девизът на Стоянка, посочен в книгата, наречена “Добър вечер, столетие мое”, написана за живота на актрисата от дъщеря й Мария. Магнетична и безкрайно талантлива тя приковава вниманието на публиката още щом стъпи на сцената и напълно заслужено печели любовта й, както в театъра така и на екрана. Стоянка Мутафова участва в много от емблематичните български филми като: “Специалист по всичко”, “Любимец 13”, “Топло”, “Бялата стая”, “Кит”, “Езоп” и други. Уважавана и обичана, тя успява да вдъхнови поколения български артисти да тръгнат по пътя на театъра и киното. Актрисата продължава да играе активно, да изнася представления из страната и на сцената на Сатиричния театър в София. “На сцената да бъда здрава”, това си пожела легендата на българския театър броени дни преди рождения си ден.   Става за министър-председател! Писателката Мария Касимова пише за Стоянка Мутафова: “Убедена съм, че само театърът може да понесе такава енергия – ако трябваше да я отдава на класическото си образование, вероятно досега Стоянка Мутафова да е станала причина у нас латинският да е официален език, а четенето на книги и насилственото поумняване – държавна политика. В този смисъл всяка сфера в обществото и бизнеса може да съжалява, че си няма своята Стоянка Мутафова. Защото само си я представете архитект, генерал или пък министър-председател! Нещата в държавата със сигурност щяха да са много по-подредени, при това някак без напрежение, весело, по карнавалному!”   За нея Кралицата на комедията Тя е много интелигентна, образована, шантава и голяма актриса. Аз мисля, че е кралицата на комедията. Когато е на сцената – тя я владее. Сцената я зарежда и й дава енергия и смисъл да живее. Там е щастлива и истинска. Ако можеше да бъде другаде, щеше да сред най-големите световни комедийни актриси, но тя и сега е много ценена.   Имаме кармична връзка Ние имаме кармична връзка, която с годините се засилва. Нито можем една с друга, нито една без друга, което става много трудно и тежко, предимно за мен. Благодарение на нея аз като млада живях бурен и охолен живот, но за съжаление не тръгнах по свой път. Сега дойде моментът да й се отплатя за всичко, което тя ми е дала.   Тя е жива легенда Тя е едно безкрайно приятелство и вдъхновение. Може да разказва толкова интересни неща, тя е жива легенда, живата ни история. Изключително духовит човек. Има много бърз ум, много е забавна, с чувство за самоирония. Прекрасен човек. Няма умора на сцената.   Няма кой да я повтори Тя не е смешен човек в живота, въпреки че никои не познава смешното по-добре от нея. Професионалната й младост е уникална в световен мащаб. И да напише рецептата, няма кой да я повтори, защото тази смесица от умен, тъжен, едновременно с това лекомислен и луд човек, е уникална. Природата събира на едно място хиляди неща, за да се получи Стояна.            ", "date": "2019.02.02", "title": " Стоянка Мутафова – Сценографинята"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%b8%d1%81%d0%ba%d0%b0-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8-%d0%bf%d0%be-%d0%bd%d0%be%d0%b2-%d0%b4%d0%be%d0%b3/", "text": "Президентът на САЩ Доналд Тръмп заяви, че иска да има преговори за нов договор за ракетите със среден и малък обсег. „Надявам се, че ще можем да съберем всички в една голяма и хубава стая и да създадем нов и много по-добър договор. Бих искал да видя това. Той обаче ще трябва да бъде спазван от всички“, каза Тръмп пред журналисти в Белия дом, предаде БТА. Съветникът на Белия дом по въпросите на националната сигурност Джон Болтън посочи през октомври, че Договорът за ликвидиране на ракетите със среден и малък обсег не съответства на съвременната реалност. Болтън изтъкна тогава, че голям брой държави, сред които Китай, Иран и Северна Корея, които не са страни по споразумението, притежават балистични ракети.    ", "date": "2019.02.02", "title": " Доналд Тръмп иска преговори по нов договор за ракетите със среден и малък обсег"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d1%81-%d0%bf%d1%80%d0%b8%d0%b7%d0%bd%d0%b0%d0%bd%d0%b8%d0%b5-%d0%bd%d0%b0-%d0%be%d1%81%d0%ba%d0%b0%d1%80-%d0%b8%d1%82%d0%b5-%d0%b7/", "text": "Камен Марков е първият българин, номиниран като главен дизайнер и технически ръководител в категория „Реклама” на най-престижните награди за визуални ефекти – VES (Visual Effects Society Awards). Световната асоциация за визуални ефекти раздава холивудските отличия за най-забележителните постижения в сферата на VFX. Сред номинираните тази година са филми като „Отмъстителите: Война без край”, „Феноменалните 2”, „Изгубени в космоса”, „Бохемска рапсодия” и „Първият човек”. Камен Марков, който живее и работи в Лондон, е номиниран за две от престижните награди за визуални ефекти за Коледната реклама на британската луксозна верига Jоhn Lewis. „Момчето и пианото” е с участието на сър Елтън Джон – кампания, която бе очаквана с голямо нетърпение и стана вайръл за часове след излъчването й през ноември миналата година. Двете номинации са в категориите Outstanding Visual Effects in a Commercial и Outstanding Compositing in a Photoreal Commercial („Най-добри визуални ефекти в ТВ реклама” и „Най-добро фотореалистично изпълнение на визуални ефекти в ТВ реклама”). Камен работи  по рекламата като главен дизайнер и технически ръкодовител на екип от около 40 специалиста, част от водещата международна VFX компания MPC. „Изключително съм щастлив и развълнуван да бъда номиниран – особено за това отличие, тъй като това са най-значимите технически награди в бизнеса. Това е и една от технически най-сложните реклами, върху която съм работил някога. Възможността да се включа в този мащабен проект е не само мой личен успех, но е и значимо признание за целия ни екип”, коментира Камен Марков. От техническа гледна точка „Момчето и пианото” е голямо предизвикателство, създадено с необичайни творчески идеи. Използваният от Камен VFX подход е уникален, тъй като рядко се среща в създаването на реклами и обикновено се използва в игрални филми. Чрез специален софтуер и голям набор от фотографски и филмови референции Камен и екипът му успяват да пресъздадат етапи от живота на Елтън Джон в прецизни детайли. Камен Марков започва кариерата си в областта на специалните ефекти на родна земя, когато рекламният, музикален и кино пазар у нас са все още изключително неразвити. През 2004 г. стремежът му към по-големи предизвикателства и повече перспективи го отвеждат в Мексико, където работи за голямото VFX студио – The Filter FX. След множество успешни проекти в Латинска Америка, той се присъединява към екипа на MPC в Лондон през 2010 г. Оттогава Камен се налага като един от водещите VFX супервайзери на компанията и работи върху кампании за брандове като Visa, Vodafone, Audi, Carlsberg, Sony, Cravendale и John Lewis. Сред популярните лица, с които е работил, са Юсейн Болт, Кайли Миноуг, Лили Алън, Ева Грийн и Никол Шерцингер. В ролята си на Visual Effect Supervisor & Senior Flame Artist, Камен си сътрудничи с някои от най-почитаните режисьори и таланти на филмовата и рекламната индустрия като Сам Браун, Даниел Клайнман, Джонатан Глейзър и Себ Едуардс. Сред международните награди и отличия, които Камен Марков печели през годините са: APA Collection Diamond за кампанията на Cravendale “Milk Me Brian”, Eurobest Gold и APA Showcase Diamond за кампанията на Cravendale “Cat’s with thumbs”, APA Showcase Diamond за кампанията на John Lewis “Tribute to Givers”, награда от London International Awards за кампанията на  MTV – „Staying Alive“ и бронз от Cannes Lions за Sony. Негови проекти са отличавани многократно и в Мексико и Аржентина. Церемонията по връчването на 17-ите ежегодни награди на Visual Effects Society ще се проведе на 5 февруари в Бевърли Хилс, Калифорния.", "date": "2019.02.02", "title": " Българин с признание на „Оскар”-ите за визуални ефекти\t\t\t"}
{"url": "https://trud.bg/%d0%bd%d0%b0%d1%81%d0%b5%d0%bb%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%82%d1%83%d1%80%d1%86%d0%b8%d1%8f-%d0%b4%d0%be%d1%81%d1%82%d0%b8%d0%b3%d0%bd%d0%b0-82-%d0%bc%d0%bb%d0%bd-%d0%b4/", "text": "Населението на Турция през 2018 г. се е увеличило с 1 193 357 души спрямо предходната година, достигайки 82 милиона 3 хиляди 822 жители. През 2017 г. населението на нашата югоизточна съседка е наброявало 80 милиона души, уточнява Националния статистически институт, съобщава  . Данните показват, че мъжете имат превес над жените – тенденция, която е обратна на съществуващата в повечето европейски страни. Така процентът на мъжете е 50,2% или около 41 милиона души, а на жените – 49,8% или около 40 милиона.          ", "date": "2019.02.02", "title": " Населението на Турция достигна 82 млн. души"}
{"url": "https://trud.bg/%d0%bd%d0%b0%d1%82%d0%be-%d0%b8-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%bf%d0%be%d0%b4%d0%bf%d0%b8%d1%81%d0%b2%d0%b0%d1%82-%d0%b2-%d1%81%d1%80%d1%8f%d0%b4%d0%b0-%d0%bf%d1%80%d0%be/", "text": "Посланиците на държавите от НАТО ще подпишат на 6 февруари с Македония протокола за присъединяване. На церемонията ще присъства македонският външен министър Никола Димитров, съобщи БТА. НАТО вече уточни, че Македония ще влезе в алианса с новото си име като 30-ата държава от организацията. С подписването на протокола за присъединяване започва последната фаза от присъединяването. В този краен етап властите – обичайно парламентите на държавите от НАТО, трябва да дадат своето одобрение. Когато всички държави одобрят протокола, генералният секретар на НАТО отправя покана за присъединяване към новата страна.      ", "date": "2019.02.02", "title": " НАТО и Македония подписват в сряда протокола за присъединяване"}
{"url": "https://trud.bg/%d0%b2%d0%b5%d0%bd%d0%b5%d1%86%d1%83%d0%b5%d0%bb%d0%b0-%d0%b5-%d0%bf%d1%80%d0%be%d0%b4%d0%b0%d0%bb%d0%b0-3-%d1%82%d0%be%d0%bd%d0%b0-%d0%b7%d0%bb%d0%b0%d1%82%d0%be-%d0%bd%d0%b0-%d0%be%d0%b0%d0%b5/", "text": "Инвестиционната фирма Noor Capital от Обединените арабски емирства (ОАЕ) съобщи, че е закупила три тона злато от Централната банка на Венецуела през януари. „На 21 януари 2019 г. Noor Capital закупи около три тона злато от Централната банка на Венецуела в съответствие с международните стандарти и норми, действащи към този момент. Следващи транзакции не е имало“, се казва в изявлението, предаде  . Компанията отбеляза също, че няма да продължи да работи с Венецуела, докато ситуацията в тази страна не се стабилизира. Централната банка на Венецуела възнамерява през следващите дни да изпрати 15 тона злато в ОАЕ, което да продаде, за да попълни валутните резерви.", "date": "2019.02.02", "title": " Венецуела е продала 3 тона злато на ОАЕ"}
{"url": "https://trud.bg/%d0%b2%d0%b5%d0%bd%d0%b5%d1%86%d1%83%d0%b5%d0%bb%d1%81%d0%ba%d0%b8-%d0%b3%d0%b5%d0%bd%d0%b5%d1%80%d0%b0%d0%bb-%d0%bf%d1%80%d0%b8%d0%b7%d0%bd%d0%b0-%d0%be%d0%bf%d0%be%d0%b7%d0%b8%d1%86%d0%b8%d0%be/", "text": "Генерал от венецуелските военновъздушни сили обяви днес, че признава опозиционния лидер Хуан Гуайдо за временен президент на страната, съобщиха световните агенции. „Днес с гордост на патриот и демократ съобщавам, че не признавам диктаторската власт на Николас Мадуро и признавам депутата Хуан Гуайдо за изпълняващ длъжността президент на Венецуела, и съм готов да изпълнявам неговите заповеди“, посочва генерал Франсиско Естебан Янес Родригес във видеозапис, разпространен в Туитър и цитиран от Франс прес и ТАСС. Генералът, който е началник на стратегическото планиране във ВВС, призовава и други военни да последват примера му, предаде Ройтерс. Командването на венецуелските ВВС обвини генерала в предателство, в съобщение в Туитър. Генерал Франсиско Янес е първият генерал на активна служба, който признава Гуайдо откакто той се самопровъзгласи за временен президент на 23 януари, отбелязва агенцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                      ", "date": "2019.02.02", "title": " Венецуелски генерал призна опозиционния лидер Гуайдо за временен президент на страната"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%bf%d0%be%d0%ba%d0%b0%d0%b7%d0%b0-%d0%b5%d0%b4/", "text": "Елена Йончева ясно показа- какво се случва в държавата, а това е един от десетките примери- как се харчи публичният ресурс  – национален и европейски. Това каза председателят на ГС на БСП – София Калоян Паргов, съобщиха от пресцентъра на столичната организация. Той добави, че „Ларгото“ е бил обект, широко популяризиран като голямо достижение, което очевидно се е оказало доста скъпо. „След 2009 г. отворихме една „кутия на Пандора“ с идването на ГЕРБ на власт и политическата конфронтация, която създадоха“, каза още Паргов. Социалистът добави, че управляващите имат претенции за безпогрешност, а вече и чувство за безнаказаност, което личи от поведението им и истерията, до която са довели политическия живот у нас. На въпрос кой ще води евролистата на левицата, Калоян Паргов обясни, че номинациите за кандидати за евродепутати вече са започнали и всяка една партийна организация ще даде своите предложения. Той добави, че всички те ще бъдат обсъдени на общински и районни конференции през март и след това предоставени на Националния съвет на партията. „Ще търсим оптималния вариант за да съставим печеливша листа“, добави още Паргов. Столичният бюджет е превърнат в счетоводна сметка, това хвърли петно върху Столична община „Философията на столичния бюджет е продължение на модела Софиянски. Той се е превърнал в една счетоводна сметка, която се прави от едни същи хора, през всички тези години. За съжаление, това хвърли петно върху Столична община, като институция“, коментира Калоян Паргов. Той добави, че затова е необходимо в Столична община да се въведе програмното бюджетиране. Паргов обясни, че плах опит за такова има само в общинското здравеопазване. „Вече 10 години моля и повтарям да реорганизираме изцяло транспортната схема в София, за да бъде пътникът на първо място, а транспортът бърз и удобен. Смисълът на програмното бюджетиране е- не да харчим, колкото имаме, защото пари има, а въпросът е как се харчат“, коментира още председателят на ГС на БСП. Той каза още, че това, което може да отличи като единственото положително в бюджета на София са средствата за доизграждането на метрото .  ", "date": "2019.02.02", "title": " Калоян Паргов: Елена Йончева показа един от десетките примери как се харчат публичните пари"}
{"url": "https://trud.bg/%d0%b7%d0%b0%d0%b4%d1%80%d1%83%d0%b3%d0%b0%d1%82%d0%b0-%d0%b7%d0%b0-%d1%87%d0%b8%d1%81%d1%82%d0%b0-%d1%85%d1%80%d0%b0%d0%bd%d0%b0-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d0%ba/", "text": "Кулинарна ученическа олимпиада организират от Задруга за чистата храна. Това обяви в събота във Велико Търново председателят на сдружението Филип Хайвазян. Инициативата на радетелите за здравословно хранене ще се проведе съвместно с Министерство на образованието и първоначално ще обхване училища в София и Русе. В училищните кръгове участниците ще представят здравословни рецепти и готови храни. Идеята е те да се продават в съответното училище и със събраните средства да се подкрепи различна благотворителна инициатива. Победителите отиват на регионален кръг, след което най-добрите шест от всеки район се явяват на финалния етап. От скоро Задругата за чиста храна участва и в електронен каталог, чрез който българските стоки ще стигат до 190 храни в света. Участието в него е безплатно за членове на организацията. На първата среща за тази година Задругата за чиста храна прие три направления за развитие през 2019-та. Първото е засилена работа с институциите и училищата, второто е намиране, създаване и гарантиране на чистите продукти, а трето е изграждане на Дворец на чистата храна. Той ще бъде разположен в близост до габровското село Боженци, от където един ден ще започва тунелът под шипка. Във въпросния Дворец ще бъдат показани свойствата на полезната храна, начините на производство и отглеждането на суровини. Той ще представлява своеобразен музей на добрата храна, обясниха от Задругата. Идеята за неговото създаване е изцяло на билкаря Емил Елмазов. Освен всичко друго над 50 училища в София и Русе са проявили интерес към 3 образци за училищна закуска, специално разработени от Задругата за чистата храна. Става въпрос за здравословни крекери и пандишпанови кексчета. „Най-хубавата новина е, е имаме решение от Патентното ведомство за търговската марка „Задруга за чиста храна“. И мисля, че следващата седмица ще имаме и самото удостоверение“, обяви Филип Хайвазян. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.02", "title": " Задругата за чиста храна организира Кулинарна ученическа олимпиада\t\t\t"}
{"url": "https://trud.bg/%d0%b6%d1%8a%d0%bb%d1%82%d0%b8%d1%82%d0%b5-%d0%b6%d0%b8%d0%bb%d0%b5%d1%82%d0%ba%d0%b8-%d0%bd%d0%b0-%d1%88%d0%b5%d1%81%d1%82%d0%b2%d0%b8%d0%b5-%d0%b2-%d0%bf%d0%b0%d1%80%d0%b8%d0%b6-%d0%b2-%d0%bf/", "text": "В Париж се провежда шествие на „жълтите жилетки“ в подкрепа на пострадалите по време на демонстрациите на протестното движение, предаде ТАСС, като се позова на телевизия Бе Еф Ем. По данни на правителството над 2000 души са били ранени от началото на протестните акции на 17 ноември миналата година, отбелязва Асошиейтед прес. Това е дванадесетата поредна събота, в която „жълтите жилетки“ излизат по улиците на Париж и други френски градове, посочва Франс прес. Неколкостотин демонстранти тръгнаха от площад „Феликс Ебуе“ в Дванадесети район на Париж към Площада на Републиката. Така нареченият „бял марш“ е в знак на солидарност с пострадалите по време на протестните прояви на „жълтите жилетки“, като в него участват 30 от ранените демонстранти. Сред тях е и неофициалният лидер на движението Ерик Друе Жером Родригес, който бе ранен в главата при сблъсък между полицията и демонстрантите на Площада на Бастилията преди седмица. Много от „жълтите жилетки“ носят плакати с надписи „Край на полицейското насилие“. Демонстрантите настояват полицията да спре да използва специални устройства за изстрелване на гумени куршуми и гранати, за които се твърди, че причиняват сериозни наранявания и които са забранени в повечето европейски страни. Жером Родригес бе ранен в окото именно с такова устройство. Твърди се, че общият брой на тежко ранените в очите демонстранти е 20 души, като по-голямата част от тях са загубили око. Част от останалите „жълти жилетки“ на днешния протест носят превръзки на очите в израз на солидарност с ранените. Държавният съвет на Франция бе сезиран по въпроса с употребата на специалните устройства и вчера постанови, че рискът от насилие по време на демонстрациите създава необходимостта на силите на реда да им бъде позволено да ги използват. Решението на съвета бе разкритикувано от „жълтите жилетки“. Френският външен министър Кристоф Кастанер призна вчера, че специалните устройства са в състояние да нанасят сериозни наранявания. Кастанер обеща санкции при положение, че силите на реда превишат правата си, като Генералният инспекторат към френската полиция е започнал 116 разследвания на подобни случаи. Въпреки това министърът подчерта, че полицията има право да използва устройствата срещу създателите на безредици. „Ако нямаше разграбени магазини, издигнати барикади, изгорени автомобили и опустошени сгради, ако законът беше спазван, нямаше да има и ранени“, подчерта Кастанер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.02", "title": " „Жълтите жилетки“ на шествие в Париж в подкрепа на пострадалите при демонстрациите"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-11-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b2-%d0%b1%d0%be%d1%81%d0%bd%d0%b0-%d0%b8-%d1%85%d0%b5%d1%80%d1%86%d0%b5%d0%b3%d0%be/", "text": "Полицията арестува 11 мигранти след масово сбиване в приемния център в Босна, при което са пострадали сериозно осем души, съобщи говорител на полицията в събота, предава AFP. Сбиването, в което са участвали няколкостотин мигранти, настанени в центъра в северозападния град Бихач, е станало в петък вечерта, предаде агенция FENA. След като полицията е поставила ситуацията под контрол и е разпитала повече от 30 мигранти „са били арестувани осем афганистански граждани, двама индийци и един пакистанец“, добави говорителят Але Силдиджич. Причината за сбиването засега остава неизвестна. Четиридесет мигранти са потърсили медицинска помощ, сред които осем са били сериозно ранени, най-вероятно с нож, каза доктор Фарун Хелич. Един мигрант е получил животозастрашаващи наранявания, но живота му вече е извън опасност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.02", "title": " Арестуваха 11 мигранти в Босна и Херцеговина след масово сбиване"}
{"url": "https://trud.bg/%d1%81%d0%bd%d1%8f%d0%b3-%d0%b7%d0%b0%d1%82%d0%b2%d0%be%d1%80%d0%b8-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d0%b2-%d0%b8%d1%82%d0%b0%d0%bb%d0%b8%d1%8f/", "text": "Обилният сняг, който вали в италианските Алпи, доведе до блокиране на трафика по магистрала А22 в Алто Адидже (Южен Тирол), върху която падна и лавина, информира БНР. Жертви и ранени няма. В други райони обилните дъждове доведоха до наводнения и свлачища. Вече над 12 часа е затворен участък по магистралата А22 преди Бренеро и границата с Австрия. Заради обилния сняг се е образувала колона от 12 километра още от вчера от тежки и леки превозни средства, а паднала лавина усложни още повече положението. Затрупани са и успоредните на магистралата пътища, поради което почистващата техника трудно влиза в действие причина за което е и голямото наличие на камиони. От спасителните екипи, в които се включиха над 200 души, обясниха пред медиите, че преместването на камионите е изключително трудно. Заради лавината и снега е спряно и железопътното движение и затова в област Алто Адидже е обявено спешно извънредно положение. Проливни дъждове и югоизточния вятър доведоха до висока вода във Венеция от 115 сантиметра, в областите Тоскана и Емилия-Романя е високо нивото на реките, образувани са редица свлачища, а достъпът до кейовете на река Тибър в Рим е забранен и в района е обявен жълт код. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.02", "title": " Сняг затвори магистрала в Италия\t\t\t"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0-%d0%b3%d1%80%d1%83%d0%b5%d0%b2%d1%81%d0%ba%d0%b8-%d0%b2%d0%bb%d0%b0%d1%81%d1%82%d1%82%d0%b0-%d0%bd%d0%b5-%d0%bc%d0%b8-%d0%bf%d0%be%d0%bc%d0%be%d0%b3%d0%bd%d0%b0/", "text": "Властта не ми помогна да избягам, заяви бившият македонски премиер Никола Груевски, който е обявен за издирване, в интервю пред македонския телевизионен канал „Сител“. След три месеца мълчание, Груевски даде интервю в Букурещ. Пред журналисти той разкри пътя си на бягство. Той посочи, че не желае да разкрие дали е минал през ГКПП или е преминал границата нелегално, но добави, че е напуснал Македония през Албания. „От Македония заминах много просто, отидох в Албания, регистрирах се в унгарското посолство там, поисках политическо убежище. От съображения за сигурност, като бивш дългогодишен премиер, бях транспортиран до Унгария. След като отидох в Албания, се движех с моята личната карта“, обясни Груевски. На въпроса дали правителството му е помогнало за бягството той е отговорил с усмивка: Не, добавяйки, че те биха направили всичко друго, но не и да му помогнат. Останалата част от интервюто ще бъде излъчено в централната новинарска емисия в 19 ч. (местно време). Според анонса Груевски ще говори за членовете на партията си, които са останали в беда, предимно за Миле Янакиевски, Гордана Янкуловска и Кирил Божиновски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.02", "title": " Никола Груевски: Властта не ми помогна да избягам"}
{"url": "https://trud.bg/%d0%ba%d0%be%d0%bd-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0-%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-%d0%bf%d1%8a/", "text": "Тежка катастрофа на пътя за Казанлък, край Тулово, съобщи  . По първоначални данни, кон е излезнал на пътното платно. Водачът на колата е забелязал животното в последния момент. Опитал се да го избегне и се е забил в предпазната мантинела. Отново по първоначални данни – има тежко пострадал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.02", "title": " Кон предизвика тежка катастрофа на пътя за Казанлък\t\t\t"}
{"url": "https://trud.bg/%d1%81%d0%bf%d0%b0%d1%81%d0%b8%d1%85%d0%b0-%d1%82%d1%80%d0%b8%d0%bc%d0%b0-%d0%bc%d0%bb%d0%b0%d0%b4%d0%b5%d0%b6%d0%b8-%d0%be%d1%82-%d1%83%d0%b4%d0%b0%d0%b2%d1%8f%d0%bd%d0%b5-%d0%b2-%d0%bf%d1%80%d0%b8/", "text": "В Италия се проведе мащабна акция по спасяването на трима тийнейджъри от придошлите заради обилните валежи води на река Корнеа, близо до град Пиза, област Тоскана, предаде БНТ. Колата на младежите била повлечена от водата при опита им да преминат през наводнен мост. Екипи на пожарната се озоваха на мястото на инцидента в ранните часове на деня. На място открили почти потопената кола и младежите, които успели да се покатерят на покрива й. Спасителната операция отнела няколко часа заради тежките метеорологични условия и силното течение на реката. Момчетата обаче били изведени на твърда земя и откарани в болница с хипотермия, но са без опасност за живота. В няколко италиански региона е издадено предупреждение за буреносни ветрове и проливни дъждове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.02", "title": " Спасиха трима младежи от удавяне в придошла река в Тоскана"}
{"url": "https://trud.bg/%d1%84%d0%b5%d0%b4%d0%b5%d1%80%d0%b8%d0%ba%d0%b0-%d0%bc%d0%be%d0%b3%d0%b5%d1%80%d0%b8%d0%bd%d0%b8-%d0%ba%d0%be%d1%81%d0%be%d0%b2%d0%be-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%be%d1%82/", "text": "Косово трябва да премахне митата върху стоките от Сърбия, така че страните да възобновят възможно най-скоро диалога за нормализиране на отношенията. Това съобщи ръководителят на дипломацията на ЕС Федерика Могерини след разговорите с лидера на Косово Хашим Тачи, предаде  . „Говорих с президента Хашим Тачи. Подчертах, че митата трябва да бъдат отменени, за да се възобнови диалогът възможно най-скоро. Нормализирането на отношенията е от ключово значение за Косово, Сърбия, Западните Балкани и ЕС. Няма повече време за губене“, каза тя. На 21 ноември Косово наложи мита в размер на 100% върху стоки от Сърбия и Босна и Херцеговина.  По-късно правителството реши да разшири 100- процентните мита върху всички стоки, идващи от територията на Централна Сърбия, включително за стоки, които не са произведени в Сърбия.", "date": "2019.02.02", "title": " Федерика Могерини: Косово трябва да отмени митата, за да се възобнови диалогът със Сърбия"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8-%d1%84%d0%b5%d1%80%d0%bc%d0%b5%d1%80%d0%b8-%d0%b1%d0%bb%d0%be%d0%ba%d0%b8%d1%80%d0%b0%d1%85%d0%b0-%d0%bf%d1%8a%d1%82%d1%8f-%d1%81%d0%b5%d1%80%d0%b5%d1%81-%d1%81/", "text": "Гръцки фермери блокираха с трактори пътя Серес – Солун и обявиха, че блокадата ще е безсрочна. Шофьорите са принудени да използват обходни маршрути. Блокирано е движението към Солун и влизащите през граничен пункт „Промахон“ трябва да използват дълъг обходен маршрут, предаде  . Нараства и броят на недоволните земеделци на магистралата Солун – Атина до Лариса. Причината за тази реакция на фермерите е присъствието на заместник-председателя на Европейския парламент и лидер на евродепутатите от СИРИЗА Димитрис Пападимулис. Фермерите се опитаха да се срещнат и преговарят с него, но не успяха. Националният фермерски съюз отказва да преговаря с правителството.  ", "date": "2019.02.02", "title": " Гръцки фермери блокираха пътя Серес-Солун"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be/", "text": "22-годишен младеж е загинал тази нощ при катастрофа в Стамболийски, съобщи Дарик радио. Инцидентът е станал към 1:00 ч. след полунощ. Сигналът е за блъснал се в дърво лек автомобил „Форд“. От екипите на полицията и спешна помощ е констатирана смъртта на 22-годишното момче, което било зад волана без книжка. Разхвърчалите се отломки от колата са нанесли материални щети по паркиран наблизо лек автомобил „Фолксваген“. Местопроизшествието е запазено, извършен е оглед. Работата по изясняване на причините и обстоятелствата около тежкия пътен инцидент продължава. Уведомена е Окръжната прокуратура.", "date": "2019.02.02", "title": " Младеж без книжка загина при катастрофа в Стамболийски"}
