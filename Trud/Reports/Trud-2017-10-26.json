{"url": "https://trud.bg/%d0%bc%d0%be%d0%b4%d0%b5%d1%80%d0%b5%d0%bd-%d0%b5%d1%85%d0%be%d0%b3%d1%80%d0%b0%d1%84%d1%81%d0%ba%d0%b8-%d0%b0%d0%bf%d0%b0%d1%80%d0%b0%d1%82-%d0%be%d1%82%d0%ba%d1%80%d0%b8%d0%b2%d0%b0-%d0%be%d0%bf/", "text": "С модерен апарат за контрастно усилена ехография разполага вече отделението по гастроентерология в УМБАЛ „Пловдив“ (бившата Окръжна болница). Изследването се прави с контраст без химически вещества, който се разбива на мехурчета в организма. По този начин на пациентите се спестяват алергични реакции към препарата, а в определен процент отпада и необходимостта от хистологично или цитологично доказване, твърди началникът на отделението д-р Цветка Лахтариева. Контрастно-усилената ехография бързо навлиза в диагностичния алгоритъм на редица заболявания на черния дроб, най-вече на огнищните солидни чернодробни заболявания. Контрастните вещества за ултразвук действат изцяло в кръвното русло и предоставят възможността за визуализиране на микроциркулацията в конкретната зона. Контрастните агенти представляват микромехурчета (среден размер 2.5 µm), изпълнени с газ и покрити с обвивка, които са приблизително с големината на еритроцитите. Същевременно те са и достатъчно малки, за да преминат безопасно през белодробната циркулация. Мехурчетата променят размерите си в зависимост от звуковата вълна. По тази методика се контрастират огнищни лезии в черния дроб и бъбреците, за да се разграничат доброкачествените от злокачествените или туморните формации. Освен това се определят и подвидовете при доброкачествените лезии в черния дроб, като хемангиоми, аденоми, огнища на стеатози и др. Ехографски наблюдението се провежда на 2 екрана, като се проследява поведението на образа според задържането и изчистването на контраста. „Това ни помага да проследим метастазирането на черния дроб и да назначим правилната терапия”, твърди д-р Цветка Лахтариева. Според нея благодарение на модерната апаратура за контрастно усилена ехография при огнищни формации на черния дроб в отделението по гастроентерология към Университетска болница „Пловдив“ значително е нараснал броят на новооткритите случаи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " Модерен ехографски апарат открива опасни заболявания на черния дроб\t\t\t"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b2%d0%b5%d0%bb%d0%b8%d0%ba-%d0%bc%d0%be%d0%bc%d0%b5%d0%bd%d1%82-%d0%b2-%d0%ba%d0%b0%d1%80%d0%b8%d0%b5%d1%80%d0%b0%d1%82%d0%b0-%d0%bc%d0%b8/", "text": "Григор Димитров оцени високо класирането си за финалния турнир на АТП в Лондон. Той ще дебютира в надпреварата след като преди 4 години отказа да отиде като резерва в турнира. „Винаги е било моя цел и когато разбрах, че се е случило, беше един от най-великите моменти в моята кариера досега“, заяви българинът. Идолът му Роджър Федерер пък може да си върне първото място по най-много спечелени пари от наградни фондове в тениса. Швейцарецът изостава с 400 000 долара от лидера Новак Джокович (Сърбия), който има заработени $109,8 милиона, но заради травма е извън игра до края на годината.", "date": "2017.10.26", "title": " Григор: Велик момент в кариерата ми"}
{"url": "https://trud.bg/%d0%b5%d0%b4%d0%b8-%d1%85%d1%8a%d1%80%d0%bd-7-%d0%bc%d0%b8%d0%bb%d0%b8%d0%be%d0%bd%d0%b0-%d0%b7%d0%b0-%d1%83%d0%b0%d0%b9%d0%bb%d0%b4%d1%8a%d1%80-%d0%b0-%d0%b0%d0%b7-%d0%b8%d1%81%d0%ba%d0%b0%d0%bc-28/", "text": "Еди Хърн явно няма да успее в опита си да организира мач на шампиона на Световния боксов съвет (WBC) Дионтей Уайлдър с британеца Дилиън Уайт. Импресариото, който е агент на Антъни Джошуа, отряза мераците на американеца да получи $7 млн. за боя. „А аз искам 28-сантиметров пенис, но и това няма как да се случи!“, подигра се Хърн, който е склонен да даде $3 млн. А Уайлдър отговори, че няма нужда от мач с Уайт, а с Джошуа за обединение на титлите. „Това е главната ми цел – обяви американецът. – 2018-а ще е голяма година. Хората също искат този мач, така че Джошуа ще е принуден да се бие с мен.“", "date": "2017.10.26", "title": " Еди Хърн: 7 милиона за Уайлдър? А аз искам 28-сантиметров"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d1%81%d0%b0%d1%80%d0%b0%d0%b5%d0%b2/", "text": "Премиерът Бойко Борисов пристигна в Босна и Херцеговина. Той посети военната база „Бутмир“, където разговаря с командира на Щаба на НАТО бригаден генерал Робърт Хюстън. Борисов беше посрещнат и от 12- годишната дъщеря на генерала, която говори български. Самият генерал също е научил покрай жена си, която е от София, български и говори много добре, обясниха от контингента ни. Борисов се срещна и с българския контингент, участващ в мисията EUFOR Althea. В официалната делегация, придружаваща министър-председателя Бойко Борисов, са вицепремиерите Томислав Дончев и Красимир Каракачанов, както и министрите Ивайло Московски и Емил Караниколов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " Премиерът Борисов пристигна в Сараево (СНИМКИ и ВИДЕО)"}
{"url": "https://trud.bg/%d1%81%d0%bc%d1%8a%d1%80%d1%82%d0%bd%d0%b8-%d0%b7%d0%b0%d0%bf%d0%bb%d0%b0%d1%85%d0%b8-%d0%b7%d0%b0-%d1%81%d1%8a%d0%b4%d0%b8%d1%8f-%d0%b2%d1%8a%d0%b2-%d1%84%d0%be%d1%80%d0%bc%d1%83%d0%bb%d0%b0-1/", "text": "Бившият пилот на „Ферари“ Мика Сало е получил смъртни заплахи заради решението си да свали Макс Верстапен от подиума след състезанието от Формула 1 в САЩ. Финландецът бе част от съдийската комисия, която наказа пилота на „Ред Бул“ за нередовна маневра при изпреварване в последната обиколка на състезанието. Друг зложелател пък написал клеветническо допълнение към страницата на Сало в Уикипедия. „Като стюард на ФИА той помага срещу заплащане на „Ферари“ и накара милиони холандци да плачат като деца в Остин“, гласял текстът. „Това е забавно, но заплахите наистина са притеснителни – заяви Сало. – А аз просто следвах правилата.“", "date": "2017.10.26", "title": " Смъртни заплахи за съдия във Формула 1"}
{"url": "https://trud.bg/25-%d0%b3%d0%be%d0%b4%d0%b8%d1%88%d0%b5%d0%bd-%d1%81-%d0%bd%d0%b8%d1%81%d0%b0%d0%bd-%d1%81%d0%b5-%d0%bf%d1%80%d0%b8%d0%b7%d0%b5%d0%bc%d0%b8-%d0%b2-%d0%be%d1%82%d0%b2%d0%be%d0%b4/", "text": "25-годишен шофьор от пловдивското село Старо Железаре е настанен в Университетска болница „Свети Георги” в града под тепетата, след като пострада в сряда при автомобилна катастрофа. Около 22.30 часа в полицията постъпил сигнал, че между Пловдив и Труд лек автомобил „Нисан” е паднал в отводнителен канал вдясно извън пътя. Алкохолната проба на водача на нисана е отрицателна, а работата по изясняване на причините и обстоятелствата около произшествието се изясняват от служители на РУ – Труд. По случая е образувано досъдебно производство. В сряда по пътищата в Пловдивска област са станали 33 произшествия с материални щети. Регистрирани са и 3 катастрофи с четирима ранени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " 25-годишен с „Нисан” се приземи в отводнителен канал край пътя Пловдив-Труд"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b7%d0%b0%d0%bb%d0%b0%d1%82%d0%b0-%d0%bd%d0%b0-%d1%81%d1%82%d0%b0%d0%bd%d0%ba%d0%b0-%d0%b7%d0%bb%d0%b0%d1%82%d0%b5%d0%b2%d0%b0/", "text": "Министърът на младежта и спорта Красен Кралев и бившият президент на федерацията по борба Валентин Йорданов присъстваха на откриването на новата зала за клуба по борба на Станка Златева в Сливен. ММС предостави 631 000 лв. за проекта а община Сливен отдаде терена безвъзмездно. „Без вашата помощ това нямаше да стане“, благодари най-добрата спортистка на България в последните години. Пред множеството официални лица и спортни деятели бяха направени демонстрации по борба и акробатика, а сливенският митрополит Иоаникий отслужи водосвет. Съоръжението ще е един от шестте национални центъра на борбата, в които ще се провеждат подготвителни лагери и състезания.", "date": "2017.10.26", "title": " Откриха залата на Станка Златева"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d0%b8%d1%85%d0%b0-%d0%b4%d0%b5%d1%86%d0%b0-%d0%b4%d0%b0-%d1%80%d0%b5%d0%ba%d0%bb%d0%b0%d0%bc%d0%b8%d1%80%d0%b0%d1%82-%d0%b2%d1%80%d0%b5%d0%b4%d0%bd%d0%b8-%d1%85/", "text": "Деца няма да могат да рекламират вредни храни, както и такива, съдържащи генно модифицирани организми. Това решиха депутатите, като приеха на първо четене промени в Закона за храните. В него е записано, че се забранява деца да участват в рекламата на храни и напитки, които съдържат мазнини, трансмастни киселини, сол/натрий и захар, които не отговарят на изискванията за здравословно хранене, съгласно действащата нормативна уредба. Когато храната съдържа или се състои от ГМО, думите „Съдържа ГМО” задължително се изписват на опаковката с размер, не по-малък от 25 на сто от опаковката, с главни букви, с контрастен на останалата част от текста цвят. Според вносителите от Министерски съвет целта на промените е да се гарантира висока степен на защита на здравето и интересите на потребителите и да се осигури прилагането на правото на ЕС и националните мерки в сектора. Етикетите върху продуктите трябва задължително да са на български език, без допълнително облепване с информация, различна от първоначалната, с което да се скрива дори част от първоначалното етикетиране. За първи път се регламентират изискванията за търговия с храни от разстояние. Въвежда се регистрация на превозните средства за транспортиране на храни от животински и неживотински произход – като брашно, хляб, хлебни и сладкарски изделия. Регистрацията ще се удостоверява със стикер. Предвижда се създаване на публичен национален регистър на бизнес операторите и обектите за производство, преработка и дистрибуция на храни, както и на тези на бутилирани минерални и изворни води. Ще бъде създаден Национален съвет по храните като постоянен консултативен орган, координиращ държавната политика в сектора, в който ще влязат министрите на здравеопазването, икономиката, околната среда и водите, труда и социалната политика и образованието, както и представители на БАБХ, сдружението на общините и браншовите организации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " Забраниха деца да рекламират вредни храни (обзор)\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b8-%d0%bd%d0%b0%d1%88%d0%b8%d1%82%d0%b5-%d0%be%d1%82-%d0%bd%d0%b0%d1%82%d0%be-%d0%b2-%d1%81%d0%b0%d1%80%d0%b0%d0%b5%d0%b2%d0%be/", "text": "Първото събитие от посещението на премиера Бойко Борисов в Сараево бе среща с контингента ни във военната база „Бутмир”. Борисов бе посрещнат от капитан първи ранг Георги Георгиев, който е национален командващ на контингента ни и от командващия въоръжените сили на ЕС в Сараево (EUFOR) – генерал-майор Антон Валднер. Изненадата дойде от командира на Щаба на НАТО в столицата на БиХ – бригаден-генерал Робърт Хюстън, който се оказа, че говори български, научил го покрай жена си, която е българка. Борисов разговаря с българския контингент, участващ в мисията EUFOR Althea. Нашите военнослужещи са 10 души, сред които има и една жена – старши сержант. От началото на септември 2012 г. приносът на България в операцията е с 10 военнослужещи в щаба на операцията в Сараево и лека маневрена рота с Национален поддържащ елемент до 140 военнослужещи и до 40 единици военна техника в състава на междинния резерв. Ротата се намира в България и се поддържа в необходимото състояние на готовност за развръщане. През годините на българското участие в операцията на НАТО в Босна и Херцеговина, а след това и в операция „Алтеа“ на Европейския съюз българските военни контингенти са получавали високи оценки за професионалното изпълнение на задачите. Днес Борисов ще разговаря с министър-председателя на Босна и Херцеговина Денис Звиздич. Двамата премиери ще обсъдят засилването на икономическото и регионалното сътрудничество, както и евроинтеграцията на Босна и Херцеговина. Борисов ще се срещне и с председателстващите и заместник-председателстващите на двете камари на Парламента, както и с члена на Председателството Бакир Изетбегович. По време на посещението ще бъде подписано споразумение за изменение на Спогодбата между българското правителство и Съвета на министрите на Босна и Херцеговина за международни автомобилни превози на пътници и товари. Документът има за цел да насърчи сътрудничеството в областта на автомобилния транспорт между двете страни. Прилагането на документа ще намали ограниченията по маршрутите на българските камиони, ще доведе до общото намаляване на експлоатационните разходи и възможности за коопериране между превозвачите на основата на търговски и пазарни споразумения и бизнес правила. В официалната делегация, придружаваща премиера са вицепремиерите Томислав Дончев и Красимир Каракачанов, както и министрите на транспорта и на икономиката Ивайло Московски и Емил Караниколов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " Борисов при нашите от НАТО в Сараево\t\t\t"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%bf%d1%80%d0%be%d0%ba%d1%83%d1%80%d0%be%d1%80-%d0%bd%d0%b0%d0%b3%d1%80%d0%b0%d0%b4%d0%b8-%d1%88%d0%b5%d1%81%d1%82%d0%b8%d0%bc%d0%b0-%d0%bc%d0%b0/", "text": "Главният прокурор на България Сотир Цацаров е наградил шестима магистрати от Районна прокуратура-Пловдив със „служебна благодарност“ за проявен висок професионализъм и образцово изпълнение на служебните задължения. Предложенията за поощряването са направени от Гергана Мутафова, която до октомври 2017 г. бе административен ръководител на Районна прокуратура-Пловдив. За висок професионализъм в работата са отличени Чавдар Грошев, изпълняващ в момента функцията районен прокурор на Пловдив, Румяна Зайкова-Калеева, заместник-районен прокурор, и прокурорите Мария Лулкина, Николай Николов, Илияна Джубелиева и Елка Каранинова. Грамотите са връчени от Гергана Мутафова, член на Висшия съдебен съвет, в присъствието на колегите на наградените магистрати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " Главният прокурор награди шестима магистрати от Районна прокуратура-Пловдив за висок професионализъм в работата"}
{"url": "https://trud.bg/%d0%bb%d1%8e%d0%b1%d0%be%d0%bc%d0%b8%d1%80-%d0%ba%d1%8e%d1%87%d1%83%d0%ba%d0%be%d0%b2-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%b8%d0%bd%d1%81%d1%82%d0%b8%d1%82%d1%83%d1%82-3/", "text": " – Би било прекалено самонадеяно да се твърди, че всичко зависи от нас – но би било твърде безотговорно да се смята, че от нас като председател на Съвета на ЕС нищо не зависи.Западните Балкани са един от двата най-логични български външнополитически приоритети. Другият е Черноморският регион. България дълго време бе важен и активен регионален фактор и при влизането ни в ЕС и НАТО от нас се очакваше да допринесем със своята експертиза и опит за развитието на общоевропейските политики в Югоизточна Европа.Добре е, че България поднови интереса си към региона, не е нормално, че трябваше да чакаме председателството, за да се активизираме. Казвам това, защото само преди година завърши друго българско председателство – на Процеса за сътрудничество в Югоизточна Европа, който е основният регионален формат. България не просто не инициира нито един съществен регионален дебат тогава, но и не хвърли съдържателен мост към европредседателството си.  – Сега ключово е да се убедят нашите партньори в ЕС, че евроинтеграцията на региона не е просто наш приоритет, а общоевропейски интерес; че това не е само технократско упражнение по отваряне и затваряне на глави, а е нужна стратегическа визия в интерес на сигурността и стабилността на самата Европа. За да се върне усещането за достижимост на целта, за което си струва да се положат усилия. Присъединяването към ЕС не е акт, а процес на изпълнение на критерии, но той следва да има своята времева динамика и рамка.За да не останат Западните Балкани просто етикет, а да се превърнат в реален приоритет на председателството, е необходимо той да се напълни със съдържание. Това означава ясни политически цели, аргументирани позиции, инструментариум за постигането им, очаквани резултати, т.е. наличието на политика. Която да не приключва на 30 юни 2018 г. Най-естествено би било България да се стреми да препотвърди и надгради Солунския дневен ред от 2003 г., който очертава стратегията на ЕС за разширяване в региона, включително чрез евентуалното му допълване със своеобразна пътна карта. Разбира се, без да се поемат неизпълними ангажименти. Иначе казано, целта би следвало да бъде да се реанимира стратегията, да се динамизират политики, да се генерират процеси.  – Дунавският и Черноморският регион също са залегнали сред приоритетите на българското председателство. За Черно море това е основно през призмата на екологията. Очевидно предвид тежката обстановка на ескалация на напрежението покрай конфликта в Украйна България счете за нецелесъобразно да поставя в центъра на вниманието политическите проблеми в региона. От друга страна обаче, отсъствието на европейска стратегия за Черноморския регион, отиваща отвъд сегашната конфронтация ЕС-Русия, очертава дългосрочна негативна тенденция за неговото развитие, включително от гледна точка на сигурността и икономическото развитие.  – Сепаратизмът е тенденция, застрашаваща цяла Европа. Това е явление, което аз от години наричам „бунтът на богатите”. На практика това е нежеланието на икономически по-развитите региони в редица страни (Испания, Белгия, Италия и т.н.) да заплащат цената на кризата. От друга страна, все по-очевидно става, че политическата фрагментация е обратната страна на икономическата глобализация. По същество напускането на ЕС от страна на Обединеното кралство е част от същия процес – но изнесен едно ниво по-високо. И там основният аргумент за излизането беше, че страната плаща милиарди в бюджета на ЕС. Дори и идеята за Европа на две скорости се вписва в тази логика: само че за разлика от Великобритания, която напуска ЕС, част от по-развитите страни сега се опитват да напуснат заедно с ЕС, т.е. взимайки със себе си в едно обособено ядро основните достижения на Съюза, оставяйки останалите в периферията на процесите. По отношение на самата Каталуня, испанските власти очевидно са решени да действат твърдо, използвайки всички пълномощия на закона. Така те ще предотвратят независимостта, но няма да решат проблема със сепаратизма. Нещо повече, при отсъствието на диалог тези действия по-скоро ще ескалират напрежението, което може да излезе и извън политическите и парламентарни рамки. През 2010 г. при идването си тогава на власт, сегашните управляващи в Испания отнеха част от автономните права на Каталуня – по законов ред, чрез Конституционния съд. В резултат на това на следващите парламентарни избори в Каталуня сепаратистите увеличиха депутатите си и спечелиха мнозинство в местния парламент.  – Преобладаващото настроение в европейските общества днес е несигурността. При това не става дума просто за отсъствието на сигурност, а за нейната загуба, т.е. за изчезването на нещо постигнато и дори привично. Несигурност не само за настоящето, но и за бъдещето. Не случайно дори понятието „нови бедни”, родило се в резултат на нарастващите неравенства, се характеризира не толкова с липсата на средства за прехрана, колкото чрез отсъствието на сигурност и социална перспектива. Популизмът отговаря на тези страхове и настроения. Предлагайки лесни решения – с поглед назад, към познатото, обещавайки връщане на загубената стабилност. Като основният инструмент тук е ограничаването, затварянето, самоизолирането от обективните процеси (формулирано най-директно от президента Тръмп). Наблюдава се ерозия на чувството за общност, дори процес на разпад на социалната тъкан, съпроводен със засилена агресия срещу другите, срещу различните – както в рамките на собствената страна, така и извън нея. Началото на 21 век най-вероятно ще остане в историята като период на издигане на стени: реални, физически, но преди всичко виртуални – разделящи и противопоставящи хората на основата на етнос, религия, идеи и ценности.  – От самото начало бе ясно, че преговорите по Брекзит ще бъдат изключително сложни и трудни. Сега те се намират в етапа на позиционните политически маневри, като всяка от страните се стреми да си осигури по-добра платформа за времето, когато ще се вземат трудните политически решения. Най-сложните въпроси все още са твърде далеч от финализиране: правата на гражданите на страните-членки на ЕС във Великобритания, изчисляването на финансовите ангажименти на страната към ЕС (в публичното пространство се споменават цифри между 20 и 100 милиарда евро), статута на бъдещата граница между Ирландия и Северна Ирландия (която сега на практика отсъства). Както и големият въпрос за бъдещите търговски отношения на Обединеното кралство с ЕС – по който засега Брюксел отказва да преговаря преди да се изяснят базисните въпроси по самия „развод” (независимо, че за да смекчи констатацията за липса на напредък, преди дни ЕК обяви „началото на подготовката за започване” на следващия етап). Не на последно място – времевият фактор ще започва да играе все по-съществена роля с наближаване на крайния срок за приключване на преговорите през март 2019 г. Като вариантът „по-добре без договор, отколкото с лош договор”, формулиран от британския премиер, може да има прекалено тежки последици и за двете страни. В самото Обединено кралство вече година и половина доминиращото чувство е несигурността – политическа, икономическа, финансова, персонална. Тереза Мей е поставена под сериозен натиск – преди всичко в собствената си партия. Бизнесът изчаква, но особено в средите на Ситито алтернативни решения за преместване на бизнеса към други финансови центрове в рамките на ЕС не се изключват. Обществото е разделено – и половината от него неминуемо ще се чувства излъгана.  – Решенията ще бъдат политически, но те не могат да не почиват на професионална експертиза. Всичко останало би било волунтаризъм с непредвидими последици. Брюксел действително се опасява от ефекта на доминото, който би могъл да изкуши и други страни да последват Обединеното кралство. Но не би могло да се говори за наказателна акция – просто не е възможно при напускането си Великобритания да запази всички преимущества и ползи от членството си в ЕС (включително достъпа до общия пазар), освобождавайки се същевременно от ангажиментите и задълженията си (произтичащи и от свободното движение на работна ръка).", "date": "2017.10.26", "title": " Любомир Кючуков, директор на Института за икономика и международни отношения, пред „Труд”: Западните Балкани са логичен български приоритет в ЕС"}
{"url": "https://trud.bg/%d1%83%d0%bc%d0%be%d1%80%d0%b5%d0%bd%d0%b8-%d0%ba%d1%80%d0%b8%d0%bb%d0%b0/", "text": "Във вторник а-ха да осъмнем със закана за бунт в армията. По-точно в поделението на Военно-въздушните сили в Граф Игнатиево край Пловдив. Както е известно, там е базирана българската изтребителна авиация, оттам се осъществява т. нар. „еърполисинг“ – денонощно дежурство за охрана на въздушното пространство и границите на републиката. На „Графа“ редовно се правят съвместни учения и тренировки с пилоти и самолети от страните, членки на НАТО. До края на месеца там са базирани и италиански изтребители „Юрофайтер“, с които нашите летци с „МиГ-29“ дават общи партньорски дежурства. Ситуацията във вторник сутринта е горе-долу следната: Предстои нормален тренировъчен ден. Той не засяга дежурните по „еърполисинг“. На редовния сутрешен рапорт част от пилотите, твърди се, че са двама, отказват да летят, като се позовават на правилника. Това е тяхно право – ако се чувстват неуверени, могат да откажат изпълнението на тренировъчните полети. По-късно солидарност с тях са изразили и други.  Може ли да се говори за бунт, за стачка? Разговарях с голям експерт и дългогодишен офицер, служил точно в „Граф Игнатиево“. Имало е подобни случаи и преди време. Те просто не са стигали до медиите. Нарушения на устава на Военно-въздушните сили няма. Няма нито бунт, нито стачка. Нещо, което беше потвърдено вчера и от Военната полиция и от Военната прокуратура, които спешно бяха пратени да разследват произшествието. Какво има обаче? Натрупани с години проблеми – технически, мотивационни и, разбира се, политически. Защото открай време у нас политиката е иззела функциите на професионалистите във военното дело.  Представете си следната ситуация – карате багер и трябва да отидете сутринта да копаете на строителството на поредната магистрала. Ама знаете, че багерът от доста време скърца и трака, има нужда от подмяна на важни елементи от ходовата част и от двигателя. А и маслото му не е сменяно от две години. Да не говорим, че и спирачките му не работят както трябва. Естествено е багеристът, ако е истински професионалист, да откаже да го подкара… Него може и да го уволнят, да си назначат друг, но в авиацията е по-различно, нали. Именно затова при самолетите е още по-сложно. Сега разполагаме едва с 15 изтребителя „Миг-29“, като поне половината от тях не летят, защото чакат подмяна на двигателите и на други важни елементи, без които не може да се гарантира безопасността на полетите.И вместо нещата постепенно да си дойдат на мястото, точно тук се намесва отново политиката. Все още не е ясно кога ще се задейства за кой ли път процедурата за придобиване на нов многоцелеви изтребител. И докато трае тя, нали трябва да се поддържа наличната техника, колкото и трудно да е това.  Истината е, че се забави много във времето ремонтът и подмяната на част от двигателите на „МиГ-29“. Политикът бивш министър Николай Ненчев тръгна да заиграва с Полша, пренебрегвайки производителя в Русия. Резултатът – трябваше да минат доста месеци и отново да търсим решение в Москва. Сега имаме доставени десет двигателя, но без необходимите оригинални документи за произход и гаранция от завода.Пак започва процедура по съгласуване, пишат се писма, чакат се отговори… Има проблеми и с гориво-смазочните материали. Е, всичко това не е някаква военна тайна. Знаят ги тези многогодишни проблеми и пилотите, и наземният персонал, и ръководството на министерството на отбраната, и политиците в парламента.  Но първи реагираха именно летците. Те не изпитват сигурност как ще вървят оттук-нататък нещата. На кой не му се иска да разполага с модерна и безаварийна техника? На кой не му се иска да знае дали в обозримо бъдеще ще се преквалифицира от пилот на изтребител „МиГ“ на „Ф-16“, „Грипен“ или „Юрофайтер“, например. А какво да кажат и какво си мислят малкото на брой курсанти в Долна Митрополия. Как да бъдат мотивирани те и бъдещите им колеги да кандидатстват и да завършват висшето ни военно-въздушно училище?  Уморените крила (по песента на Дони и Момчил) имат нужда не от почивка, а от сигурност и гаранции за полети. „Бойните пилоти на България са ОК“, казва министърът на отбраната Красимир Каракачанов. Едва ли някой може да оспорва това му твърдение. Но бойните пилоти на България освен, че знаят какво могат, доказали са се и във въздуха и на земята, са в правото си и да искат. Това, което им се полага по правилник и по устав. Те много добре знаят, че Военно-въздушните сили не са детска градина. Затова, сигурен съм, след случката във вторник сутринта, тежестта им и реномето им на истински мъже, се увеличиха многократно. За да се съобразяват с тях и днешните, и бъдещите политици. Всеки един пилот е в правото си, когато смята, че не е уверен в изпълнението на задачата, да докладва на командира си и да се откаже от изпълнението на тази задача. Тъй като ние провеждаме тренировъчни полети, а не сме на война, така се случи, че в този ден летателен състав, който участваше в планираната дневна смяна, почувства, че не е в състояние да изпълни задачите, докладва и се отказахме да провеждаме полети. Това са правилата в авиацията. Иначе хората излитат и понякога не се връщат. Затова думата “бунт” е крайно не добре употребена в медиите, където се появи”, казва ген. Иван Лалов, командир на база “Граф Игнатиево”. “Знаете, че състоянието на военно-въздушните сили като цяло не е много добро, но конкретно в авиобаза “Граф Игнатиево” има много сериозни проблеми с изправната авиационна техника. А за да можем да подготвим пилотите, ни е необходим достатъчен брой изправни самолети, за да могат да летят ритмично и да изпълняват задълженията си”, посочва генералът.", "date": "2017.10.26", "title": " Уморени крила\t\t\t"}
{"url": "https://trud.bg/%d0%b7%d0%b0%d1%89%d0%be-%d0%b1%d0%b5%d1%88%d0%b5-%d0%b8%d0%b7%d0%b2%d0%b0%d0%b4%d0%b5%d0%bd-%d0%bb%d0%b8%d0%b1%d0%b8%d0%b9%d1%81%d0%ba%d0%b8%d1%8f%d1%82-%d0%bc%d0%b5%d1%87-%d1%81/", "text": "Освобождаването на Сейф ал Ислам ал Кадафи, син на убития либийски лидер Муамар Кадафи, определено продължава да предизвиква интерес в международните медии. Сейф (Мечът, араб.) е един от малкото оцелели от рода на  Кадафи. Малката му сестра загива още през 1986 г., когато двойка американски F-111 нанасят бомбени удари по двореца в Триполи. Брат му Мотасим беше зверски убит от бунтовниците, другият брат Камис загина при бомбардировка, третият Саади, след като избяга в Нигер през 2014 г., бе предаден на новите либийски власти и оттогава не се знае нищо за него. Останалите членове на семейство Кадафи – съпругата му, синовете Ханибал и Мохамед и дъщерята Айша в момента се намират в Алжир. Най-големият син от втория брак на бившия лидер Муамар Кадафи бе арестуван от бойци на групировката „Абу Бакр ас Садик“ от гр. Зинтан след убийството на баща му – през ноември 2011 г., при опит да избяга от Либия в Нигер. През юли 2015 г. апелативен съд в Триполи призна Сейф ал Ислам за виновен като „извършител на военни престъпления при потискане на мирните протести на революционерите“ и го осъди на смърт, а Международният наказателен съд в Хага поиска екстрадацията му. Зинтанската групировка, вярна на Главнокомандващия Либийската национална армия Халиф Хафтар, категорично отказа да предаде Сейф ал Ислам на властите в Триполи с мотива, че магистратите, постановили присъдата, са изцяло под контрола на неколцина племенни вождове. Преди няколко месеца той беше освободен по силата на закон за обща амнистия. По някои информации в момента се намира при роднини в град Байда, в областта Киренайка, контролирана от фелдмаршал Халифа Хафтар и от „източното“ правителство в Тобрук. Няма съмнение, че той ще бъде използван в бъдещата борба за властта в Либия. Адвокатът на Сейф ал Ислам заяви ,че същият ще се включи активно в политическите борби, защото това не е забранено от закона и въпреки смъртната присъда, той е напълно амнистиран. Относно искането на Международния съд в Хага за екстрадация беше заявено, че Сейф ал Ислам вече е бил осъден на смърт в Либия и не се предвижда един човек да бъде съден за едно престъпление два пъти от два съда. След гражданската война и операцията „Зората на Одисей“, съвременна Либия е трудна да бъде наречена единна държава. Първоначално създаденият Национален преходен съвет не успя да сформира единна власт и той беше преобразуван след изборите през 2012 г. във Всеобщ национален конгрес със същата резултатност. На практика Либия представлява конгломерат от квази-държавици Триполитания, Киренайка, пустинната област Фецан с бедуините туарези, западните планини с гр. Зинтан, градовете-държави Мисурата, Сирт и Бани-Валид, притежаващи собствени армии, които даже бяха изпращани срещу властта в Триполи. Отделно от всички в Либия действат и завзелите нефтените полета отряди на Ал-Кайда на ислямски Магриб (АКИМ), които се заклеха във вярност на ИД. В тази пъстра палитра от безвластие, войни всеки срещу всеки, грабежи и борба за нефт са отличават две основни фигури: председателят на президентския съвет и премиер на Либия Феиз Сарадж и върховният главнокомандващ на въоръжените сили на Либия фелдмаршал Халиф Хафтар. Двамата подписаха на 2 май в Абу Даби споразумения за общонационални органи за управление и силовите структури, както и за провеждане на президентски и парламентарни избори през 2018 г. В същото време напрежението и противопоставянето между двамата остава. Феиз Сарадж е от известен политически род. Баща му Мустафа Сарадж е един от основателите на Либия, бил е близък с Бенито Мусолини и е служил като кралски министър при крал Идрис. Счита се, че в момента Сарадж получава подкрепа от италианците и активно се противопоставя на това фелдмаршал Хафтар да получи пълен контрол над нефтените полета и Националната нефтена корпорация. Официално Сарадж се опитва да се позиционира като неутрален арбитър и настоява, че поддържа връзки с Фронта на правителството на националното спасение , съставен от въоръжените отряди от Мисурата и групите на „Мюсюлмански братя“ от Триполи, само защото трябва да се води преговорен процес. В действителност обаче този Фронт координира своите действия с него и е насочен срещу силите на Хафтар. Същият получава подкрепа от катарски и турски частни военни компании (ЧВК). Фелдмаршал Халиф Хафтар разполага с най-голяма въоръжена групировка в Либия. Войските му даже притежават и военновъздушни сили, които бяха използвани срещу областта Фецан. Самолетите са наети от ОАЕ, пилотите са от американската ЧВК „Академи“, насочването на земята и определянето на резултатите от въздушните удари са от египетския и френски спецназ. Според последни заявления на Хафтар, той държи и контрола над гр. Бенгази. Проблемът и при двамата е, че силите са им недостатъчни за налагане на властта над цялата територия на страната и това ги кара да търсят всевъзможна помощ и подкрепа.  Сарадж няма равностоен военен потенциал като Хафтар, но е международно признат и използва активно подкрепата на Италия. След приемането му от министъра на външните работи на Италия, с посредничеството на върховния представител по външната политика и сигурност, италианката Федерика Могерини и президента на Европейския парламент, италианеца Антонио Таяни, Сарадж беше приет от председателя на Еврокомисията Юнкер и от генералния секретар на НАТО Столтенберг. Това беше разглеждано като  демонстрация за подкрепата на Брюксел лично към него. Впоследствие американската авиация започна да нанася от италианските летища ракетно-бомбени удари по ИД в „петролния полумесец“, залива Сирт, а след свалянето на либийска територия на френски хеликоптер с командоси, стана известно и тяхното непосредствено участие в операции в Либия. Говорещият перфектно руски още от времето когато е карал курсовете „Выстрель“ и по-късно като слушател във Военната академия „Фрунзе“, фелдмаршал Хафтар имаше възможност да си го упражни в разговорите по време на двете си посещения в Москва, както и на борда на руския самолетоносач „Адмирал Кузнецов“ по време на разговорите с руския си колега Шойгу. Бойци от руската ЧВК „Вагнер“ бяха забелязани в боевете за освобождаването на гр. Басра, а в две египетски бази в близост до границата с Либия, Сиди-Барани и Мерса-Матрух бяха разположени руски безпилотни самолети и сили на спецназ, които действат в подкрепа на Хафтар в Либия. В същото време Русия не бърза да залага на стария боен ветеран, който е един от участниците заедно с Кадафи в свалянето на краля Идрис I, обучаван в техни военни академии, но също така се знае и бягството му в САЩ и престоя там над 30 години, откъдето активно помагаше и на ЦРУ срещу властта на Кадафи. Съвсем ясно е, че ключови за бъдещето на Либия се явяват насрочените избори за март 2018 г. , когато ще станат ясни подкрепата, влиянието и тежестта, които всеки един от двамата основни участници ще получат. От това ще зависи на кого и колко ще заложат международните играчи. За това и всеки един ход, като например освобождаването на „Меча“ Сейф ал Ислам ал Кадафи има за цел да сплоти разочарованите от събитията след падането на режима на баща му либийци около кандидатурата на бившия съратник на Кадафи, впоследствие дисидент в САЩ, а понастоящем приеман добре от Москва, върховен главнокомандващ фелдмаршал Халиф Хафтар. А какво ще стане с АКИМ – Сега ИД в Либия ли? Борбата с тях ще е формалния повод за инвазията на международните играчи, а основният е нефтът. Войната в Сирия приключва, а натрупаният опит ще се използва вече в Либия.", "date": "2017.10.26", "title": " Защо беше изваден либийският “меч” – Сейф ал Ислам\t\t\t"}
{"url": "https://trud.bg/%d0%bc%d0%b0%d1%80%d0%b8%d1%86%d0%b0-%d0%bd%d0%b0%d0%bf%d1%80%d0%b5%d0%b4-%d0%b2-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b0%d1%82%d0%b0-%d0%bb%d0%b8%d0%b3%d0%b0/", "text": "Женският волейболен първенец „Марица“ (Пловдив) се класира за третия кръг на Шампионската лига след тежък реванш при гостуването на финландския „ЛП Сало“. Българките загубиха с 1:3 (14, -22, -24, -19), което наложи крайният изход на сблъсъка да бъде решен след „златен гейм“. За него в игра се появи опитната Радосвета Тенева, която замени Симона Димитрова. В инфарктната развръзка „Марица“ надделя с 15:12 и си осигури място напред. Най-резултатна с 20 точки бе Кремена Каменова, блеснала най-вече в „златния гейм“. „След втория гейм не играхме добър волейбол – призна треньорът на пловдивчанки Иван Петков. – Нашият тим обаче има много класни състезателки и дълга пейка. Така че ако някой не играе добре, можем да реагираме с адекватни промени.“ В следващия кръг шампионките срещат руския „Енисей“ (Красноярск). Първият мач е в Пловдив на 7 ноември.", "date": "2017.10.26", "title": " „Марица“ напред в Шампионската лига"}
{"url": "https://trud.bg/%d0%b4%d0%b6%d0%be%d1%88%d1%83%d0%b0-%d0%bf%d1%80%d0%b8%d0%b1%d0%b8%d1%80%d0%b0-15-%d0%bc%d0%bb%d0%bd-%d0%b7%d0%b0-%d0%bc%d0%b0%d1%87%d0%b0/", "text": "Кубрат Пулев не пожела да назове точната сума, с която се размина при оттеглянето си от мача със световния шампион в тежка категория Антъни Джошуа. Но стана ясно, че британецът ще заработи 15 милиона паунда от срещата с Карлос Такам (Франция) в Кардиф тази събота. Джошуа настоява, че целта му е да стане първият милиардер в бокса и е сигурен, че няма да свърши като звездите от миналото Майк Тайсън, Ивендър Холифийлд и Ридик Боу, които впоследствие фалираха. „Всички знаем какво направиха те на ринга и аз винаги съм искал да взимам пример от тях в това отношение – призна Антъни. – Но съм наясно какво ме чака заедно със славата. Да си световен шампион е много опасно, защото винаги можеш да стъпиш накриво. Аз обаче съм наясно, че трябва да следвам пътя си. И съм сигурен – дори 400 милиона долара няма да ме променят.“ Такам обаче се надява да сложи край на победната серия на Джошуа още сега. 36-годишният претендент заяви, че е направил всичко възможно, за да се възползва от шанса, който му се откри с отказа на Пулев. „Скоростта е най-важното ми оръжие – смята камерунецът с френски паспорт. – Ще трябва да го атакувам както в тялото, така и в главата. И ако успея да го притисна, ще имам шансове за нокаут.“", "date": "2017.10.26", "title": " Джошуа прибира £15 млн. за мача"}
{"url": "https://trud.bg/%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81%d1%82-%d0%b7%d0%b0-%d1%81%d0%b8%d0%bd%d0%b0-%d0%bd%d0%b0-%d0%b7%d0%bb%d0%b0%d1%82%d0%b8%d1%81%d1%82%d0%b8%d1%8f/", "text": "Йордан Златков, син на Злати Златев-Златистия, остава постоянно в ареста заради стрелбата в столичния кв. „Лозенец“. Това реши вчера Софийският градски съд като с решението си потвърди мярката, определена от Софийския районен съд. Синът на някогашния крими герой от Дупница е обвинен, че на 18 октомври след цяла нощ празнуване в заведение в квартала, по обед е стрелял с пистолета на своя приятел Калоян Арсенов през отворен прозорец. Надупчени бяха прозорците на съседна сграда, но няма сграда. Оръжието е законно и е иззето от Арсенов, който е син на бившата екминистърка Долорес Арсенова. Срещу него също има дело за неправилно съхранение на пистолета „Глок”. Вчера адвокатите на Златков поискаха по-лека мярка, но прокуратурата настоя за постоянен арест. Според държавното обвинение има опасност той да извърши друго престъпление, ако остане на свобода. „Да стреляш с боен пистолет застрашава животът на гражданите“, подчерта прокурорът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " Постоянен арест за сина на Златистия\t\t\t"}
{"url": "https://trud.bg/%d1%80%d0%be%d0%b4%d0%bd%d0%b8-%d0%ba%d0%be%d0%bc%d0%b0%d0%bd%d0%b4%d0%be%d1%81%d0%b8-%d1%81%d0%b5-%d0%b2%d1%80%d1%8a%d1%89%d0%b0%d1%82-%d0%be%d1%82-%d0%bc%d0%bd%d0%be%d0%b3%d0%be%d0%bd%d0%b0%d1%86/", "text": "Учение „Carpathian Eаgle – 2017” на военни формирования от Специалните сили на държавите от Балканския регион се проведе в гр. Търгу Муреш, Румъния. В него участваха военнослужещи от Албания, България, Гърция, Македония, Румъния, Сърбия, Турция и Черна гора. От българска страна в учението се включиха военнослужещи от 3-ти батальон на 68-а бригада Специални сили, съобщиха от МО. По време на учението бяха сформирани многонационални групи за Специални операции с цел уеднаквяване на стандартните оперативни процедури, които се използват в различните държави, и повишаване на съвместимостта между участниците. Проведени бяха тренировки по алпийска подготовка, стрелба с лекострелково оръжие, ориентиране и придвижване в непозната местност, десантиране по способа „бързо въже” и „рапел”. Военнослужещите изпълниха и задачи по медицинска подготовка и евакуация. С хеликоптер бяха извършени парашутни скокове на височина от 300 метра до 4000 метра от вертолет „Чинук” на гръцките Специални сили, както и от самолет Спартан „С – 27J” и „С – 130 Херкулес” на румънските Военновъздушни сили. В деня за високопоставени гости формированията от Специалните сили на Балканските държави демонстрираха висока степен на интеграция. Военнослужещите показаха уменията си при изпълнението на задачи в операция по залавяне на терористи. Те изпълниха спускане по способа „рапел” от хеликоптер „Пума” на румънските ВВС. През следващата година нашата страна ще бъде домакин на учението на Специалните сили от държавите от Балканския регион. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " Родни командоси се връщат от многонационално учение в Румъния"}
{"url": "https://trud.bg/%d0%ba%d0%b0%d1%80%d0%bb%d0%b5%d1%81-%d0%bf%d1%83%d1%87%d0%b4%d0%b5%d0%bc%d0%be%d0%bd-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%b2%d1%8a%d0%b7%d0%bc%d0%be%d0%b6%d0%bd%d0%be%d1%81%d1%82/", "text": "Каталунският лидер Карлес Пучдемон отхвърли възможността за провеждане на предсрочни избори в сепаратисткия регион. В дългоочакваното си телевизионно обръщение той заяви, че ще остави на регионалния парламент да реши как да отговори на планираното от централното правителство активиране на чл.155 от испанската конституция, който предвижда изземване на автономните правомощия на Каталуния. Пучдемон каза, че е обмислил варианта за провеждането на регионални избори, в опит да се разреши кризата, предизвикана от референдума за независимост на 1 октомври, но е решил, че не са дадени необходимите „гаранции“, за да го направи. Очаква се в петък правителството в Мадрид да гласува задействането на чл. 155. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " Карлес Пучдемон отхвърли възможността за предсрочни избори в Каталуния"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-22-%d0%b3%d0%be%d0%b4%d0%b8%d1%88%d0%b5%d0%bd-%d0%bd%d0%b0%d1%80%d0%ba%d0%be%d0%b4%d0%b8%d0%bb%d1%8a%d1%80-%d0%b2-%d0%bf%d0%b0%d1%80%d0%ba/", "text": "22-годишен пловдивчанин е привлечен като обвиняем за разпространение на наркотици, а срещу младежа е образувано бързо производство, след като бил заловен в парк „Розариума” край гребния канал в града под тепетата с над 4,8 грама амфетамин и електронна везна със следи от наркотика. Спрямо наркодилъра е взета 24-часова полицейска мярка за задържане, а с постановление на Районна прокуратура-Пловдив му е повдигнато обвинение по чл. 354а, ал. 3 от Наказателния кодекс. През последното денонощие на територията на Областна дирекция на МВР – Пловдив са регистрирани 13 криминални престъпления – кражба, наркотици, ПОМПС и 10 други. Разкрити са 11 престъпления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " Арестуваха 22-годишен наркодилър в парк „Розариума” в Пловдив"}
{"url": "https://trud.bg/%d0%b1%d0%b0%d0%bb%d0%b0%d0%b1%d0%b0%d0%bd%d0%be%d0%b2%d0%b0%d1%82%d0%b0-%d0%ba%d1%8a%d1%89%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%b5-%d0%b2%d0%b5%d1%87%d0%b5-%d0%b8%d0%b7%d1%86/", "text": "Балабановата къща в Стария град на Пловдив е вече изцяло достъпна за хора със специални двигателни потребности. Добрата новина съобщи директорът на Общински институт „Старинен Пловдив“ Минко Кафтански, който този петък ще посрещне представителите на Агенцията за хора с увреждания, които ще извършат окончателния мониторинг по проекта с наименование „Приспособяване на вътрешната среда на Балабанова къща чрез адаптиране на санитарен възел за нуждите на хора с опорно-двигателни увреждания“. С приключването на този етап, ОИ „Старинен Пловдив“ осъществи надграждане на резултатите, постигнати с реализацията на предишния проект от 2016 г. – „Изграждане на достъпна среда за хора с опорно – двигателни увреждания в Балабановата къща“ и създаде устойчивост и ефективна синергия между двата проекта. Те са на обща стойност от 18 155 лв. без ДДС, като с 13 700 лв., отпуснати по първия от АХУ (Агенцията за хора с увреждания) бяха закупени две мобилни рампи и стълбищен робот SA-3, произведен в Япония с товароподемост от 160кг и гаранционен срок от 5 години. За реализирането на втория проект на Общински институт „Старинен Пловдив” бяха предоставени още 4455 лв. за приспособяване на вътрешната среда на Балабановата къща за хора с опорно-двигателни увреждания и изграждане на санитарен възел, като срокът на действие на подписания през месец май 2017 г. договор е 3 години. „С реализацията на този втори етап постигаме трите основни цели на проекта, свързани с това да увеличим броя на посетителите със затруднения в предвижването в Балабанова къща, да създадем подходящите условия за удължаване и подобряване качеството на престоя на хора със специални потребности и не на последно място да спомогнем за повишаване на социалното включване и пълноценната интеграция на хората с увреждания в обществено-културния живот на Пловдив“ коментира Минко Кафтански. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " Балабановата къща в Пловдив е вече изцяло достъпна за хора със специални двигателни потребности"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d0%b7%d0%b0%d1%81%d0%b0%d0%b4%d0%b8%d1%85%d0%b0-1750-%d1%84%d0%b8%d0%b4%d0%b0%d0%bd%d0%ba%d0%b8-%d1%87%d0%b5%d1%80-%d0%b1%d0%be%d1%80/", "text": "Млади доброволци от страната взеха участие в есенното залесяване, което осъществява Държавно горско стопанство – Елена. 1750 фиданки от чер бор осигури стопанството за доброволческата акция. Избраният за тазгодишните залесителни дейности обект е на площ от 40 дка. Преди три години дървостоят на този терен е бил унищожен, вследствие на снеголом, предизвикан от обилен снеговалеж. След приключване на доброволческата инициатива, работата там продължава по регулярния за Държавното горско стопанство ред. Дръвчетата, които доброволците залесиха в продължение на няколко дни, са произведени в един от собствените разсадници на Северноцентралното държавно предприятие, чието териториално поделение е и ДГС – Елена. Едногодишните контейнерни фиданки от чер бор са отгледани в базовия разсадник в село Джулюница. ДГС – Елена обезпечи дейностите на младите доброволци с ежедневен транспорт до залесителния обект, а също с необходимите инструменти и професионална подкрепа. На терен, лесовъди от стопанството наставляваха доброволците, работейки с тях, за да се гарантира качествено и трайно залесяване. В дните на доброволческата акция, от Държавно горско стопанство – Елена осигуриха и обедното изхранване на участниците. „Акцията ни нямаше да се случи, без подкрепата и отзивчивостта на хората в горското“, категоричен е младият художник и инициатор на събитието Цветомир Илиев, който лично е събрал групата от 14 доброволци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " Доброволци засадиха 1750 фиданки чер бор"}
{"url": "https://trud.bg/%d1%81%d0%bc%d0%b5%d1%81-%d0%be%d1%82-%d0%be%d0%bf%d0%b8%d0%b0%d1%82%d0%b8-%d0%b7%d0%b0%d0%bc%d0%b5%d0%bd%d1%8f-%d1%87%d0%b8%d1%81%d1%82%d0%b8%d1%82%d0%b5-%d0%bd%d0%b0%d1%80%d0%ba%d0%be%d1%82%d0%b8/", "text": "Опасна нова мода набира скорост сред подрастващите, които посягат към дрогата. В дискотеки и барове те се друсат със смес от опиати вместо с чисти наркотици, алармира началникът на клиниката по токсикология във Военноморска болница-Варна и председател на сдружение „Живот без алкохол“ доц. д-р Снежа Златева. От май до октомври тази година с остри интоксикации след употреба на дрога в клиниката са били лекувани 20 деца, най-малкото от които е било едва на 11 г. 12 от пациентите са получили тежки отравяния от наркотични миксове – амфетамини, метаамфетамини и марихуана, сочи проучване, проведено по поръчка на общинската дирекция „Социални дейности“. „Често децата дори не знаят какво са приели. Смятат, че пушат марихуана, а се оказва, че в нея има букет от други опиати. Това засилва токсичния ефект и едновременно прави пристрастяването светкавично“, предупреди доц. Златева. Тя даде пример със 17-годишно девойче, което след 6-месечна употреба на примесена с други субстанции марихуана стигнало до болница след опит за самоубийство. Друг подрастващ пациент изпаднал в несвяст след хапче екстази, което се оказало натъпкано с коктейл от опасни вещества. Рекордът, засечен в клиниката, е микс от 6 вида опиати, въпреки че бързите тестове на урината не могат да засичат т.нар. дизайнерски дроги, обясниха медиците от токсикологията. Според тях момичетата по-често посягат към наркотиците от момчетата, а най-вече това правят деца, отглеждани от баби и дядовци или от разведен родител. Често учениците пазаруват евтина дрога, забъркана в мазета и гаражи от силно токсични субстанции. Те поразяват нервната и сърдечно-съдовата система и водят дори до кома. Тези рискове трябва да бъдат разяснени на децата в училище още във втори и трети клас заедно с опасностите от употребата на алкохол, настояват токсиколозите. Те посочват, че за една година във Варна има двоен скок на попадналите в болница след препиване ученици. От май насам с интоксикации са били лекувани 72 деца от 11 до 18 г., най-често смесили бира с ракия, мастика или водка. В повечето случаи запоите стават на домашни партита, но има и препили в междучасията, разкри доц. Златева. При четирима от малките й пациенти скринингов тест показал, че вече имат зависимост от алкохола. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " Смес от опиати заменя чистите наркотици\t\t\t"}
{"url": "https://trud.bg/%d0%bf%d0%bb%d0%b5%d0%bd%d1%83%d0%bc%d1%8a%d1%82-%d0%bd%d0%b0-%d0%b2%d1%81%d1%81-%d0%b8%d0%b7%d1%80%d0%b0%d0%b7%d0%b8-%d0%bd%d0%b5%d1%81%d1%8a%d0%b3%d0%bb%d0%b0%d1%81%d0%b8%d0%b5-%d1%81-%d0%bf%d1%80/", "text": "Пленумът на Висшия съдебен съвет изрази несъгласие с изготвения от Министерството на финансите проект на бюджет на съдебната власт за 2018 г., в частта на разходите, съобщиха от ВСС. Изготвеният от Министерството на финансите (МФ) проект предвижда разходи по бюджета на съдебната власт в размер на 590,4 млн. лв. Разходите за 2018 г. бележат ръст спрямо утвърдените със Закона за държавния бюджет на Република България за 2017 г. с 25,4 млн. лв., в т. ч. текущите разходи се увеличават с 28 млн. лв., а капиталовите разходи се намаляват с 2,6 млн. лв. Предложените параметри от Министерството на финансите, не са съобразени с необходимостта от финансово осигуряване на основните функции и дейности. Недостиг в размер на 4 млн. лв. има за изплащане на допълнителни възнаграждения на магистратите и съдебните служители от Апелативния специализиран наказателен съд, Специализирания наказателен съд, Апелативната специализирана прокуратура и Специализираната прокуратура, съгласно законопроекта за изменение и допълнение на Закона за съдебната власт. Не е съобразено предвиденото увеличение на средната работна заплата, което ще повиши необходимия ресурс за възнаграждения в съдебната система. За възнаграждения на съдебните заседатели се очертава недостиг за 2018 г. спрямо 2017 г. от 0,5 млн. лв. Не са обезпечени финансово предвидени промени в Гражданско-процесуални кодекс, заплащането дейността по чл. 360 от Закона за съдебната власт, във връзка с Наредбата за извършване на процесуални действия и удостоверителни изявления в електронна форма, плащане на местни данъци и такси, консумативи и издръжка на новопридобитата сграда на Софийския районен съд и на Софийската районна прокуратура и други. Предвид посоченият недостиг в изготвения от МФ проект на бюджет за 2018 г., съдебната власт ще бъде затруднена да изпълнява законоустановените си задължения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " Пленумът на ВСС изрази несъгласие с проекта на бюджет на съдебната власт"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-%d0%b7%d0%bb%d0%be%d1%81%d1%82%d0%be%d1%80%d0%bd%d0%b8%d0%ba-%d1%80%d0%b0%d0%b7%d0%b1%d0%b8%d0%bb-%d0%b3%d0%b0%d1%80%d0%b0%d0%b6-%d0%b8-%d0%bf%d0%be/", "text": "Повреждане на четирите гуми и унищожаване на стъклата на лек автомобил „Фолксваген Голф“, разследват служители на полицейското управление в Свищов. Сигнал за извършеното престъпление е получен в сряда. По данни на тъжителя возилото е било паркирано в гараж, чиято врата е била взломена, след това са били унищожени предно и задно панорамни стъкла, странични стъкла и са повредени четирите гуми. На местопроизшествието е извършен оглед. По случая е започнато досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.26", "title": " Издирват злосторник разбил гараж и потрошил кола в Свищов"}
