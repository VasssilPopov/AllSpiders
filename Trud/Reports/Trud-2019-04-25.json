{"url": "https://trud.bg/%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8-%d0%bd%d0%b0%d0%b4%d0%b7%d0%be%d1%80-%d0%b7%d0%b0%d0%bf%d0%be%d1%87%d0%bd%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%bf/", "text": ", съобщава  . Близките на починалия мъж твърдят, че медиците не са му помогнали. Според директора на болницата именно те не са потърсили помощ. Остава въпросът – защо никой не се е намесил. „Това е най-голямата общинска болница. Има достатъчен брой компетентни лекари. Трябвало е човек от общинския център да му окаже помощ”, заяви Пламен  Таушанов – БАЗП. Според Кодекса на труда обаче никой няма право да напуска работното си място. Законът за Здравето гласи, че при спешен случай помощ се търси на тел. 112, или в най-близката болница. „Няма как лекарите от 5-та МБАЛ да напуснат работните си места и да излязат, било то и за няколко метра, но можеха да направят опит този пациент да бъде внесен в лечебното заведение”, обясни адвокат Мария Петрова. По закон санкции се предвиждат за всяко медицинско лице, което не е оказало спешна помощ, твърдят от здравното министерство. Дебатът трябва ли да излязат в подобни случаи лекарите и да помогнат или трябва да се изчакат спешните медици тече от години.", "date": "2019.04.25", "title": " „Медицински надзор“ започна проверка по случая с мъжа, който почина вчера пред Пета градска болница"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b4%d0%b0%d0%b4%d0%b5-%d1%81%d0%b5%d1%82-%d0%bd%d0%b0-81-%d0%b8%d1%8f-%d0%b2-%d1%81%d0%b2%d0%b5%d1%82%d0%b0/", "text": "Григор Димитров загуби сет във втори пореден ден на тенис турнира в Барселона. Но докато успехът му във втория кръг над испанския ветеран Фернандо Вердаско – 6:2, 6:7 (4), 6:3 може да се окачестви като доста добро представяне, то играта му в третия срещу Николас Хари (Чили) бе под очакванията.  Българинът бе поставен в трудната ситуация да играе две срещи за 20 часа. А наглед непретенциозният Хари – 23 годишен, висок 198 см и 81-и в ранглистата, се оказа неочаквано корав съперник. Той проби още в първия гейм, но веднага след това Григор го върна, след което бързо наложи волята си. Опитът помогна на българина да спечели частта почти без съпротива, но Хари влезе в ритъм във втората. Той отново започна с пробив, но този път запази аванса докрай, за да изравни частите. А в третия сет двамата стабилизираха подаването и се стигна до 3:2, когато дъжд прекъсна мача. Очаква се срещата да се доиграе късно снощи.  Победителят ще има по-малко време за възстановяване от съперника си.  По-рано през деня Даниил Медведев (Русия) си осигури място на четвъртфиналите след победа с 6:3, 6:2 над Макензи Макдоналд (САЩ).  Дъждът прекъсна и дългоочакваното шоу между местните любимци Рафаел Надал и Давид Ферер. Матадора стресна феновете си, тъй като прекрати предсрочно тренировка преди мача и засили слуховете, че страда от контузия. Той обаче все пак излезе да играе и поведе с 5:3 в първия сет, но тогава дойде дъждът.", "date": "2019.04.25", "title": " Григор даде сет на 81-ия в света"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d0%b7%d0%b0%d0%b3%d1%83%d0%b1%d0%b8%d1%85%d0%bc%d0%b5-%d0%b4%d0%b2%d0%b5-%d0%b3%d0%be%d0%b4/", "text": "Поне две години загубихме при строителството на АМ „Хемус“ заради забавени отчуждителни процедури. Това каза премиерът Бойко Борисов във Варна, който пристигна, за да види пускането на новия булевард „Васил Левски“. Той посочи, че до края на година трябва да се ускори строителството на „Хемус“ в участъка от Ябланица до Ловеч и Плевен, усилено се проектира и ударно ще се работи в частта до В. Търново и остават още 85 километра от В.Търново до Търговище, за да може магистралата да бъде завършена окончателно през 2024 г. Борисов коментира, че с промяната в Закона за предварителните отчуждавания строителството трябва да напредне. „Сега съм помолил отново да се промени законът, защото знаете, че веднага като излязох в опозиция го махнаха, за да не може да се строи. Нарочно го направиха, с години да се чака. Чак тази седмица приключват отчуждаванията край Търговище“, коментира той. Според него когато са готови 2/3 части от аутобана, всички ще се уверят колко удобно се пътува и отново припомни, че с построяването на „Хемус“ БВП ще се вдигне с 20%, както е станало с построяването на АМ“Марица“. „В момента там не можем да намерим работници и всеки ден се водят хора за заводите от Димитровград на 105 км“, каза още Борисов. Новият булевард „Васил Левски“ във Варна, за който правителството осигури 80.5 млн. лева, е с акт 15, но беше пуснат, за да се облекчи трафикът по време на Великденските празници. Това сигурно е 50-ият обект, където на гола поляна сме обявявали, че нещо ще стане, но никой не е вярвал. Изпълнихме поетия ангажимент към варненци, както за булеварда, така и за стадион „Спартак“, каза Борисов. Той посочи, че ще бъде изграден втори Аспарухов мост с частно-публично партньорство, което ще се обяви. Премиерът е поканил във Варна унгарския министър-председател Виктор Орбан за честванията на годишнината от похода на кръстоносната армия на Владислав Варненчик срещу Османската империя през 1444 г.", "date": "2019.04.25", "title": " Премиерът във Варна: Загубихме две години за „Хемус“ заради отчуждителни процедури"}
{"url": "https://trud.bg/%d1%80%d1%83%d0%bc%d1%8f%d0%bd%d0%b0-%d0%b0%d1%80%d0%bd%d0%b0%d1%83%d0%b4%d0%be%d0%b2%d0%b0-%d0%b4%d0%be%d0%ba%d0%b0%d0%b7%d0%b0%d1%82%d0%b5%d0%bb%d1%81%d1%82%d0%b2%d0%b0%d1%82%d0%b0-%d1%81%d0%be/", "text": "Всички данни сочат, че тази къщата за гости край Сандански е била използвана единствено и само от Александър Манолев и неговото семейство. Това заяви говорителят на прокуратурата Румяна Арнаудова на брифинг след повдигнатото   на бившия зам.-министър на икономиката и на Ана Димитрова. „Все още не сме открили регистъра за гостите. Не сме открили и хора, които са посещавали тази къща като гости. Каним всички такива да дойдат и да свидетелстват“, каза тя. По думите на Арнаудова всички документи, които са били представени пред фонд „Земеделние“ за отпускане на финансовото подпомагане за изграждането на къщата, са с невярно съдържание. „На практика, според нас, е създадена документална основа на дейност, която нито е имало намерение да се осъществява, нито е осъществяване“, коментира говорителят на главния прокурор. „Документите са създадени, за да се придаде вид, че един търговец развива туристическа дейност, но това не отговаря на истината, според доказателствата, с които разполагаме“, допълни Арнаудова. Изготвена е частична експертиза на подписи и почерк в част от документите. На много от тях подписът не е на Ана Димитрова. В деня, в който обявихме началото на проверката, в община Сандански постъпиха справки-декларации за три години назад, общо 20. Нито една от тях не е подписана от Ана Димитрова, разказа Румяна Арнаудова и добави, че държавното обвинение не получава съдействие от общината:  „Длъжностните лица там не си спомнят кой е донесъл справките-декларации и кой е платил туристическия данък в размер на около 700 лв. Изискали сме цялото видеонаблюдение, но ни отговориха, че за него отговаря едно лице, което в момента не е на работа и трябва да изискаме записите след 30 април. След този отговор веднага беше изпратен разследващ екип, който да ги изземе и от общината ги предадоха“. Туристическият данък е платен на 17 април за целия период от 2016 година. Всички доказателства сочат категорично, че действителното намерение всъщност е задоволяване на лични нужди на Александър Манолев. По думите на Арнаудова, Манолев и Димитрова са отказали да дават показания. Бившият зам.-министър е отказал също да попълни декларация за имотно състояние и да му бъде направена криминалистическа регистрация. Ана Димитрова е дъщеря на гледачката на децата на Александър Манолев, разкри говорителят на прокуратурата. Димитрова е на 25 години.", "date": "2019.04.25", "title": " Румяна Арнаудова: Доказателствата сочат, че къщата край Сандански е използвана само от Александър Манолев"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d0%b5-%d0%bd%d0%b0%d0%bc%d0%b8%d1%80%d0%b0-%d0%b2-%d0%b1%d0%b5%d0%b7/", "text": "„Заедно можем да се преборим за свободата на словото”. С тези думи се обърна водачът на листата на БСП за България за предстоящите евроизбори Елена Йончева към представители на медиите в Пазарджик по време на кръгла маса, посветена на свободата на медиите, съобщиха от партийния пресцентър. „България се намира в безспорно авторитарно управление. Медиите, като четвърта власт, трябва да са основен стожер пред тази авторитарна власт”, каза тя. Йончева цитира думите на премира Борисов, че има свобода на медиите, защото се дава думата на опозицията. По думите й четвърта власт не означава да се дава думата на представители на различни политически сили. „Това не е циркова арена, на която едни хора да си кажат нещо. Медията е четвърта сила, когато има силата да прави разследвания, когато журналистите имат свободата и куража да изнасят факти”, категорична бе тя. Йончева се съгласи, че сме изключително стабилни, както казват управляващите, но в липсата на свобода на медиите. „Ние продължаваме да сме на 111-то място, според класацията на Репортери без граници по свобода на медиите, между Бали и Зимбабве, а през 2008 г. бяхме на едно място с Франция. Представяте ли си какво ни се е случило за последните 10 години”, каза тя.  Йончева призова да се проведе откровен разговор – какво се случва с медиите у нас. „Тази власт се опитва да превърне медиите в обслужващ персонал и това е много страшно”, заяви тя. Йончева подчерта, че последната афера „Апартаментгейт”, макар и излязла в медия, финансирана от Държавния департамент, е станала известна на българските граждани, благодарение именно на българските журналисти, въпреки условията, в които работят и професионалните им  разследвания. „Това показва, че все още има някаква свобода на медиите и желание да се търси истината. Това ми дава надежда, че битката за свободата на словото у нас не е загубена”, заяви тя. Елена Йончева бе категорична, че думите на представители на властта, че няма цензура, но има самоцензура, което си е проблем на журналистите, не са верни. По думите й самоценузрата е само страх сред журналистите. Според нея положението е още по-тежко за представителите на медиите в малките населени места. Йончева подчерта, че БСП ще продължи да се бори за премахване на натиска от страна на властта върху медиите и налагането на цензура. Тя обясни, че поредна крачка в тази борба е бил и Законът за личните данни, който левицата е дала на КС след преодоляното от управляващите вето на президента. Йончева припомни, че с този закон управляващите искат да ограничат още повече свободата на медиите у нас. „Не трябва да позволяваме да заглушат гласа ни”, призова Елена Йончева.", "date": "2019.04.25", "title": " Елена Йончева: България се намира в безспорно авторитарно управление"}
{"url": "https://trud.bg/%d1%81%d0%b5%d0%ba%d1%80%d0%b5%d1%82%d0%b0%d1%80%d1%8f%d1%82-%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d1%87%d1%83%d0%bf%d1%80%d0%b5%d0%bd%d0%b5-%d1%89%d0%b5-%d0%b8%d0%b7%d0%bf%d1%8a%d0%bb/", "text": "Кметът на община Чупрене Ваньо Костин, който е в ареста с обвинение за длъжностно престъпление, подписа заповед за временно изпълняващ длъжността кмет. За свой заместник той определи секретаря на Общината Асен Джунински, съобщи председателят на Общинския съвет Богомил Станков: „Имаме разрешение от прокурора, който разреши кметът да подпише заповед за негов заместник. Такава заповед вече е факт и той е определил за негов заместник до завръщането му секретаря на Общината Асен Джунински. Във вторник имаше заседание на специализирания съд, с което беше поискано от прокуратурата отстраняването на кмета от длъжност. Такова не се осъществи. Становището на съдията е, че не се отстранява кмета от длъжност, защото няма наличните предпоставки за това“. Общината беше блокирана административно, когато кметът беше задържан за длъжностни престъпления.", "date": "2019.04.25", "title": " Секретарят на община Чупрене ще изпълнява временно длъжността кмет"}
{"url": "https://trud.bg/%d0%b1%d0%b8%d1%82-%d0%b1%d0%be%d0%ba%d1%81%d1%8c%d0%be%d1%80-%d0%b8%d0%b7%d0%bb%d0%b8%d0%b7%d0%b0-%d1%81%d1%80%d0%b5%d1%89%d1%83-%d0%b4%d0%b6%d0%be%d1%88%d1%83%d0%b0/", "text": "Американците Анди Руис-младши и Майкъл Хънтър останаха вариантите за съперник на световния шампион в тежката категория на профи бокса Антъни Джошуа. И двамата не са сред най-големите звезди на ринга и имат по една загуба в кариерите си. Останалите четирима в списъка на промоутъра Еди Хърн отпаднаха, а агентът на Джошуа остана особено недоволен от отказа на кубинеца Луис Ортис.  „Писа се, че той е искал 10 милиона долара, а ние сме му предлагали 5, но това не отговаря на истината – заяви Хърн. – Щяхме да му дадем много повече, отколкото казаха в новините.“  Промоутърът продължи да критикува и Джарел Милър, който бе хванат с допинг. Именно издънката на американеца доведе до спешното търсене на нов съперник за галата в Ню Йорк на 1 юни.  „Вече имам известен опит с американския бокс и мога да кажа, че проблемът с допинга е много по-голям, отколкото във Великобритания – обяви Хърн. – При нас се правят внезапни проверки, докато тук има боксьори, които изобщо не дават проби освен в деня на мача. Имам и мои състезатели, които не са били търсени от години. Те изобщо не се страхуват, че може да бъдат хванати. Според мен много шампиони в САЩ взимат допинг, но това трябва да се промени.“", "date": "2019.04.25", "title": " Бит боксьор излиза срещу Джошуа"}
{"url": "https://trud.bg/%d1%85%d1%83%d0%b1%d1%87%d0%b5%d0%b2-%d1%81-%d0%be%d1%81%d1%82%d0%b0%d0%b2%d0%ba%d0%b0-%d0%b1%d0%be%d0%b1%d0%b8-%d0%be%d1%82%d1%80%d0%b8%d1%87%d0%b0/", "text": "Слух, че Петър Хубчев напуска националния отбор на България обиколи футболната общественост у нас. Новината бе съобщена от „Dir.bg”. Според тяхната информация, специалистът няма да се води селекционер на тима от 1 май, тъй като вече е подал молба за разтрогване на договора си. Ако това е така, той няма да води „трикольорите“ във важните европейски квалификации срещу Чехия и Косово (7 и 10 юни). „Той не е подавал оставка и това са инсинуации“, обяви пък Борислав Михайлов, президент на БФС, пред БЛИЦ. Хубчев е спряган за треньор на „Левски“ след края на настоящия сезон. Подобни информации се появиха и през март. „Ако изобщо има такова решение, то не е взето заради „Левски“, коментира Павел Колев, шеф на „сините“ пред „Дарик“. Георги Дерменджиев, настоящ треньор на „сините“, заяви, че подобни информации не го притесняват. „Това, което съм говорил със собствениците си е за мен – каза той преди петъчния двубой с „Берое“. – Аз имам дългосрочен договор. Това, какво се случва с националния отбор, не ме интересува. Харесва ми да работя под напрежение“. Дерменджиев добави, че „Левски“ гони второто място в класирането, за да си гарантира директно участие в Лига Европа. В момента „сините“ са трети и ще трябва да играят бараж за класиране във втория по силна клубен турнир на Стария континент. Снимка БУЛФОТО", "date": "2019.04.25", "title": " Хубчев с оставка, Боби отрича"}
{"url": "https://trud.bg/%d1%81%d0%bf%d1%80%d0%b0%d0%b2%d0%b5%d0%b4%d0%bb%d0%b8%d0%b2%d0%b0-%d0%be%d1%86%d0%b5%d0%bd%d0%ba%d0%b0-%d0%b7%d0%b0-%d0%b7%d0%b0%d1%89%d0%b8%d1%82%d0%b5%d0%bd%d0%b8%d1%82%d0%b5-%d0%b2%d0%b8%d0%b4/", "text": "Националната организация на ловците организира срещи с кандидат-депутати за Европейски парламент и настояват за справедлива оценка на защитените видове. Това оповести вчера ръководството на Националния ловно-рибарски съюз „Сдружение на ловците и риболовците в България”. Целта е с тях да бъдат обсъдени важни въпроси, породени от необходимостта българските ловци и риболовци да спазват адаптирани в нашето законодателство, Европейски регламенти, директиви и споразумения. Основен въпрос ще бъде дали може да се разчита на тяхната подкрепа за гарантиране на ловуването в България и по света. Ловците вярват, че във връзка с европейската Директива за местообитанията ЕК ще разработи справедлива процедура за оценка и изменение на статута на видовете, нуждаещи се от специална защита. Търси се и лоби за програми за регулиране числеността на хищниците.", "date": "2019.04.25", "title": " Справедлива оценка за защитените видове\t"}
{"url": "https://trud.bg/%d0%b1%d0%b0%d0%b9%d0%b4%d1%8a%d0%bd-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bd%d0%b0-%d1%81%d0%b0%d1%89/", "text": "Бившият вицепрезидент на САЩ по време на двата мандата на Барак Обама като държавен глава – Джо Байдън обяви в четвъртък, че ще се бори за номинацията на Демократическата партия за неин кандидат за приемник на Доналд Тръмп в Белия дом през 2020 г. Световните агенции цитираха видеоизявление на Байдън, направено през платформата „Ютюб”, в което 76-годишният политик обяви намерението да се впусне в трета за кариерата си президентска надпревара. Очаква се първата му публична изява като официален кандидат за номинацията на демократите да се проведе в понеделник в град Питсбърг. На фона на 20-те вече негови партийни съратници, вече обявили, че ще се борят за позицията на официален опонент на Доналд Тръмп догодина, Байдън се смяташе за основен фаворит, още преди да съобщи, че влиза в изборната битка. Той е бил два пъти кандидат за номинацията на демократите – през 1988 г. и отново през 2008 г., когато бе поканен от Обама да е негов вицепрезидент.", "date": "2019.04.25", "title": " Байдън кандидат за президент на САЩ"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b8%d0%b7%d0%bd%d1%83%d0%b4%d0%b2%d0%b0%d1%87%d0%b8-%d0%b8%d1%81%d0%ba%d0%b0%d0%bb%d0%b8-%d0%be%d1%82-%d0%b5%d0%bc%d0%b8%d0%b3%d1%80/", "text": "Двама мъже от Казанлък са задържани за изнудване. Пламен и Мирослав искали от 34-годишен мъж от с. Бузовград сумата от 20 000 британски паунда, заплашили го с убийство и унищожаване на имуществото му, съобщава БГНЕС. Изнудваният от дълги години работил в Англия. Той се свързал с прокуратурата и на 24 април се провела среща, на която предал на обвиняемите наличните в него 2400 лева и 200 британски паунда. Пламен и Мирослав са заловени с парите, които били белязани. И двамата са с постоянна мярка за неотклонение, заради възможност да повлияят на свидетелите по делото. Могат да получат до 8 години лишаване от свобода. Мярката подлежи на обжалване.", "date": "2019.04.25", "title": " Арестуваха изнудвачи, искали от емигрант 20 хиляди паунда"}
{"url": "https://trud.bg/%d0%b1%d1%81%d0%bf-%d0%b2%d0%bd%d0%b5%d1%81%d0%b5-%d0%be%d1%80%d0%b8%d0%b3%d0%b8%d0%bd%d0%b0%d0%bb%d0%b0-%d0%bd%d0%b0-%d0%b7%d0%b0%d0%bf%d0%b8%d1%81%d0%b0-%d0%b0%d0%bb%d0%be-%d0%b1%d0%b0/", "text": "БСП внесе оригинала на записа по случая „Ало, Банов съм”, първоначално направен от служител на Министерството на културата, в Апелативната специализирана прокуратура, в запечатан и нотариално заверен плик. Това съобщиха от пресцентъра на „Позитано“ 20. По думите на Елена Йончева неговата продължителност и съдържание отговорят напълно на електронния запис, предоставен на Специализираната прокуратура. Законно установеният срок за произнасяне е едномесечен.", "date": "2019.04.25", "title": " БСП внесе оригинала на записа „Ало, Банов съм” в Апелативна специализирана прокуратура"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%be%d1%82%d0%b1%d1%80%d0%b0%d0%bd%d0%b0%d1%82%d0%b0-%d0%bd%d0%b0-%d1%88%d1%80%d0%b8-%d0%bb%d0%b0%d0%bd%d0%ba%d0%b0-%d0%bf/", "text": "Министърът на отбраната на Шри Ланка подаде оставка, поемайки отговорността за пропуските в сигурността, които доведоха до серията бомбени атентати в столицата Коломбо навръх Католическия Великден, предава AFP. Хемасири Фернандо предаде оставката си на президента Майтрипала Сирисена, пояснява източник на агенцията. „Той каза на президента, че поема отговорността и се оттегля, за да може президентът да направи ново назначение“, разкри източникът, говорейки при условие за анонимност.", "date": "2019.04.25", "title": " Министърът на отбраната на Шри Ланка подаде оставка, заради атентатите"}
{"url": "https://trud.bg/%d0%bb%d0%b8%d0%bb%d0%b8-%d0%b8%d0%b2%d0%b0%d0%bd%d0%be%d0%b2%d0%b0-%d1%81-%d1%80%d0%b0%d0%b7%d0%b3%d0%be%d0%bb%d0%b5%d0%bd%d0%b0-%d1%81%d0%bd%d0%b8%d0%bc%d0%ba%d0%b0-%d0%bd%d0%b0-80/", "text": "Легендарната Лили Иванова, която вчера отпразнува 80-ия си юбилей, публикува разголена снимка в профила си във Facebook, на която е в перфектна форма. Освен това, певицата благодари на вестник „Труд“ и репортера Мариела Балева,  която изготви   на Лили Иванова.", "date": "2019.04.25", "title": " Лили Иванова с разголена снимка на 80\t"}
{"url": "https://trud.bg/%d0%b4%d1%80%d0%b0%d0%ba%d1%83%d0%bb%d0%b0-%d0%b6%d0%b8%d0%b2%d1%8f%d0%bb-%d0%b2-%d1%81%d0%b2%d0%b8%d1%89%d0%be%d0%b2%d1%81%d0%ba%d0%b0-%d1%80%d0%b5%d0%b7%d0%b8%d0%b4%d0%b5%d0%bd%d1%86%d0%b8%d1%8f/", "text": "Общината дава 30 000 лв. за проучванията Скоро замъкът ще се превърне в туристическа атракция Свищовска крепост е била резиденция на световноизвестния румънски владетел Влад Цепеш – Дракула. Това заяви професор Николай Овчаров и обяви, че от 15 май заедно с Община Свищов започва разкопки в местността Калето. По думите на археолога влашкият владетел е превзел крепостта през 1461 година. Граф Дракула е живял там известно време, а битката между него и турците за Свищов е била доста ожесточена, каза още проф. Овчаров. Основната цел на предстоящото проучване е развитието на културния туризъм. То се финансира с 30 хиляди лева от Община Свищов. Професорът определи като парадокс фактът, че у нас няма паметници на онези забележителни войводи, които до последно са се съпротивлявали на османското нашествие. Той заяви, че ще предложи след разкопките да бъде съграден такъв паметник в местността. Защото Свищовската крепост е една от малкото в страната, оказали съпротива. Пред заплахата да бъде опожарена и разрушена свищовският гарнизон е бранил до последно вярата и царството на цар Иван Шишман. По думите на професора в годините назад единствените разкопки на местността са правени през 1961 г. от Въло Вълов. Той открива части от замъка, който е доста добре запазен. Но според археолога разкопките са били частични и не са имали за цел проучването на цялата бивша резиденция на Дракула. Сега се предвижда да бъдат възстановени и разчистени крепостните стени и да се разкрие средновековният пласт на крепостта. Професорът се надява скоро замъкът да се превърне в туристическа атракция.", "date": "2019.04.25", "title": " Дракула живял в свищовска резиденция\t"}
{"url": "https://trud.bg/%d0%b0%d0%ba%d1%82%d0%b8%d0%b2%d0%bd%d0%b8-%d0%bf%d0%be%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8-%d1%81%d0%b0%d0%bb%d0%b0%d1%82%d0%b8%d1%82%d0%b5-%d1%81%d0%b0-%d0%b7%d0%b0%d0%bc%d1%8a/", "text": "Повечето листни зеленчуци са замърсени с нитрати и бактерии. При изследване на листни зеленчуци, продавани в България, е установено наличие на нитрати в 17%, колиформи в 89% и бактерията ешерихия коли в 61% от салатите, съобщи Асоциация „Активни потребители”. В лаборатория са проверени 18 продукта, купени от няколко търговски вериги и четири общински пазара: салати, включително „Айсберг”, и зелен лук. Нитрати над нормата е имало в три от марулите (17%). Две от тях са купени от пазари, а една от търговска верига. Максималното измерено количество нитрати е 5 гр/кг. Това е малко над допустимото и не е сериозен риск за здравето на хората. При 16 продукта (89%) са открити колиформи. При 11 (61%) се установяват и ешерихия коли. В салатата тип „Айсберг” не са открити бактерии. Източник на колиформите обикновено е почвата и поливната вода. Присъствието им в марулите вероятно се дължи на недостатъчното измиване. Но източник на ешерихия коли е фекално замърсяване – от органична тор, замърсено оборудване, източник може да е персоналът или пък неправилно съхранение.", "date": "2019.04.25", "title": " Активни потребители: Салатите са замърсени с нитрати и бактерии\t"}
{"url": "https://trud.bg/%d0%b5%d0%b2%d0%b0-%d0%bb%d0%be%d0%bd%d0%b3%d0%be%d1%80%d0%b8%d1%8f-%d0%b2-%d1%81%d1%83%d0%bf%d0%b5%d1%80-%d1%84%d0%be%d1%80%d0%bc%d0%b0-10-%d0%bc%d0%b5%d1%81%d0%b5%d1%86%d0%b0-%d1%81%d0%bb%d0%b5/", "text": "Актрисата Ева Лонгория роди първото си дете едва преди 10 месеца и вече гордо позира, показвайки оформеното си тяло. 44-годишната Ева тренира едва от 4 месеца, тъй като е искала първата половин година след раждането да бъде посветена изцяло на сина й, а не да я прекара в строги диети или притеснения кога и как ще отслабне. „Тялото ми току що даде живот, затова и не бях толкова сурова със себе и не бързах да влизам във форма“, признава актрисата пред Опра. Ева, прочула се от сериала „Отчаяни съпруги“, споделя още, че обича да експериментира с тренировките, за да не й омръзват. Тя често редува джогинга, с йога, пилатес и вдигане на тежести. Колкото до храненето, актрисата се старае да приема повече свежи зеленчуци и плодове, и като цяло да се храни разнообразно и пълноценно, без да се ограничава или да изпада в крайности. „Всички си мислят, че има някаква тайна или магия, за да отслабнеш, а това не е така. Всичко опира до диета и упражнения“, допълва Ева.", "date": "2019.04.25", "title": " Ева Лонгория в супер форма 10 месеца след като роди"}
{"url": "https://trud.bg/%d0%bd%d0%b5%d0%b2%d1%8a%d0%b7%d0%bf%d0%b8%d1%82%d0%b0%d0%bd%d0%b0%d1%82%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d0%ba%d0%be%d1%80%d1%83%d0%bf%d1%86%d0%b8%d1%8f/", "text": "Повече от месец вече в обществото се изливат тонове мръсотия. Понятията тотално се объркаха, а т. нар. „апартамент-гейт“ бе възседнат от нечистоплътни маниаци. Реалните факти постепенно се подменят, участниците в скандала се разрастват като бройка, без значение дали са реални извършители по времето, когато са облечени във власт, или не. Тераси, частни асансьори, широкоплощни жилища се изтикват на заден план заради новата мода – къщите за гости, построени по европейската Програма за развитие на селските райони. Които пък – оказва се, се ползвали не по предназначение. За да стигнем до вчерашната намеса на главния прокурор Цацаров, който разпореди пълна проверка на всички подобни обекти. Нищо, че иде реч за събития, станали преди доста години със съответните отговарящи и може би съучастници от Фонд „Земеделие“ и от самото министерство на земеделието горите и храните. Вероятно, защото са ги проспали или просто са опънали чадърчето, над когото трябва. Първосигналната реакция след разкритията за купени под пазарни цени скъпарски имоти, бе във вид на оставки или молби за дългосрочно излизане в отпуск. Без значение за конкретните казуси. Така Цветан Цветанов се раздели с депутатството, а Цецка Цачева – с министерството на правосъдието, оставки подадоха трима зам.-министри, в отпуск се оттеглиха шефът на антикорупционната комисия Пламен Георгиев и заместника му Антон Славчев. Оказа се, че практически КПКОНПИ, която трябва да громи корупцията по високите етажи на властта, е обезглавена. А Цацаров непрекъснато u спуска нови и нови задачи… Премиерът Борисов си мислеше, че с оставките скандалът ще бъде заметен и бързо-бързо забравен. Първосигналчиците обаче тръгнаха на юруш по принципа „А вие, защо биете негрите?“ Така реалните случки отекоха в канала и нищо не се разбра. Най-малкото беше да се попита откъде е произходът на средствата на купувачите, след като са на държавна хранилка. Но това явно обягва засега от взора на проверяващите. Представете си обаче следната ситуация – ако постъпи информация за жилище или къща, в която се твърди, че същият този премиер се е облажил неправомерно, ще си подаде ли и той оставката? Или ще си пусне платен отпуск, докато го проверяват? Абсурд на абсурдите. Корупцията е стара колкото света. Ето ви едно определение за нея, взето напосоки от интернет: „Корупция (на латински: corrumpo- покварявам, развращавам, развалям) в най-общ смисъл е злоупотребата с обществена служба за лично облагодетелстване или, по-конкретно- поведение на длъжностни лица, чрез което те или техни близки се облагодетелстват неправомерно и незаконно, като злоупотребяват с поверената им власт. Всички форми на управление са уязвими за корупцията, като степента варира значително от дребно използване на влияние за извършване на услуги до институционализирано рушветчийство и отвъд него. Крайната точка на корупцията е клептокрацията, при която дори външните претенции за почтеност са изоставени“. Истината е, че световната корупция произвежда. Големи проекти се печелят срещу сума в брой за когото трябва. Но тези проекти създават работни места, носят приходи в хазната, вдигат брутния вътрешен продукт. Може да звучи цинично, но е факт. Най-големите чужди компании и банкови институции често влизат в светлината на прожекторите със съмнения или направо с доказани факти за плащане под масата. Някои от тях си имат и специални фондове, заделени за покваряване и развращаване на представителите на властта. Говори се, че и у нас има подобни практики. Ако проектът е за 1 милион, 30-50-60 процента се инкасирали за държавата, партията, общината или кмета. Така ли е наистина, нека Цацаров да каже. Когато обаче теглим чертата, излиза, че все още нямаме истински таланти в корупцията. Те бледнеят на фона на световната. А на всичкото отгоре са и невъзпитани – по-скоро страдат от клептомания, отколкото от висша форма на организирано източване на обществените фондове и на държавния бюджет. Нивото ни остава на принципа на батко и братко, на куме и кумецо… Затова, дерзайте братя корупционери и корумпирани. Но бъдете по-скромни в лапането – нека има за всички. И не се учудвайте, че всеки втори у нас е готов да нарушава закона, ако има материална изгода от това. Нали вие му давате пример с поведението си.   Държавата ни е трагично безидейна Държавата ни е трагично безидейна. Тя се занимава с лични асансьори, апартаменти на властниците, печалбарство, уреждане на наши момчета и момичета на доходни места, усвояване на едни пари от едни субсидии, насаждане на чужди биологично противоестествени идеологеми. Парламентът ни е с 8% одобрение – това са почти депутатите и техните семейства и роднини. Корупционните прояви скандализират над 60% от българското население и властта е безсилна да подобри процентите. В същото време страната е изправена пред непредвидими геополитически промени, природни катаклизми, международна нестабилност, непрестанно външно въздействие и свиващ се национален суверенитет, пред демографска катастрофа, без кормчия, без посока, без стабилизатори, с отслабени съпротивителни сили, разединена, обезверена, с емигриращо младо и образовано население, без аналитичен капацитет да осмисли тревожните световни процеси и тенденции и подготви нацията за евентуалното им опустошително преминаване през България. Задачата е историческа, а интелигенцията ни е обезкървена от 30-годишно изтичане на човешки капитал от страната. Някой трябва да постави диагнозата, да предпише терапията и да завие кормилото в спасителната посока. Адв. Владимир Шейтанов, член на новия Стратегически съвет към президента, в интервю пред „Правен свят“", "date": "2019.04.25", "title": " Невъзпитаната българска корупция\t"}
{"url": "https://trud.bg/%d1%82%d0%b0%d0%bd%d0%ba%d0%be%d0%b2%d0%b8%d1%8f%d1%82-%d0%bf%d1%80%d0%b8%d0%b7%d1%80%d0%b0%d0%ba-%d0%b8%d0%b7%d0%bf%d1%8a%d0%bb%d0%b7%d1%8f-%d0%be%d1%82-%d1%81%d0%ba%d1%80%d0%b8%d0%bd%d0%b0/", "text": "Войската отдавна е сведена до скъпа играчка за Гергьовденски парад Призракът на военния преврат подло и страховито надникна от скрина, изхили се ехидно и отново се стаи. Вратичката я отвори лично премиерът Бойко Борисов, а след това я затвори обиграно и каза: „Майтап!“. Какъв майтап? Ей за такива майтапи, организацията #MeToo (Американско движение на известни личности, основно от Холивуд, против сексуален тормоз и сексуално насилие, б.р.) би пратил всеки в небитието. Закачката на Борисов беше насочена срещу президента Радев. А след това и Радев се помайтапи с него. И настана горчив смях.  „Това не е ли призив към диктатура, ако изкараш армията или призоваваш генералитета? Имаме ги сега, на колко места, военни преврати“, каза Борисов на партиен форум. А след отговора на президента, Борисов обясни майтапа си така: „Иронизирах Иво Христов (бившият шеф на кабинета на държавния глава, б.а.), който преди говореше за пълзяща автокрация. Когато обаче върховният главнокомандващ призове генералитета да не стои безропотно, когато призоваваш армията, това не е ли диктатура? Имаме сега на колко места военни преврати“, попита Борисов. Тия майтапи с военните преврати след 10 ноември 1989-а без никаква шега променяха хода на събитията и посоката на развитие на обществения живот. Горчивите шеги с военните преврати се оказаха толкова успешни и плашещи, че политиците лека-полека ликвидираха армията във и в близост до София. Днес България е с единствената столица в света, която не е подсигурена по земя и въздух от армията. Дори не заради вероятна война, но заради бедствия, аварии и терористични събития. Войска няма, но въпреки това танковият призрак от скрина още е жив. И има какво да го поддържа жив. На 10 януари 1997-а, централната емисия на БНТ започна с тревожното съобщение на водещия: „Току що зрител съобщи, че танкови колони се придвижват към Народното събрание по „Цариградско шосе““ (цитирам по памет, б.а.). Тогава имаше само една национална телевизия и едно национално радио. Правителството наложи пълно информационно затъмнение около януарските събития и хората дочуваха какво се случва през „Дарик“ и слуховете от улицата, предадени по стационарните телефони. Слухът беше господар. Сензационната новина предизвика вторичен взрив край обсадения парламент и стана тя, каквато стана. Никой тогава не си зададе въпроса откъде идат тези войски, като танковата бригада е в Горна баня и ако нещо ще „идва“, ще дойде оттам. Танковият призрак тогава сработи, защото никой не го усмири веднъж завинаги. Само седем години по-рано разпространяваният рефрен „По-добре да дойдат танковете“ свали президента Петър Младенов от поста му, помете комунистическия елит. Младенов до края си твърдеше, че не е казал нищо такова, но това вече е без значение. Любопитна сюжетна линия е и съдбата на хората, разпространили двете танкови легенди, но тя е друг епизод. Картата с военния преврат е особена в българската история, в зависимост кой я играе, кой я държи в ръцете си. От една страна този кървав и недемократичен политически инструмент е представян като спасителен ход от национална безизходица, а от друга страна – като края на свободата. Всички фенове на диктатурата (капиталистическата), дават за пример събитията от 19 май 1934 година, след която България била се превърнала в една от проспериращите икономики в Европа, на 6-о място по стандарт на живот. Всички те обаче са против военните преврати, когато си спомнят събитията от 9 септември 1944 година, когато (макар и бутафорно) военни завземат в полза на Народната власт важните институции в страната. И обратното. Деветосептемврийският преврат се приема от комунистите като спасителен ход за България, за сметка на този от 10 ноември, доколкото в центъра на събитията беше и военният министър Добри Джуров. Общото между всички преврати в новата история на България е, че е имало боеспособна войска, която може да потуши въстания, да прави преврати и установява режими в различни форми. Имало е и генерали, които са били способни да управляват държавата. Днес състоянието на армията е такова, че спокойно можем да кажем, включително и на Бойко Борисов: Не се плашете! Нямаме войска за военен преврат. В София, дето се вика, няма един войник да го мобилизират поне една магнолия да окастри в Банкя. В стремежа си да се отърват от поделения в близост до парламента, политиците унищожиха всичко около София – военното летище, Първа армия (заедно с останалите две), танковата бригада и всичко останало. Оставиха си само представителния оркестър и гвардията. Лека полека гражданският контрол превърна военните в извинение да се изгради раздута и в огромната си част ненужна администрация. За сметка на войската и военната експертиза в МО. Днес на всеки военен има по един цивилен. Всеки нов министър, всеки нов парламент с огромна страст и с лека погнуса от войската продължаваше да вади зъбите на танковия призрак. Армиите изчезнаха, а Генералният щаб се сведе до дирекция към министерството. Пак в името на гражданския контрол и с лозунга за превъоръжаване, цивилният преврат в армията продължи. Накупи се ненужна техника, скъпа и фактически невъзможна за поддръжка. Изхранването на войската премина към външни компании, сякаш никой не е чел, че това е абсурдно. Ще тръгне армията някъде и ще чака някой да обжалва обществената поръчка или да му доставят прясна храна от другия край на страната. Или ВМА, която цица от три места и обслужва около процент военни (които, забележете, ако не са здрави няма да са военни) и от личните ми наблюдения много от персонала се дразни, ако военен или някой от семейството му потърси помощ. Сега държавата върви към нов абсурд – да отваря висше военно-въздушно училище, което да функционира само и единствено за випусници на година. Сравненията с военноморското училище, което е на самоиздръжка и носи печалба на държавата сами по себе си са абсурдни. Това там, във Варна, вече не е военно-морско училище, а морски университет, с военен факултет. В Долна Митрополия обаче не може да се случи това скоро, просто защото няма техника, на която да обучават чужди курсанти и цивилни пилоти, защото няма техника. А ако се закупи такава, то това пак ще бъде частен университет, дотиран от държавата, за сметка на армията. Друга тема е, че логично място на курсантите-пилоти е в Пловдив. През годините на управление на ГЕРБ допринесе до уникалния принос на българския военен опит в световен мащаб. Могат да кандидатстват за „Гинес“. Днес ние имаме начело на армията генерал, който освен най-висш военен е и пенсионер. И не само той, а много генерали са пенсионери, както много директори, много командири по места, много… много пенсионери. Те получават и заплата, и пенсия. А още много бивши военни, пенсионери продължават да стоят в администрацията. Представяте ли си какво би се случило ако армията на капитаните от Българо-сръбската война излязат в бой срещу армията на генералите-пенсионери на Борисов и Радев. Нареждам ги и двамата един до друг, защото и двамата носят отговорност за това положение. В целия този хаос на частни интереси, които източват огромния военен бюджет през пропагандата „съвременна, боеспособна, натовска армия“, можем да заключим, че имаме войска, която не провежда сериозни учения, няма нормален учебен процес, няма добро снабдяване (дори за униформи става въпрос), няма престиж, има компрометирано командване и няма никаква способност да извърши каквото и да е значимо събитие, каквото е измишльотината с военен преврат. Тук важните елементи на боеспособността като мотивация и морално състояние на армията… дори е абсурдно да ги коментирам. А, за успокоение на правителството ще кажа, че дори президентът Радев да призовава генералите да не мълчат, Борисов не бива да се страхува. Защото ако част от днешните генерали тръгнат да свалят властта, то може да бъде единствено заради третия пенсионен стълб.", "date": "2019.04.25", "title": " Танковият призрак изпълзя от скрина\t"}
{"url": "https://trud.bg/%d0%bd%d0%b5%d0%bf%d0%be%d1%82%d1%8a%d1%80%d1%81%d0%b5%d0%bd%d0%b0%d1%82%d0%b0-%d1%81%d0%b2%d1%8f%d1%82%d0%be%d1%81%d1%82-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f%d1%82-%d1%81/", "text": "Ходим по земя, пропита с мъченическа кръв, по стъпките на светци, за които знаем малко Като древен християнски народ ние българите почитаме светците, преподобните и мъчениците в тяхната универсална цялост. В този духовен пантеон влизат древните пророци, апостоли и отци, ярки и познати на всички сакрални имена от ранга на архидякон Стефан, Георги Победоносец, Димитър Солунски, Николай Мирликийски и стотици бележити личности от общочовешката християнска история. Преди Разпети петък нека обърнем поглед към българските светци и мъченици. С основание Българската православна църква е учредила отделен празник – „Неделята на всички български светии“, отбелязван през втората неделя след Петдесетница. За съжаление, пантеонът на нашите светци продължава да е непопълнен с редица имена, някои от които са присъствали в него още преди векове Надали може да има съмнение обаче, че тази тема има не само „чисто“ църковни, но и своите културни и обществени измерения. Кои са, колко са и какви са българските светци са се опитвали да изяснят още средновековните ни прадеди. В края на ІХ и през Х век българската църква канонизира светите Кирил и Методий, техните най-близки ученици и княз Борис-Михаил, но се вглежда и по-назад във времето. Тези усилия са продължени от патриаршиите в Охрид и Търново, от бележити писатели като св. патриарх Евтимий. Векове по-късно св. Паисий Хилендарски споделя пред своите читатели: „Можах да намеря толкова имена на свети мъченици, които са били от български род… Аз претърсих всички светогорски манастири, гдето има стари български книги и царски грамоти, също така и из много места из България, гдето се намират много стари български книги… Тук написах накратко, колкото да ги събера всички заедно в тая кратка историйца, за да знаят всички българи колко светци има от българския род. Тук се написаха петдесет и осем, толкова се и намериха…“ И в ново време въпросът занимава изследователите, а и самите вярващи. Според проф. Асен Василиев „… историята на българите светци е дело на народната памет…“ За игумения Валентина (Друмева) „… българската святост не се заключава само в границите на днешна България. Това трябва да се помни, когато говорим за светиите, просияли извън сегашните български предели, но свързани с България…“ Валя Христова с основание отбелязва: „В наши дни житията на тракийските светци служат предимно като източници на научна информация… Ние ходим по земя, пропита с мъченическа кръв и по стъпките на светци, за които знаем малко или не знаем изобщо… Българската същност е в българската святост…“ В книгата „Българи светци“ заедно със ст.н.с. Христо Темелски се постарахме да направим обзор на известното ни за тези достойни представители на нашия народ, като изказахме някои идеи за канонизирането на други видни българи от многовековната ни история. Става дума за повече от сто и двадесет личности и групи, някои от които от десетки мъченици, свързани с християнството по българските земи. Още през античната епоха срещаме християни от различни краища на тогавашния свят, разпространявали Божието слово в Мизия, Тракия и Македония, включително редица светци от тракийско потекло. Известният археолог и историк проф. Георги Атанасов издаде книга, в която припомни делата на 345 сакрални личности от времената на ранното християнство до идването на Аспарух на Балканите. Често се приема, че тези култове са заглъхнали или напълно забравени. В много случаи наистина е така, но в онзи с Тивериуполските (Струмишките) мъченици имаме памет и приeмственост, пренесли техния култ от IV век във времето на св. княз Борис-Михаил и цар Симеон Велики. Сходен е примерът с раннохристиянските светци от Дуросторум (средновековният Дръстър, дн. Силистра), сред които се открояват Дазий и Емилиян. Не са били забравени и мъчениците от Филипопол (Пловдив), още повече, че християнската община в града е съществувала без прекъсване в продължение на векове. По всяка вероятност това важи и за други наши градове и сакрални места, пазещи спомена за древни християнски мъченици. За средновековните българи те определено са значели повече, отколкото за нас. В българския светителски пантеон личат имената на най-видните ни духовни водачи и бележити личности от Средновековието – от Светите братя Кирил и Методий, княз Борис и Иван Рилски до патриарх Евтимий. Техните имена са известни на всички, но и тук попадаме на парадоксални случаи. Така например Йоан Екзарх присъства като светец в руските православни календари, и то с две дати за прослава – 31 януари и 31 юли! Ясно е, че големият старобългарски писател, преводач и архиерей е канонизиран не от руската, а от българската църква още през „неговия“ X век. По същия начин стоят нещата и с презвитер Козма, който в руските преписи на „Беседа против богомилите“ категорично е светец. В крайна сметка обаче и двамата ги няма в календара на българската църква… Трудно обяснимо е и отсъствието на Сто и десетте търновски великомъченици, избити от османските завоеватели през 1394 г. най-вероятно в църквата „Св. Четиридесет мъченици“. Както свидетелства Григорий Цамблак, българските първенци отказват да приемат исляма: „О, воини на Христа, вие опазихте вярата си и броя си не намалихте!“ Трагичната им съдба буди негодуванието на патриарх Евтимий, който със сигурност е в основата на тяхната канонизация. Какво пречи днешната ни църква да се върне към онова, което ни е завещал самият св. Евтимий Търновски… През вековете на робството се прославят десетки светци и мъченици: Георги Нови, Георги Най-нови и Николай Нови Софийски, Пимен Зографски, Злата Мъгленска, Димитър Басарбовски, Игнатий Старозагорски, Прокопий Варненски, Дамаскин Габровски, Йоан Търновски и много други. Светият Синод прибави към тях хилядите жертви от Батак и Ново село (Априлци), паднали при кървавото потушаване на Априлското въстание. Неизвестно защо обаче остават недооценени по подобаващ начин, а именно чрез канонизация, водачите на християнския ни народ Неофит Хилендарец (Бозвели), Иларион Макариополски, екзарх Антим I… Не е ли достоен за канонизация отец Зотик Преображенски, тачен от съвременниците си като духовен пастир и будител? А отец Сергий Плаковски, един от водачите на Велчовата завера, подложен на мъчения, завършил дните си в Мъглижкия манастир. Самият Раковски възкликва: „Достоен да се числи в реда на светите великомъченици, понеже издъхна под толкова мъки за вяра и за Отечество! Вечна ти памят, родолюбче Сергие! Ще дойде време да ти въздигне българский народ храм…“ Не заслужават ли признанието на мъченици братята Димитър и Константин Миладинови, хвърлени в тъмница и фактически убити от фанариотите? И, разбира се, йеромонах Игнатий – Васил Левски, когото народът ни тачи като великомъченик и Апостол на нашата свобода. Никакви доводи не могат да оправдаят „официалното“ отношение към въпроса за канонизацията на Апостола – та нали още неговите съвременници „… светец го зовяха…“ Нашата църква следва да отдаде прослава на свещенослужителите и миряните в българската земя Македония, подложени на гонения от сръбските и гръцките окупатори през 1913 г. и след Ньойския договор. И, не на последно място, на репресираните от комунистическия режим – според изследванията на д-р Венцислав Каравълчев става дума за повече от 120 православни духовници! Сред тях са имената на митрополит Борис Неврокопски, архимандрит Ириней Попконстантинов и десетки свещеници по градове и села, избити без съд и присъда след 9 септември 1944 г. Нека завършим с думите на един монах и изтъкнат учен, какъвто беше покойният архимандрит доц. Павел Стефанов: „Ние сме дали православието и писмеността на другите славянски народи, които имат повече светци в календарите си от нас. Трябва сериозно да се помисли за канонизирането на великите и благочестиви наши царе като Иван Асен ІІ, Иван Александър… Не заслужава ли ореола на светостта един титан със световни мащаби като Екзарх Йосиф…“ Можем да продължим с имената, които посочихме дотук, да прибавим и други. Ясно е обаче, че въпросът не опира толкова до броя на светците, колкото до признанието, което им дължим. И до достойнството на един народ и неговата църква.", "date": "2019.04.25", "title": " Непотърсената святост – българският сакрален пантеон\t"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d0%bd%d0%b0%d0%bc%d0%b0%d0%bb%d0%b8%d1%85%d0%bc%d0%b5-%d1%81-60-%d0%bf%d1%80%d0%b8%d0%b5%d0%bc%d0%b0-%d0%b2/", "text": "Намалихме с 60% приема в специалност „Икономика“ в сравнение с 2015 г., като най-малко е намалението за УНСС – с над 20%. Това каза пред журналисти министърът на образованието и науката Красимир Вълчев след среща с ръководството на УНСС. На въпрос как ще коментира изказването на министъра на финансите Владислав Горанов, според когото не са нужни толкова много икономисти, Вълчев посочи, че е трудно да се каже, особено в хоризонт над 15 години, каква ще бъде структурата на професиите и необходимите специалисти. „Очакваме повсеместен недостиг на всички видове специалисти през следващите 10-15 години заради възрастовата структура на работната сила. Хората, които ще навлизат в пенсионна възраст, ще бъдат с 50% повече отколкото тези, които ще влизат на пазара на труда“, коментира образователният министър. Вълчев посочи, че през последните десетилетия приемът във висшето образование в социалните, стопанските и правните науки се е увеличил най-много. „И висшите училища отговориха с предлагане на това търсене на образователния пазар като наоткриха обучение в образователни направления Икономика, Администрация и управление“, коментира той. Министърът на образованието посочи, че от 2016 г. е започнала политика на преструктуриране на приема и на финансирането. „Този прием, който приехме вчера на Министерски съвет, е да намалим с 60% приема в професионално направление Икономика в сравнение с 2015 г., като сме го нулирали в 6 или 7 държавни висши училища. Най-малко е намалението в УНСС, защото го правим въз основа на комплексна оценка от качеството на обучението, научните изследвания и реализация“, каза още Вълчев. Той обясни, че в УНСС приемът е намален с над 20% спрямо 2015 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.25", "title": " Красимир Вълчев: Намалихме с 60% приема в специалност „Икономика“ в сравнение с 2015 г., като най-малко е намалението за УНСС – с над 20%"}
{"url": "https://trud.bg/%d0%bc%d0%b0%d0%b4%d0%be%d0%bd%d0%b0-%d0%b7%d0%b0%d0%bf%d0%b8%d1%81%d0%b0%d0%bb%d0%b0-%d0%bc%d0%b0%d0%b4%d0%b0%d0%bc-%d1%85-%d0%be%d1%82-%d1%81%d0%ba%d1%83%d0%ba%d0%b0/", "text": "Поп иконата Мадона разкри в интервю пред MTV, че предстоящият да излезе албум този юни „Madam X“, е записала след като се е преместила в Лисабон, тъй като там й било скучно и се чувствала депресирана. „Не отидох в Португалия, за да запиша нова песен, а защото синът ми искаше да стане футболист“, признава певицата. В началото Мадона си е мислила, че да води сина си на тренировки и да присъства на мачовете му, ще бъде много забавно. Оказало се обаче, че това бързо й омръзнало и тя решила да се сприятели с местните. Повечето от тях, изненадващо за певицата, били музиканти и артисти. Посещавайки домовете им, те често свирели и пеели, което зародило идеята за албума. Албумът „Madam X“ излиза на 14-ти юни, но онлайн вече може да се открие пилотният сингъл „Medelline“.", "date": "2019.04.25", "title": " Мадона записала „Мадам Х“ от скука"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%b8%d1%8f-%d0%b4%d0%b5/", "text": "В България Международният ден на футбола и приятелството бе отбелязан с официално представяне на младите посланици на проекта, избрани след провеждане на процес на подбор въз основа на установените международни критерии на Футбол за приятелство, проведен съвместно с ПФК Лудогорец. 12-годишните надежди на клуба – Симеон Шишков (защитник), Райан Иванов (полузащитник) и Теодор Обретенов (вратар), както и Анна Шишкова (млад журналист) бяха официално представени като представители на България в настоящия сезон на „Футбол за приятелство“. Учениците ще се нагърбят с нелеката задача да популяризират ценностите на „Футбол за приятелство“ в страната чрез серия от активности, насочени към младото поколение. През юни те ще се срещнат с децата от всички участващи страни в Мадрид, където ще обсъдят начини за популяризиране на ключовите ценности на програмата по целия свят. Днес младите посланици се срещнаха с Ангел Петричев, изпълнителен директор на ПФК Лудогорец, треньори от школата и футболисти от клуба, за да представят принципите, ценностите и програмата на тазгодишния проект. Младежите размениха ценни съвети с именитите спортисти и церемониално им връчиха ключовия символ на проекта – гривната на футбола и приятелството. Синият конец символизира спокойното небе над главите ни, а зеленият – футболно игрище, което да е достъпно за всички. „Приветствам тази инициатива, с която децата от цял свят ще изпитат и възприемат истинския смисъл на приятелството, честната игра и уважението. Беше истинско удоволствие за мен да посрещна днес Симеон, Райан, Теодор и Анна и им пожелавам един незабравим престой по време на финалите на „Футбол за приятелство“ в Мадрид!“, сподели Ангел Петричев, изпълнителен директор на ПФК Лудогорец, пред младия журналист Анна Шишкова. Младите посланици посетиха и едно от най-големите училища в региона на Разград „Васил Левски“, където се срещнаха със свои връстници и им разказаха за ценностите на социалната програма. „Аз вярвам, че футболът е приятелство. Нямам търпение да присъствам на финалите в Мадрид и да срещна нови приятели, с които да споделям емоцията от най-великата игра“, сподели в първото си интервю полузащитникът Райан Иванов. 25 Април е Международният ден на футбола и приятелството. Тази година той бе отбелязан в училища и спортни академии в повече от 50 страни в Европа, Азия, Африка, Северна и Южна Америка. Дейностите включваха срещи, обучения и приятелски мачове с участието на Младите посланици и треньори от Международната детска социална програма „Футбол за приятелство“ на Газпром, както и известни футболисти и официални лица. Повече от 40 000 участници са взели участие в над 200 събития, които са част от Международния ден на футбола и приятелството. Международният ден на футбола и приятелството е създаден през 2014 г. като част от Международната детска социална програма на Газпром „Футбол за приятелство“, в която участват млади участници от цял свят. Традиционно в този ден участниците провеждат приятелски мачове, работни срещи, срещи с футболни звезди; деца-участници обменят Гривни на приятелство с известни представители на спортни и социални организации. Финалните събития от 7-ми сезон на Футбол за приятелство ще се проведат в Мадрид от 28 май до 2 юни 2019 година. Повече за „Футбол за приятелство“: От 2013 г. „Газпром“ организира Международната детска социална програма „Футбол за приятелство“. Основните ценности, насърчавани от участниците в програмата, са приятелство, равенство, справедливост, здраве, мир, преданост, победа, традиция и чест. Футбол за приятелство се подкрепя от ФИФА, УЕФА, Международния олимпийски комитет, футболни федерации от различни страни, международни благотворителни фондове за деца и водещи световни футболни клубове. През предходните шест сезона програмата събра повече от 5,5 хиляди участници и над 4,5 милиона последователи, включително известни спортисти, художници и политици.", "date": "2019.04.25", "title": " България отбелязва Международния ден на футбола и приятелството"}
{"url": "https://trud.bg/%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%be%d1%82%d0%b2%d0%be%d1%80%d0%b8%d1%85%d0%b0-%d0%b8-%d0%b4%d0%b2%d0%b5%d1%82%d0%b5-%d0%bb%d0%b5%d0%bd%d1%82%d0%b8-%d0%bd%d0%b0-%d0%bc%d0%b0%d0%b3/", "text": "В района на 31 км на автомагистрала „Тракия“ движението временно се пуска в две ленти с цел облекчаване преминаване на автомобилите в посока Пловдив. След изтеглянето на колоната, движението отново ще бъде ограничено само в една лента до окончателното почистване на пътното платно във връзка с пожара на товарен автомобил по- рано тази сутрин, съобщиха от пресцентъра на ОДМВР – София. Движението се регулира от служители на ОДМВР- София. Трафикът по останалите основни пътни артерии на територията на областта е засилен.", "date": "2019.04.25", "title": " Временно отвориха и двете ленти на магистрала „Тракия“ при изгорелия ТИР\t"}
{"url": "https://trud.bg/%d0%bd%d1%81%d0%b8-%d0%bf%d1%80%d0%b5%d0%b7-%d1%83%d1%87%d0%b5%d0%b1%d0%bd%d0%b0%d1%82%d0%b0-2018-2019-%d0%b3%d0%be%d0%b4%d0%b8%d0%bd%d0%b0-%d0%b2-%d0%b4%d0%b5%d1%82%d1%81%d0%ba%d0%b8-%d0%b3%d1%80/", "text": "Основните резултати от проведените от Националния статистически институт (НСИ) годишни изчерпателни изследвания, характеризиращи дейността на образователните институции, показват, че: -През учебната 2018/2019 година в детски градини са записани 218.8 хил. деца, или с 1.0% по-малко в сравнение с предходната година.  -Завършилите средно образование през 2018 г. в общообразователни и професионални гимназии са съответно 26.5 хил. и 23.0 хил. ученици.  -Записаните в различните степени на висшето образование за академичната 2018/2019 година са 229.5 хиляди.  -Към 31.12.2018 г. за придобиване на образователна и научна степен „доктор“ у нас се обучават 6 467 лица, от които 504 чужди граждани. Предучилищно образование Към 1.12.2018 г. в страната функционират 1 834 самостоятелни детски градини с директор. В тях са записани 218.8 хил. деца, от които 113.0 хил., или 51.6%, са момчета. В сравнение с предходната година броят на децата намалява с 1.0%. Обхватът на децата в това образователно ниво, изчислен чрез груповия нетен коефициент на записване, за учебната 2018/2019 година, е 78.4% и остава непроменен спрямо миналата учебна година. Средният брой деца в една детска градина за страната е 119, като за градовете е значително по-голям – 154, а за селата – 62. Една група се формира средно от 24 деца, съответно 25 в градовете и 20 в селата. Педагогическият персонал, зает в детските градини, е 19.8 хил. и в сравнение с предходната учебна година се увеличава със 182 души, или с 0.9%. Детските учители са 18.5 хил., или 93.7% от педагогическия персонал. През учебната 2018/2019 година в страната функционират 101 лицензирани частни детски градини, или с 3 повече от предходната година. Те са посещавани от 4 606 деца, или 2.1% от записаните в детските градини. Общо образование Към 1.10.2018 г. учебни занятия се водят в 1 955 общообразователни училища, от които 131 начални, 1 173 основни, 68 обединени, 115 гимназии и 468 средни училища. В сравнение с предходната година общообразователните училища намаляват с 14 поради закриване или преобразуване. Учениците са 581.3 хил., от които 86.1 хил. са записани в училища в селата. В една паралелка в дневните общообразователни училища се обучават средно по 21 ученици. През учебната 2017/2018 година 16.3 хил. ученици са напуснали общообразователните училища, от които 13.9 хил. са се обучавали в основното образование. Най-голям е относителният дял на учениците, които са заминали в чужбина – 7.5 хил., или 46.1%, следван от дела на напусналите по семейни причини – 6.5 хил., или 39.6%, и на напусналите поради нежелание да учат – 8.8%. През 2018 г. основно образование в общообразователните училища са завършили 71.8 хил., а средно образование – 26.5 хил. ученици. Относителният дял на децата в общообразователните училища, изучаващи чужди езици в началните класове (I – IV), е 85.2%, като от тях най-голям е делът на изучаващите английски език – 91.9%. Учителите (вкл. директорите и заместник-директорите с преподавателска заетост) в общообразователните училища през учебната 2018/2019 година са 50.8 хиляди. От тях 94.4% са със завършена образователно-квалификационна степен „бакалавър“ или „магистър“, 4.9% са завършили „професионален бакалавър“ или еквивалентна в миналото степен и 0.7% са със средно образование. В учителската професия преобладават жените, които съставляват 85.4% от общия брой на учителите. Към 1.10.2018 г. в страната функционират 78 частни общообразователни училища, от които 4 начални, 31 основни, 18 гимназии и 25 средни училища. В тях са записани общо 10 113 ученици, или 1.7% от общия брой на учениците в общото образование. Професионално образование и обучение Професионалното образование и обучение през учебната 2018/2019 година се осъществява в 21 училища по изкуствата, 25 спортни училища, 359 професионални гимназии и 25 професионални колежа с прием след средно образование. Общият брой на учащите в тях е 136.2 хиляди. В професионалното образование преобладават момчетата, които са 60.1% от общия брой на учениците в тази образователна степен. През 2018 г. средно образование в училищата по изкуствата, спортните училища и професионалните гимназии с диплома са завършили 23.0 хил. души. Степен на професионална квалификация по съответните програми е придобита от следния брой учащи: -530 ученици са получили първа степен професионална квалификация в професионалните паралелки.  -Втора и трета степен професионална квалификация през 2018 г. са придобили съответно 2.5 хил. и 13.4 хил. ученици.  -783 ученици са придобили четвърта степен професионална квалификация в професионалните колежи с прием след завършено средно образование. При завършилите програми за придобиване на трета степен професионална квалификация най-висок е относителният дял на учениците, изучавали специалности в областите1 „Технически науки и технически професии“ – 25.0%, следван от този на учениците в „Стопански науки и администрация“ – 21.3%. При завършилите програми за придобиване на четвърта степен професионална квалификация водещи са областите „Сигурност и безопасност“ – 73.3%, и „Стопански науки и администрация“ – 15.7%. През учебната 2018/2019 година 1 073 ученици се обучават в 33 частни професионални гимназии и частни професионални колежи с прием след средно образование, което е 0.8% от всички ученици в професионалното образование. През настоящата учебна година учителите (вкл. директорите и заместник-директорите с преподавателска заетост) в професионалното образование са общо 11.7 хил., като 94.7% от тях са с придобити образователно-квалификационни степени „бакалавър“ или „магистър“. В програми за професионално обучение срещу заплащане за придобиване на степен на професионална квалификация в центрове за професионално обучение, професионални гимназии и професионални колежи са записани 20.5 хил. лица на възраст 16 и повече години. По степени на професионална квалификация разпределението им е: първа степен – 9.1 хил., втора степен – 6.2 хил., трета степен – 5.1 хил., и четвърта степен – 58 души. Висше образование През учебната 2018/2019 година общият брой на студентите в България, записани в четирите образователно-квалификационни степени „професионален бакалавър“, „бакалавър“, „магистър“ и „доктор“, е 229.5 хил., което е с 6.9 хил., или с 2.9%, по-малко в сравнение с предходната учебна година. Колежи (образователно-квалификационна степен „професионален бакалавър“) През учебната 2018/2019 година за придобиване на образователно-квалификационна степен (ОКС) „професионален бакалавър“ в колежите се обучават 8 181 студенти, като спрямо предходната година техният брой намалява с 346 души, или с 4.1%. От общия брой студенти в тази образователно-квалификационна степен 1 501 души, или 18.3%, са записани в частни колежи. Преподавателите в колежите са 692, от които на основен трудов договор са 321, или 46.4%.  През 2018 г. ОКС „професионален бакалавър“ са придобили 1 869 студенти, от които жените са 59.1%. Най-голям е броят на дипломираните по специалности в следните области на образованието1:  – „Здравеопазване“ – 665 души;  – „Персонални услуги“ – 332 души;  – „Технически науки и технически професии“ – 297 души;  – „Бизнес и администрация“ – 295 души;  – „Образование“ – 103 души. Университети и специализирани висши училища (образователно-квалификационни степени „бакалавър“ и „магистър“) През учебната 2018/2019 година за придобиване на образователно-квалификационни степени „бакалавър“ и „магистър“ в университетите и специализираните висши училища се обучават 214.8 хил. души, като спрямо предходната година техният брой намалява с 6.4 хил., или с 2.9%. В частни учебни институции се обучават 26.8 хил. студенти, или 12.5% от записаните в ОКС „бакалавър“ и „магистър“. През учебната 2018/2019 година студентите – български граждани, са 199.4 хил., или 92.8% от всички студенти в университети и специализирани висши училища, и в сравнение с предходната година техният брой намалява със 7.6 хил., или с 3.7%. Чуждестранните студенти са 15.4 хил., което е с 8.5% повече спрямо миналата учебна година и с 37.8% повече спрямо учебната 2014/2015 година. Най-голям е броят на чуждестранните студенти от Гърция – 24.6%, следват тези от Обединеното кралство – 15.3%, Германия – 8.9%, Турция – 7.9%, и Украйна – 5.8% от общия брой чуждестранни студенти. През 2018 г. в университетите и специализираните висши училища в страната са се дипломирали 51.2 хил. души, от които придобилите ОКС „бакалавър“ са 27.8 хил., а ОКС „магистър“ – 23.4 хиляди. Броят на дипломираните е най-висок в областите на образование „Бизнес и администрация“ – 15 204 души, „Науки за обществото и човешкото поведение“ – 6 113 души, и „Образование“ – 4 875 души. Наблюдават се различия при дипломираните в областите на образование по пол. През учебната 2018/2019 година преподавателите в университетите и специализираните висши училища са 21.1 хил. души, от които жените са 50.0%. На основна работа са 13.2 хил., или 62.5% от преподавателите. Образователна и научна степен „доктор“ Към 31.12.2018 г. у нас се обучават общо 6 467 докторанти. В сравнение с предходната 2017 г. броят им намалява с 97 души, или с 1.5%. Чуждестранните докторанти са 504, или 7.8% от общия брой. Най-висок е делът на тези от Гърция – 24.0%, следвани от докторантите от Израел (10.5%) и Косово (7.1%). В частни институции са зачислени 3.9% от докторантите, като от тях 103 души, или 40.4%, са чужденци.  През 2018 г. образователна и научна степен „доктор“ са придобили 1 365 души, от които 725, или 53.1%, са жени. Наблюдават се съществени различия в структурата на дипломираните мъже и жени по области на образование. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.25", "title": " НСИ: През учебната 2018/2019 година в детски градини са записани с 1.0% по-малко деца в сравнение с предходната година\t"}
{"url": "https://trud.bg/%d0%bb%d1%8e%d0%b1%d0%be-%d0%bf%d0%b5%d0%bd%d0%b5%d0%b2-%d1%81%d0%b5-%d1%81%d0%b0%d0%bc%d0%be%d0%b2%d0%b7%d1%80%d0%b8%d0%b2%d0%b8/", "text": "Преди 10 години стартира треньорската кариера на Любо Пенев. С много фанфари ЦСКА беше фаворит за титлата, а Ел Голеадор каза, че „отборът му е очевадно по-силен от „Левски“. Дойде вечното дерби – 2:0 за „сините“ и за последно трофеят потегли към „Герена“.  Десетилетие по-късно Любо Пенев отново заби барабаните, искайки златен дубъл! Дежа вю – точно като през 2009-а той стигна до Рим и не видя папата. Само за седмица ЦСКА се срина. А грешките в стратегията на Ел Голеадор са очевадни. За ЦСКА най-реален за спечелване бе турнирът за Купата на България. И странно, точно в първия мач срещу „Ботев“, Пенев реши да освежава отбора с хора като Божидар Чорбаджийски и Стойчо Атанасов, които видимо нямат класа за „Българска армия“. Вместо да се опита да реши финала още в Коматево, треньорът заложи бомбата, която избухна в сряда вечер. Рискът с ротацията не се оправда след нулевото равенство с „Левски“, което на практика каза „Стоп“ на шампионските амбиции на ЦСКА.  И се стигна до 24 април. Пълен стадион, еуфория и драма. През първото полувреме „Ботев“ игра по-умно и „с хладни глави“ вкара два гола. След почивката ЦСКА обърна резултата, но и с известна помощ на съдията Петър Костадинов. Заради първия червен картон и дузпата в „червено“ отново апелираме БФС да въведе ВАР още през следващия сезон. Както и след мача в Пловдив, където имаше съдийски грешки с обратен знак и ЦСКА игра дълго време с човек по-малко заради пресилен втори жълт и съответно червен картон на Жанио Бикел. Справедливостта трябва да е над всичко, а съдиите ни явно са слаби и без ВАР напрежението ескалира към точка на кипене.  Но да се върнем на Пенев. В края Ел Голеадор направи грешка, която и първолак не би допуснал. На крилете на еуфорията и при корнер за „Ботев“ в последната минута треньорът накара трима негови футболисти да излязат почти на централната линия преди изпълнението. До тях имаше един от „Ботев“ – пловдивчаните играха „ва банк“ и спечелиха. След толкова усилия и емоции ЦСКА просто трябваше да издържи до последния сигнал и с двама повече на терена да доубие съперника в продълженията. Пенев обаче явно реши да си слага медали с феноменален обрат още в редовното време и така се самовзриви ритуално. Няма как триото „червени“ на централната линия да не е негово решение. А ако не е, това означава друго – тотална липса на тактическа дисциплина. Все камъни в треньорския двор. Само ден по-рано треньорът обясни на журналистите, че „много разбира от футбол“. Може би. Но фактите показват, че той не се учи от грешките си. В не чак толкова дългата си кариера Ел Голеадор прави големи мачове, вдига високо носа и после пада тежко. В първия период фаталното приземяване бе 0:3 на „Армията“ от „Миньор“. С националния отбор – 1:1 с Малта в София.  В своята стратегия за мъст срещу бивши съотборници от БФС емоционално Пенев намеси ЦСКА. Във всяко интервю и от високата позиция на треньор в най-успешния български клуб той не спира да вие срещу съдиите. За много от нещата той е абсолютно прав, но не трябва да се стига до крайности, защото на ЦСКА изобщо не приляга ролята на „плачко“.  Резултатите на Пенев съвсем не са безспорни. Пет мача без допуснат гол – 4 победи и реми в Разград. В два двубоя обаче отборът му не успя да вкара гол на видимо разклатения „Левски“ – реми и загуба. И най-лошото за „червените“ – отпадането от „Ботев“, с което ЦСКА заличи най-силния си мач – отстраняването на “Лудогорец“ на четвъртфинала. Вярно е, че резервната скамейка на ЦСКА е къса. Клубът подсили отбора единствено с португалеца Томаш през зимата. Но кой с изключение на „Лудогорец“ може да се хвали със звезди и дълга пейка? Въпреки това дори в Разград не говореха почти всеки ден за златен дубъл като Пенев.  До края на сезона пред Ел Голеадор има само две цели – победи над „Левски“ и „Лудогорец“. Най-вероятно те няма да стигнат за титлата, но ще легитимират донякъде треньора. Не стане ли, Любо Пенев отново може да се залута в търсене на поприще – треньорско, президентско или някое друго.  Ел Голеадор завинаги ще има място в храма на най-големите в ЦСКА, както и звезда в Алеята на славата. Но и вътрешните фронтове, които отваря, създават проблеми на клуба. Винаги е оставал лош вкус в устата, че безпричинно отказа да бъде на големите празници по повод последните два юбилея – 60 и 70-годишния юбилей на ЦСКА, както и че не уважи мача на своя съотборник и явно вече бивш приятел Христо Стоичков…  Разбира се, всичко това ще мине далеч на заден план при триумф с титла. Особено сега, когато подобен подвиг изглежда даже зад хоризонта. Но традициите на „Армията“, бойните „червени“ фенове и въобще марката ЦСКА са белязали не едно и две чудеса. Затова и никой не може да каже с абсолютна сигурност, че всичко за „червените“ е приключило с едно нелепо самовзривяване.", "date": "2019.04.25", "title": " Любо Пенев се самовзриви"}
{"url": "https://trud.bg/%d0%b3%d0%be%d0%bb%d1%8f%d0%bc%d0%be%d1%82%d0%be-%d0%b4%d0%b5%d1%80%d0%b1%d0%b8-%d0%bd%d0%b0-%d0%b8%d1%82%d0%b0%d0%bb%d0%b8%d1%8f-%d0%b8-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b8/", "text": "Празничният уикенд на Великден обещава много футболни емоции от Италия, Испания и Холандия в ефира на спортните канали на А1. Най-сериозно внимание привлича дербито на кръга в Италия между Интер и Ювентус. Домакините от Милано ще преследват трите точки, които ще им дадат спокойствие в борбата за зона Шампионска лига. Гостите от Торино пък вече си подпечатаха осмата поредна титла в Серия А през миналия уикенд, но със сигурност ще искат да зарадват феновете си. Издание №247 на Derby d’Italia между „нерадзурите“ и „бианконерите“ ще се излъчи пряко в събота от 21:30 часа по MAX Sport 3. И малкото останала интригата около шампионската титла в испанската Ла Лига най-вероятно ще се разплете окончателно още тази събота, когато Барселона посреща Леванте. Лео Меси и компания ще си осигурят и на теория златните медали в Примера ако вземат трите точки на „Камп Ноу” срещу скромния тим от Валенсия. Двубоят е с начален час 21:45 часа и ще се излъчи пряко по MAX Sport 4. Най-интересни и непредвидими са нещата в холандската Ередивизи, където Аякс и ПСВ Айндховен се следват по петите още от началото на шампионата. MAX Sport 2 ще излъчи в пряко комбинирано предаване двубоите на претендентите за титлата. ПСВ посреща Хераклес, а Аякс гостува на Де Граафшап, като началният час на двата мача е в неделя от 15:30 часа.", "date": "2019.04.25", "title": " Голямото дерби на Италия и шампионският мач на Барселона са акцентът в празничния уикенд по MAX Sport"}
{"url": "https://trud.bg/%d0%b1%d1%80%d0%b0%d0%ba%d0%be%d0%bd%d0%b8%d0%b5%d1%80-%d1%81%d0%b5-%d1%81%d0%ba%d1%80%d0%b8-%d0%be%d1%82-%d0%bf%d0%be%d0%bb%d0%b8%d1%86%d0%b0%d0%b8-%d0%b2-%d0%ba%d1%83%d1%87%d0%b5%d1%88%d0%ba%d0%b0/", "text": "Плевенски полицаи задържаха двама след преследване и нападение над служител на реда. Вчера, в района на село Лепица, служители на Специализираните полицейски сили при ОДМВР–Плевен подали сигнал за спиране към водачите на товарен и лек автомобил. Те не изпълнили полицейското разпореждане и продължили по пътя към село Чомаковци, съобщават от МВР. На входа на населеното място, въпреки подадените сигнали от втори екип, шофьорите отново не се подчинили и продължили. Последвало преследване и на кръстовище в селото товарният автомобил намалил скоростта и от двете предни врати скочили водачът и спътникът му. Единият побягнал, проникнал в двора на частен имот, укрил се за кратко в колибата на кучето, след което е задържан. Водачът, който слязъл от превозното средство въоръжен с дръжка от брадва, нападнал единия от полицаите и му нанесъл удари. Това наложило да бъде произведен предупредителен изстрел със стоп патрон в безопасна посока. Макар че нападението продължило, агресивният мъж е задържан, след което е прегледан от медицински екип. Полицейският служител е със средна телесна повреда. Междувременно, лекият автомобил бил последван до земен път в района на село Чомаковци, където водачът скочил по време на движение и се укрил. Задържан е спътникът му. Двата автомобила са иззети. При проведените процесуално–следствени действия е установено, че те са натоварени с общо 3 куб. м дърва за огрев. По случая е образувано досъдебно производство за престъпление по чл.235, ал.2 от НК под надзора на районната прокуратура в Червен бряг, работата по което продължава.", "date": "2019.04.25", "title": " Бракониер се скри от полицаи в кучешка колиба, аверът му скочи с брадва на униформен"}
{"url": "https://trud.bg/%d0%b8%d0%b7%d0%be%d1%81%d1%82%d0%b0%d0%b2%d0%b5%d0%bd%d0%be%d1%82%d0%be-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%b1%d0%b5%d0%b1%d0%b5-%d0%b7%d0%b0-%d0%bc%d0%b0%d0%bb%d0%ba%d0%be-%d0%b4/", "text": "Изоставеното в понеделник на паркинг в Пловдив бебе за малко да бъде блъснато от кола. Случаен минувач го видял на земята, в това време един от автомобилите на паркинга правел маневра и можел да блъсне момчето, човекът дал знак на водачката и тя спряла. Това разказа районният прокурро на Пловдив Чавдар Грошев след задържането на майката и бащата на малкия Мехмед. Детето се оказа по-малко – родено е на 28 декември м. г. Детето е изоставено от майката – 26-годишна просякиня от старозагорското село Обручище. Тя има и друго дете, живеела с бащата на бебето, който се казва Григор, от около 3 години. Решила да остави бебето спонтанно, а после обяснила на разследващите, че го е направила от немотия. „Версията на бащата е друга – той твърди, че има желание да си гледа детето и не е вярно, че са живели в немотия. В деня на изоставянето бил на работа и започнал да търси търси жената и детето, когато те не се прибрали“, добави Чавдар Грошев. Галя и Григор първо живеели били на квартира в Аджисан махала в Пловдив, след това се преместили в Кричим. Жената порсела в района на Централна гара – Пловдив. Бащата ще бъде освободен, защото няма данни да е съпричастен към престъплението. Дали майката ще остане в ареста за 72 часа, ще реши наблюдаващият прокурор.", "date": "2019.04.25", "title": " Изоставеното в Пловдив бебе за малко да бъде блъснато от кола\t"}
{"url": "https://trud.bg/%d0%b2%d1%80%d0%b0%d0%b6%d0%b4%d0%b5%d0%b1%d0%bd%d0%b0%d1%82%d0%b0-%d0%bf%d0%bb%d0%b0%d0%bd%d0%b5%d1%82%d0%b0-%d1%82%d1%80%d1%8a%d0%b3%d0%b2%d0%b0-%d1%83-%d0%bd%d0%b0%d1%81/", "text": "Визуално изумителната документална сага от шест епизода „Враждебната планета“ ще има своята премиера на 28.04. от 20:55 часа по National Geographic. Поредицата „Враждебната планета“ е продуцирана от наградения с „Оскар“ кинематограф и режисьор Гийермо Наваро („Лабиринтът на фавна“), номинираната за „Еми“ Марта Холмс („Синята планета“), наградения с „Еми“ Том Хю-Джоунс („Планета Земя 2“), наградения с БАФТА Делбърт Шупман („Островът“) и наградения с БАФТА Беър Грилс („Островът“), който също така е водещ и разказвач. Филмът насочва вниманието към най-изключителните, почти свръхестествени истории за животни, приспособили се към средата си въпреки жестоките удари на еволюцията. Поредицата се съсредоточава върху най-екстремните местообитания в света и разкрива невероятни истории за оцеляване в животинското царство на нашата забързана и непрестанно променяща се планета. „Враждебната планета“ е продукция за дивата природа от следващо поколение, която изгражда завладяващ, драматичен и съвременен разказ във всеки епизод. Поредицата представя своите герои сред дивите обитатели на шест различни биома. „Враждебната планета“ приема, че светът се променя бързо и предизвикателствата, пред които са изправени животните, не са същите като преди. Епизодите, посветени на планините, океаните, тревистите равнини, джунглите, пустините и полярните области, представят суровите условия, на които са изложени някои от най-интересните, най-непримиримите и най-изумителните видове на планетата. Създанията са изправени пред редица тежки изпитания: лошо време, силна конкуренция за ресурси и непрекъснат конфликт между хищници и жертви. Мисията им е проста – оцеляваш или умираш. Продукцията събира около 1800 снимачни часа, прекосява седемте континента в 82 сесии в период от над 1300 дни и наема 245 членове на снимачни екипи. Благодарение на използваните модерни технологии и осигуреният достъп до някои от най-отдалечените и най-негостоприемните кътчета в света, продукцията представя нови факти за поведението на животните от интересни перспективи: снежен барс се впуска в шеметно преследване на козирог, ягуар улавя огромен кайман и невръстни белобузи гъски скачат от скали. Също така ще видите първия заснет материал за полярен вълк, поел по дирята на овцебик.„Враждебната планета“ е филмово пътешествие около света и представя шест екстремни биома. Бързата еволюция на планетата е надминала способностите на видовете да се приспособяват към враждебните условия и залозите са изключително високи – споделя Наваро. – Нашият видеоразказ разкрива как оцеляват.“", "date": "2019.04.25", "title": " „Враждебната планета“ тръгва у нас"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bb%d0%b5%d0%be%d0%bd%d0%b8%d0%b4%d0%be%d0%b2-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%bf%d0%be%d0%ba%d0%b0%d1%8f%d0%bd%d0%b8%d0%b5-%d0%b3/", "text": "Президентът Петър Стоянов, десетки интелектуалци, почитатели на поезията и колеги писатели препълниха Литературния клуб на Столичната библиотека вечерта пред Велики четвъртък. А поводът беше духовно пречистващ: поетът Румен Леонидов представи своята най-нова поетична книга „Покаяние Господне” (Просъници, Бдения, Сънописи). Определен за поет на месец април в Столична библиотека, Румен Леонидов беше избрал нетрадиционен формат за премиерата: стихов колаж, озвучен от акапелни православни песнопения в изпълнение на певци от ангелския хор „Спасение” под диригентството на Нели Трошева. Тяхната сакрална музика създаде усещане за божествено присъствие в подземието на Храма на книгите – разтваряйки сетивата на присъстващите за дълбочината на символите, вградени в поезията… В рецитала се включи и актьорът Досьо Досев, а финалът беше диалог на автора и неговата редакторка Людмила Ламбовска, в който се преплитаха изповедните признания на поета за дългия път на възникването на книгата като едно органично цяло, както и намесата по редакцията на колегата му Асен Валентинов. Людмила Ламбовска сподели: „Покаяние Господне” на Румен Леонидов е сън, в който българската душа лети в Междувремието, сън, положен в пространството между мрака и светлината, сън, в който достига до духовния Йерусалим, където будна, жизнена, зряща кълни в полето на световната душа”. Поетът беше поздравен от Юлия Цинзова – директор на Столичната библитека, по чиято идея вече пет години се провеждат форматите „Поет на месеца” и „Разказвач на месеца”. Желаещите да получат автограф и да се снимат с поета бяха десетки.  Това иновативно като замисъл издание впечатлява и с дизайна си, дело на Едо Циротин. Ето как литературната критика вече се изказа за сънопроблясъците на Румен Леонидов. Неда Антонова: „Покаяние Господне“ е изумяваща книга поради смелостта си – тя е опит да се разгадае природата на Бога, да се проникне до тайната на Творец, като се тръгне по обратния път – чрез Неговото творение към Неговата същност.” Николай Милчев: „Усещам я като чернова на лично евангелие – евангелие на автобиографията на търсещия човек. Тази книга е кацане от другата страна на Луната на литературата, където би трябвало да е Бог.” Рада Москова: „Мощна творба, печатлена съм от цялостта ѝ. Барокова катедрала с витражи от Пикасо. Написани от поет – владетел на думите.”   Румен Леонидов Стената на плача Прескачам от покрив на покрив,  под мен е тясна уличка на древен град,  на лявото ми рамо седи малко момиченце,  а на другото – безплътно същество. Прелитам към отсрещната къща,  питам – може ли да приседна  на вашия балкон, никой не се противи.  Приземявам се върху полуразрушена  крепостна стена, в края ѝ стърчи заводски  комин, разбирам, това е Фабрика за пари… Тръгвам по тесния зид с разперени ръце,  те вече са само ръце, пазя равновесие  да не падна, чудя се как изобщо ще сляза… Чувам шепот: „Ако докоснеш стената  с пръст и те опари, значи си чист!”  Докосвам я със страх.  И се разплаквам.   Още за автора:  Румен Леонидов е роден на 17 май 1953 г. Автор е на стихосбирките „Предупреждение” (1977), „И огънят си спомни за искрата” (1982), „Голям и малък” (1990), „Неточните размери на живота” (1995), „Сънят на продавача” (1997), „Край на митологията” (1997, 2009), „Класически парчета” (2000), „Сляпата неделя” (2011), „Румботавър” (2013) и „Покаяние Господне” (2019).  В чужбина има издадени три сборника – „Камък в блатото” (1998, Скопие) и „Край на митологията” (2007, Варшава) и „С върха на езика” (2009, Любляна).  Негови стихове са преведени в САЩ, Англия, Русия, Италия, Унгария, Индия, Гърция, Сърбия, Австрия, Албания, Украйна, Молдова, Република Македония, Полша и Словения.  За книгата „Голям и малък” е отличен със „Сребърен плакет” (1995), Рим, Италия. През 2012 г. става носител на „Кристалът на Виленица”, най-голямата литературна награда на Словения.  Сайтът му Fakel.bg става носител на Националната награда „Христо Г. Данов“(2013), а през 2014 г. Асоциация „Българска книга“ го обявява за „Рицар на книгата“.", "date": "2019.04.25", "title": " Румен Леонидов представи „Покаяние Господне“"}
{"url": "https://trud.bg/%d0%b5%d0%ba%d0%be-%d0%bf%d1%80%d0%b8%d0%b1%d0%be%d1%80%d0%b8-%d0%be%d1%82-%d1%81%d0%bc%d0%be%d0%bb%d0%b0-%d0%bd%d0%b0%d0%b9-%d0%b4%d0%be%d0%b1%d1%80%d0%b0%d1%82%d0%b0-%d1%83%d1%87%d0%b5%d0%bd%d0%b8/", "text": "Идея за изработка и продажба на еко прибори като вилици, ножове, кутии за хранене и шишета, изработени от смола, стана победител в Националното състезание за най-добра бизнес идея. То се проведе в София, а участници бяха 24 от най-добрите ученици предприемачи от цялата страна, съобщиха от образователното министерство. Те бяха разделени в отбори по четирима и трябваше да измислят и представят бизнес модел по темата „Назад към бъдещето – използване на даденостите на природата за бизнес“. Победители станаха единадесетокласникът Николай Николов от Националната търговска гимназия в Пловдив и дванадесетокласниците Магдалена Боцева от НФСГ, Айсер Челеби от Професионалната гимназия по икономика в Смолян и Антон Станков от Професионалната гимназия по икономика и мениджмънт в Кюстендил. Предлаганите от тях битови пособия от смола може да заместят изцяло пластмасовите, да се използват за многократна употреба и да се разграждат ефективно в природата. „Епоксидната смола е ресурс, който се добива при естествен природен процес на иглолистните дървета. Това го прави напълно екологичен. В дълбоката древност е бил добре познат и широко използван от хората“, обясниха учениците и допълниха, че целта им е екологични прибори да има във всеки дом, да се предлагат от търговците на дребно и от предприятията за бутилиране на вода. Четиримата победители в състезанието ще бъдат приети без изпит в специалност „Предприемачество“ на УНСС. На старта му всички участници получиха грамоти за участие от заместник-министъра на образованието и науката Таня Михайлова. Тя посочи, че предприемачеството не е просто учебен предмет, а микс от компетентности, които ще помогнат на учениците да се реализират. „За изпълнението на една идея трябва не само смелост, но и способност да анализираш къде си сбъркал и как може да подобриш процеса“, каза още заместник-министърът.", "date": "2019.04.25", "title": " Еко прибори от смола – най-добрата ученическа бизнес идея за 2019 г."}
{"url": "https://trud.bg/%d0%b3%d0%b5%d1%80%d0%b1-%d1%81%d1%8a%d0%b7%d0%b4%d0%b0%d0%b2%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%81%d0%ba%d0%b8-%d1%81%d1%8a%d0%b2%d0%b5%d1%82-%d1%81-%d0%bf/", "text": "ГЕРБ създава Председателски съвет с партиите, подкрепили листата на ГЕРБ и СДС за изборите за Европейски парламент на 26 май, съобщиха от партията. Председателският съвет ще оглави председателят на ГЕРБ Бойко Борисов, а членове на съвета ще бъдат председателите на всички партии, които подписаха споразумения за политическо сътрудничество. Идеята на съвета е да се обменят и обсъждат различни теми и послания, свързани с провеждането на предизборната кампания за евродепутати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.25", "title": " ГЕРБ създава Председателски съвет с партиите, които подкрепиха евролистата"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%81%d0%b8-%d0%ba%d1%83%d0%bf%d0%b8-%d0%b2%d0%b5%d0%bb%d0%b8%d0%ba%d0%b4%d0%b5%d0%bd%d1%81%d0%ba%d0%b8-%d0%ba%d0%b0%d0%b1%d1%80%d0%b8%d0%be%d0%bb%d0%b5%d1%82/", "text": "Трабант-ветеран се превърна в красив Великденски кабриолет, който украси центъра на шуменската община Смядово за празниците. Старото возило събирало паяжини на улицата в село Бял бряг и собственикът му се съгласил да се раздели с него за 200 лева. За още двайсетачка общински служители успяли да го боядисат в атрактивно розово, дори да го претапицират отвътре, на финала му поставили и регистрационна табела с името на града. От дни го „шофира“ Великденски заек и кабриолетът е любимо място за фотосесии. На Велики четвъртък в атрактивния кът децата на Смядово боядисаха 200 яйца заедно с кметицата Иванка Петрова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.25", "title": " Община си купи Великденски кабриолет"}
{"url": "https://trud.bg/%d0%bf%d1%80%d0%be%d0%b3%d1%80%d0%b0%d0%bc%d0%b0%d1%82%d0%b0-%d0%bd%d0%b0-%d1%85%d1%80%d0%b8%d1%81%d1%82%d0%be-%d1%81%d1%82%d0%be%d0%b8%d1%87%d0%ba%d0%be%d0%b2-%d0%b2-%d1%87%d0%b8%d0%ba%d0%b0%d0%b3/", "text": "България на първо място, след това е ред на „Анфийлд“! Христо Стоичков отложи с два дни пътуването си до Европа заради промоцията на биографията „Историята“, написана съвместно с Владимир Памуков. От американския тв гигант „Унивижън“ поискаха още в началото на седмицата Кавалерът на „Златната топка“ да пътува за Англия заради мачовете на „Тотнъм“ срещу „Аякс“ и после на „Ливърпул“ срещу „Барселона“ в Шампионската лига. Но на 4 май в Чикаго е организирана галавечеря, на която ще дойдат стотици сънародници – за автограф и снимка с най-големия български футболист. От „Унивижън“ са проявили разбиране за ситуацията и Стоичков ще бъде ВИП-гостът на „Анфийлд“ за полуфиналния реванш в Шампионската лига. Камата вече гостува на „Ливърпул“, където през есента направи интервюта с Юрген Клоп и Мохамед Салах. За „Историята“ на Стоичков това ще е второ международно гостуване след визитата в Лондон на 1 февруари. Очакват се подобни промоции в Барселона и Торонто.", "date": "2019.04.25", "title": " Програмата на Христо Стоичков в Чикаго – Първо България, после „Анфийлд“"}
{"url": "https://trud.bg/%d0%be%d1%82-%d1%83%d1%82%d1%80%d0%b5-%d0%bf%d0%b0%d1%80%d1%82%d0%b8%d0%b8%d1%82%d0%b5-%d0%bf%d0%be%d0%b4%d0%b0%d0%b2%d0%b0%d1%82-%d0%b4%d0%b0%d0%bd%d0%bd%d0%b8-%d0%b7%d0%b0-%d0%bf%d1%80%d0%b8%d1%85/", "text": "Единният регистър по Изборния кодекс /ЕРИК/ в Сметната палата ще е отворен от началото на предизборната кампания утре, 26 април, за подаване на информация от участниците в изборите за членове на Европейския парламент. Целта на ЕРИК е да осигурява на гражданите възможност да се информират за приходите, разходите и дарителите за предизборната кампания, включително и в нейния ход. За това съгласно Изборния кодекс участниците в изборите – партии, коалиции от партии и инициативни комитети, са длъжни да представят в Сметната палата в 5-дневен срок от откриване на предизборната кампания, т.е. до 2 май 2019 г.,  следните данни за включването им в ЕРИК: За вписване в ЕРИК по време на кампанията трябва да се подава всяка следваща нова информация от изброените групи, като срокът за това е до 7 дни от възникването й. Подробни указания и образци на документи са публикувани на интернет страницата на Сметната палата, раздел „Контрол – избори“, подраздел „Подаване на информация за Единния регистър по Изборния кодекс“. С цел да подпомогне участниците да спазят законовите си задължения за предстоящите избори Сметната палата изготви и им изпрати брошура, в която са посочени задължинията им, включително каква информация трябва да се подава за ЕРИК и съответните срокове за това. Съгласно Изборния кодекс за неподаването на задължителната информация за включване в ЕРИК на лицето, което представлява партията или инициативния комитет, или на лицата, които представляват коалицията, се налага глоба от 3000 до 10 000 лв.", "date": "2019.04.25", "title": " От утре партиите подават данни за приходите и дарителите в предизборната си кампания"}
{"url": "https://trud.bg/%d0%bb%d1%8e%d1%82%d0%b2%d0%b8-%d0%bc%d0%b5%d1%81%d1%82%d0%b0%d0%bd-%d0%b5-%d0%bf%d0%bb%d0%b0%d1%82%d0%b8%d0%bb-%d0%bf%d0%b0%d1%80%d0%b8%d1%87%d0%bd%d0%b0%d1%82%d0%b0-%d1%81%d0%b8-%d0%b3%d0%b0%d1%80/", "text": "Лютви Местан е внесъл паричната гаранция от 10 хиляди лева, срещу която бе пуснат на свобода, съобщиха от Апелативна прокуратура в Пловдив, предава  . Лидерът на ДОСТ е обвиняем за причиняване на катастрофа със загинало дете. Междувременно книжката му отново беше отнета. Но Кърджалийският окръжен съд окончателно отмени мярката „Забрана за напускане пределите на Република България”. Според прокуратурата и близките на пострадалите Местан с колата си е отнел предимството на другия автомобил, в който се е движело семейство. Той, на свой ред, е категоричен, че другият автомобил се е движело в насрещното с голяма скорост и го е ударил челно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.25", "title": " Лютви Местан е платил паричната си гаранция от 10 000 лева"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bc%d0%b0%d1%80%d0%b8%d1%8f%d0%bd%d0%b0-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%bd%d0%b0-%d0%ba%d0%be/", "text": "„Битката при Варна има огромно общоевропейско значение. И това е така, защото европейските, в това число и балканските народи, със своя отпор и мъченичество заслониха европейския свят от османската експанзия и спасиха неговата цивилизация“, отбеляза в своята реч вицепремиерът Марияна Николова по време на конференцията “Варна – щитът на християнството“ в унгарския парламент, съобщиха от пресцентъра на Министерски съвет. Тя подчерта, че съвместното отбелязване на годишнината от Варненската битка е безспорно доказателство, че са живи чувствата на признателност пред саможертвата на всички, участвали в нея. „А също така и че историческото българо-унгарско приятелство надхвърля строгите междудържавнически рамки“, каза още Николова. През 2019 г. се навършват 575 години от Варненската битка. Конференцията се провежда под патронажа на председателя на унгарския парламент д-р Ласло Кьовер и българският заместник министър-председател по икономическата и демографска политика Марияна Николова. Вицепремиерът обяви, че през есента България ще бъде домакин на честванията на Деня на българско-унгарското приятелство, които ще отбележат годишнината от Варненската битка. В рамките на визитата си вицепремиерът Марияна Николова ще проведе работна среща и с Жолт Немет – председател на Комисията по външна политика в унгарския парламент.", "date": "2019.04.25", "title": " Вицепремиерът Марияна Николова на конференция в Унгария за 575-ата годишнина от Варненската битка"}
{"url": "https://trud.bg/%d0%b1%d1%83%d0%bb%d0%b3%d0%b0%d1%80%d1%82%d1%80%d0%b0%d0%bd%d1%81%d0%b3%d0%b0%d0%b7-%d0%be%d0%b1%d1%8f%d0%b2%d0%b8-%d1%82%d1%8a%d1%80%d0%b3-%d0%b7%d0%b0-%d0%b8%d0%b7%d0%b3%d1%80/", "text": "„Булгартрансгаз“ обяви обществена поръчка за изграждане на две компресорни станции – КС „Расово“ и КС „Нова Провадия“, паралелно на северния (магистрален) газопровод до българо-сръбска граница. С провеждането на процедурата „Булгартрансгаз“ ЕАД спазва своите задължения от актуализираната Енергийна стратегия на Република България, съобщиха от компанията. Реализацията на поръчката цели повишаване сигурността на доставките на природен газ за страната и региона на Югоизточна Европа, както и затвърждаване ролята на България като транзитен център в Европейския съюз. Основните дейности, включени в обществената поръчка, предвиждат изработване на инвестиционен проект, доставка на материали и оборудване и строително-монтажно работи. За КС „Расово“ ще  бъдат инсталирани 3 броя газотурбокомпресорни агрегати (ГТКА) в конфигурация 2 броя работещи ГТКА и 1 брой резервен ГТКА с номинална мощност 12 MW всеки. За КС „Нова Провадия“ се предвиждат 4 броя ГТКА в конфигурация 3 броя работещи ГТКА и 1 брой резервен ГТКА с номинална мощност 10 MW всеки. За да бъдат свързани новите компресорни станции с газопреносната мрежа на „Булгартрансгаз“ ЕАД ще бъдат проектирани и изградени входящи и изходящи шлейфи и оптична кабелна линия, а за присъединяването им към мрежите на техническата инфраструктура – проектиране и изграждане на пътни връзки, електрозахранване, водоснабдяване и канализация и др. Прогнозната стойност на обществената поръчка е в размер на 351 635 657.46 лева без ДДС.", "date": "2019.04.25", "title": " „Булгартрансгаз“ обяви търг за изграждане на две компресорни станции към интерконектора със Сърбия\t"}
{"url": "https://trud.bg/500-%d1%84%d0%b0%d0%b7%d0%b0%d0%bd%d0%b0-%d0%ba%d1%80%d0%b0%d1%81%d1%8f%d1%82-%d0%bb%d0%be%d0%b2%d0%bd%d0%b8%d1%82%d0%b5-%d0%bf%d0%be%d0%bb%d0%b5%d1%82%d0%b0-%d0%ba%d1%80%d0%b0%d0%b9-%d0%b1%d0%b0/", "text": "500 броя фазани са разселени от началото на годината до момента в държавните ловни територии на ДЛС-Балчик. Последните 100 птици, които се отглеждаха във фазанарията на стопанството, бяха пуснати на свобода през тази седмица. Птиците са разселени край Бежаново, в близост до границата. В резултат на разселването и грижите, които полагаме в Добруджа вече има много фазани. Хората, които пътуват могат да видят покрай пътищата и в нивите двойки и гледката наистина радва окото. Красивите птици се забелязват лесно, особено сега – когато житата все още не са избуяли, каза директорът на ДЛС-Балчик инж. Калинка Тодорова. През август в стопанството ще бъдат закупени още 500 малки фазанчета, които ще бъдат доотгледани и ще бъдат разселени през есента и зимата. Всяка година и ловните дружинки в района закупуват фазани, които също пускат на свобода. Това увеличав популацията им в района. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.25", "title": " 500 фазана красят ловните полета край Балчик"}
{"url": "https://trud.bg/%d1%81%d0%bc%d1%8a%d1%80%d1%82-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0%d1%82%d0%b0-%d0%b8-%d0%b2-%d1%86%d1%8a%d1%80%d0%ba%d0%b2%d0%b0/", "text": "Сърдечна смърт покоси двама души за ден – шофьор и строител на работните им места в Шуменско. Шофьор на ТИР издъхнал внезапно, докато сменял гума на магистрала „Хемус“ в района на град Нови пазар в сряда следобяд. 55-годишният мъж от Смолян спрял в аварийната лента и започнал ремонта, но не го довършил. Към 18,30 часа на тел.112 бил подаден сигнал за помощ. На място била изпратена линейка, но мъжът вече бил издъхнал. Той страдал от диабет, имал и стар инфаркт. Сърдечна смърт покосила и строителен работник, нает за ремонт на храм „Свети Димитър“ в шуменското село Мировци. Ибрахим И./60 г./ от с.Памукчи през целия ден бъркал бетон, носил пълни кофи и все се оплаквал пред другите си двама колеги, че нещо го стяга в гърдите. Когато седнал да обядва изведнъж рухнал, разказват местни хора за злата участ.", "date": "2019.04.25", "title": " Смърт на магистрала и в църква"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%bc%d1%8a%d0%b6-%d0%b8-%d0%b6%d0%b5%d0%bd%d0%b0-%d1%81%d0%bb%d0%b5%d0%b4-%d0%b1%d1%80%d0%b0%d0%ba%d0%be%d0%bd%d0%b8%d0%b5%d1%80%d1%81%d0%ba%d0%b0-%d1%81/", "text": "Полицаи заловиха младо семейство, изсекло нелегално  куп дървета край Монтана. В сряда около 12,15 ч. служители на МВР участъка в квартал „Огоста” в Монтана  засекли в село Доктор Йосифово двама местни жители – 30-годишната Борислава М.  и 29-годишния Ивайло А., които превозвали с две каруци по 1 кубик прясно отрязани дърва. Стволовете не били маркирани и нямали документи за произход. На нарушителите са съставени актове, а незаконно добитите  дърва са иззети и оставени на съхранение в кметството на Доктор Йосифово. По случая в Участък Огоста са регистрирани преписки.", "date": "2019.04.25", "title": " Спипаха мъж и жена след бракониерска сеч край Монтана"}
{"url": "https://trud.bg/%d1%86%d0%b8%d0%ba-%d0%b2%d1%8a%d0%b2-%d0%b2%d1%81%d0%b8%d1%87%d0%ba%d0%b8-%d1%80%d0%b0%d0%b9%d0%be%d0%bd%d0%b8-%d0%bd%d0%b0-%d1%81%d1%82%d1%80%d0%b0%d0%bd%d0%b0%d1%82%d0%b0-%d1%89%d0%b5-%d1%81%d0%b5/", "text": "Във всички райони на страната ще се проведе машинно гласуване. Това каза на брифинг говорителят на ЦИК Александър Андреев. „В рамките на тази седмица беше взето решение за изпълнителя на обществената поръчка за машините – „Сиела Норма“ АД, които ще организират наемането на 3000 машините. Те ще бъдат разположени в цялата страна. Беше взето решение за определяне и на точните секции, в които тези машини ще бъдат разположени“, заяви Андреев и обясни, че списъкът ще бъде публикуван на интернет страницата на ЦИК. „Беше одобрен и окончателният договор, който ще бъде сключен с фирмата. Той ще бъде сключен в рамките на близките дни“, каза още говорителят на ЦИК и посочи, че няма промяна в сроковете.  Машините трябва да бъдат доставени до 10 май. Между 11 и 15 май ще бъде инсталиран софтуерът. Машините ще стигна до секциите до 25 май. Крайният срок за изпълнение на договора е 10 юни.", "date": "2019.04.25", "title": " ЦИК: Във всички райони на страната ще се проведе машинно гласуване"}
{"url": "https://trud.bg/%d1%81%d0%b8%d0%bd%d0%be%d0%b2%d0%b5%d1%82%d0%b5-%d0%bd%d0%b0-%d0%b1%d0%be%d0%b3%d0%b0%d1%82-%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd-%d0%b1%d0%b8%d0%bb%d0%b8-%d1%81%d1%80%d0%b5%d0%b4/", "text": "Двама от терористите, които се самовзривиха при атентатите на 21 април в Шри Ланка, са синове на богат местен бизнесмен, съобщава  . Според телевизията това са братята Имсат Ахмед Ибрахим и Илхам Ахмед Ибрахим, синове на Мохамед Ибрахим, основател и собственик на най-голямата в Шри Ланка фирма за износ на подправки – Ishana Exports. Мохамед Ибрахим е бил сред десетките арестувани след атаките. Полицията в Шри Ланка уточни, че Бащата най-вероятно е помагал на синовете си. Според CNN друг от камикадзетата – Абдула Латиф Джамил Мохамед, е учил в Англия през 2006 – 2007 година. При атентатите на 21 април в Шри Ланка бяха атакувани църкви и хотели в столицата Коломбо, в Негомбо, Батикалоа, Дехивал и други селища на страната по време на католическия Великден. Загинаха веднага 290 човека, над 500 бяха ранените. Впоследствие броят на жертвите се увеличи до 359. Сред загиналите има повече от 30 чужденци. Полицейски части от 6 държави се включиха в разследването на атентатите в Шри Ланка. Сред тях са Скотланд Йард от Великобритания и ФБР от САЩ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.25", "title": " Синовете на богат бизнесмен били сред нападателите в Шри Ланка"}
{"url": "https://trud.bg/%d0%be%d1%82%d0%bf%d1%83%d1%81%d0%bd%d0%b0%d1%85%d0%b0-%d1%81%d1%80%d0%b5%d0%b4%d1%81%d1%82%d0%b2%d0%b0-%d0%b7%d0%b0-%d1%81%d0%b2%d0%bb%d0%b0%d1%87%d0%b8%d1%89%d0%b5%d1%82%d0%be-%d0%ba%d1%80%d0%b0/", "text": "600 000 лева отпусна правителството за укрепване на свлачището в района на средновековния манастир „Великата лавра“, намиращ се в подножието на крепостта Царевец. Ще бъде възстановен и засегнатият участък от улица „Св. Климент Охридски“ във Велико Търново, която е част от пътя между старопрестолния град, Арбанаси и Горна Оряховица. Проектът на Община Велико Търново предвижда изпълнение на пилотна система с 12 фрагмента, всеки от които е с 12 пилоти. Общият брой на укрепителните съоръжения ще бъде над 140. Кабинетът одобри и няколко инфраструктурни проекта на общината, касаещи четвъртокласната пътна мрежа. Отпуснати са средства са ремонти на следните отсечки: на пътя към с. Леденик – от разклона на изхода на Велико Търново в посока София, покрай депото за строителни отпадъци до центъра на селото; на участъка от края на Западна индустриална зона до новия мост над р. Янтра, част от шосето между старопрестолния град и с. Шемшево; на компрометираните части от пътя след с. Ресен към селата Паскалевец и Дъскот. С ремонтните дейности ще съществено ще бъде подобрено експлоатационното състояние на гореописаните пътища. Одобрен е и проектът за възстановяване на църквата „Св. Архангел Михаил“ в кв. „Чолаковци“. Общото финансиране на всички одобрени проекти на Община Велико Търново е 2,1 милиона лева. В това число влизат и трансфери за осигуряване на пълния обем от средства, необходими за основните ремонти на старинния каменен мост в Дебелец и на мостовото съоръжение по участъка от четвъртокласния път между Велико Търново и жп гарата в съседното градче.", "date": "2019.04.25", "title": " Отпуснаха средства за свлачището край манастира „Великата лавра“ в Търново\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%bc%d0%b0%d0%bd%d0%be%d0%bb%d0%b5%d0%b2-%d1%81%d1%82%d0%b0%d0%bd%d0%b0-%d0%be%d0%b1%d0%b2%d0%b8%d0%bd%d1%8f%d0%b5%d0%bc-%d0%b7%d0%b0/", "text": "Окръжна прокуратура–Благоевград привлече като обвиняеми бившия министър на икономиката Александър Манолев и Ана Димитрова за престъпление, засягащо финансовите интереси на Европейския съюз, извършено от двамата в съучастие и при условията на продължавано престъпление. Това съобщиха от пресцентъра на държавното обвинение. Наказателната отговорност на двамата е ангажирана за това, че в периода от началото на месец януари 2013 г. до 14.10.2015 г. Манолев като подбудител и помагач, а Ана Димитрова – в качеството й на търговец – като извършител, са представили пред Държавен фонд „Земеделие“, Областна дирекция „Земеделие“ Благоевград и Дирекция „Оторизация на плащанията по прилагане на мерките за развитие на селските райони“, Отдел „РРА“ в Благоевград неверни сведения в Заявление за подпомагане за изграждане на жилищна сграда за гости в местността „Чинар куши“, землището на Сандански. Неверните сведения са представени, за да получи търговецът – ЕТ „Агротрейд – Ана Димитрова“ средства от „Европейския земеделски фонд за развитие на селските райони“ в размер на 391 160 лева. На Ана Димитрова е взета мярка за неотклонение гаранция в пари в размер на 2000 лева, а на Александър Манолев – гаранция в размер на 100 000 лева. От ДФЗ са изискани и получени и всички други заявления за директни плащания от ЕТ „Агротрейд – Ана Димитрова“, финансирани със средства на Европейския съюз. Получените субсидии, както и декларираните данни по тях също са предмет на разследване.", "date": "2019.04.25", "title": " Александър Манолев стана обвиняем за злоупотреби със средства от ЕС\t"}
{"url": "https://trud.bg/%d0%bf%d0%be-%d0%b2%d0%b5%d0%bb%d0%b8%d0%ba%d0%b4%d0%b5%d0%bd-%d0%b2-%d0%b1%d1%83%d1%80%d0%b3%d0%b0%d1%81-%d0%bf%d0%b0%d1%80%d0%ba%d0%b8%d1%80%d0%b0%d0%bd%d0%b5%d1%82%d0%be-%d1%89%d0%b5-%d0%b5-%d0%b1/", "text": "По Велидденските празници, паркирането в синята зона ще е безплатно. Това важи в дните от 26 до 29 април, както и през празничните 1 и 6 май. От 2 май, следващия четвъртък, зелената зона отново става функционална за летния сезон, а паркирането в нея платено. Тя се простира върху част от к-с „Лазур“ и периферията на Морската градина. Зелената зона също ще е безплатна на празничния 6 май, както и синята, съобщиха от общината. Хиляди бургазлии ще излязат в нощта на събота срещу неделя да запалят свещ и за традиционното обикаляне около храмовете в града. За да е по-лесно прибирането им у дома, по автобусни линии Б1 и Б2 ще бъдат извършени извънредни курсове с часове на тръгване от начална спирка в 00:30 часа, с нормално таксуване. За да е пътуването безопасно и комфортно, нека не внасяме запалени свещи в автобуса, призовават от градския превозвач „Бургасбус“", "date": "2019.04.25", "title": " По Великден в Бургас паркирането ще е безплатно"}
{"url": "https://trud.bg/%d0%bd%d0%b0%d0%ba%d0%b0%d0%b7%d0%b0%d1%85%d0%b0-%d0%b2%d1%83%d1%82%d0%be%d0%b2-%d0%b7%d0%b0-3-%d0%bc%d0%b0%d1%87%d0%b0/", "text": "Дисциплинарната комисия към Български футболен съюз наложи сериозна санкция на Антонио Вутов от „Ботев“ (Пловдив) заради червения му картон в полуфиналния мач реванш за Купата на България срещу ЦСКА (3:3). Юношата на „Левски“ е със спрени права за три срещи и глоба от 1000 лева. Халфът си позволи да изблъска главния съдия Петър Костадинов, който преди това бе свирил дузпа в полза на домакините. Въпреки санкцията, той ще бъде на линия за финала в турнира срещу „Локомотив“ (Пловдив). Вутов обаче пропуска срещите в Първа лига срещу ЦСКА, „Левски“ и „Берое“. Съотборникът му Филип Филипов също бе изгонен в двубоя на стадион „Българска армия”. Той е наказан с 1 мач и глоба от 300 лева.", "date": "2019.04.25", "title": " Наказаха Вутов за 3 мача"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%be%d1%89%d0%b5-%d0%b4%d1%80%d0%be%d0%b3%d0%b0-%d0%b2-%d0%b4%d0%be%d0%bc%d0%b0-%d0%bd%d0%b0-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd-%d0%bf/", "text": "Над 200 грама кристали и повече от 150 пакетчета марихуана откриха разследващи в дома на арестувания за пласмент на дрога Руси Динков, известен във Варна с прякора Полковника. Наркотиците били намерени при повторен обиск на къщата му в местността Ракитника в четвъртък. Те били скрити в бидони, заровени в двора на имота, съобщиха от пресцентъра на Апелативната прокуратура във Варна. 63-годишният Руси е в ареста от 18 април заедно със сина си Стоян и още трима съучастници. Петимата бяха заловени при специализирана полицейска операция. У тях, в жилищата и колите им бяха намерени 75 000 лв., малко амфетамини, 350 грама „трева“, над 44 грама кремообразна течност и повече от 600 мл течна марихуана, която групата пласирала в спринцовки на цена от 1500 лв. за брой. При първия обиск в дома на Руси канабис бе открит около колибата на кучето му. Тогава изпеченият дилър обясни, че била за лична употреба. Той и съучастниците му са обжалвали наложените им от Варненския окръжен съд мерки „задържане под стража“. Апелативните магистрати ще гледат жалбите им на 30 април.", "date": "2019.04.25", "title": " Откриха още дрога в дома на арестуван пласьор"}
{"url": "https://trud.bg/%d0%b2%d0%bc%d1%80%d0%be-%d0%be%d1%82%d0%ba%d1%80%d0%b8%d0%b2%d0%b0-%d0%bf%d1%80%d0%b5%d0%b4%d0%b8%d0%b7%d0%b1%d0%be%d1%80%d0%bd%d0%b0%d1%82%d0%b0-%d1%81%d0%b8-%d0%ba%d0%b0%d0%bc%d0%bf%d0%b0%d0%bd/", "text": "На 28 април (неделя) от 12.00 ч. в парк „Св. Троица“, до храм „Св. Троица“ в столичния район „Илинден“ (на ъгъла на ул. „Цар Симеон“ и бул. „Константин Величков“) ВМРО ще открие предизборната кампания на листата за Евроизборите през месец май. Това съобщиха от пресцентъра на партията. „На светлия християнски празник Възкресение Христово каним всички българи да се хванат на хорото и да слушат патриотичните български народни песни на Илия Луков и да потанцуват с ТФ „Мездра“. Инициативата „Да се хванем на хорото“, която е с подкрепата на водача на листата на ВМРО – Българско национално движение Ангел Джамбазки, обикаля България вече от месец и ще продължи, докато премине през всички големи градове на страната“, посочват от ВМРО. На събитието ще присъстват лицата от листата на партията, ръководството и народни представители. „Каним всички да се хванем заедно на хорото, защото хорото е патриотизъм, връзка с традициите и бащиното огнище“, подчертават от ВМРО.", "date": "2019.04.25", "title": " ВМРО открива предизборната си кампания с концерт на Илия Луков"}
{"url": "https://trud.bg/%d0%bf%d1%80%d0%b5%d0%b4%d0%b0%d0%b4%d0%b5-%d1%81%d0%b5-%d0%b8-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%8f%d1%82-%d0%be%d1%82-%d0%bf%d0%b5%d1%82%d0%b8%d0%bc%d0%b0%d1%82%d0%b0-%d0%be%d1%81/", "text": "Бившият полицай от Благоевград Янко Граховски пристигна от Германия и се предаде в полицията, за да бъде отведен в Бобовдолския затвор за излежаване на 7-годишна присъда по делото “Чората”. Той бе последният, който се яви доброволно, преди него зад решетките влязоха Мирослав Писов, Иво Иванов, Георги Калинков и Борислав Механджийски. Преди 14 години при акция „Респект” петимата служители на МВР бяха изпратени да арестуват Ангел Димитров-Чората, който почина при задържането му. Миналата седмица ВКС постанови ефективни присъди на полицаите. Граховски бе посрещнат от разплаканите си близки на летището в София и негов приятел разпространи кадри във фейсбук. В социалната мрежа вече набира скорост група за защита на осъдените със заглавие „Българският полицай не е убиец!”", "date": "2019.04.25", "title": " Предаде се и последният от петимата осъдени полицаи по делото „Чората”"}
{"url": "https://trud.bg/%d0%ba%d0%b8%d1%80%d0%b8%d0%be%d1%81-%d0%b1%d1%83%d1%82%d0%b0-%d0%ba%d0%be%d0%bb%d0%b0-%d0%bd%d0%b0-%d0%bd%d0%b5%d0%bf%d0%be%d0%b7%d0%bd%d0%b0%d1%82%d0%b0/", "text": "Австралийската тенис звезда Ник Кириос нанесе тежък удар по репутацията си на лошо момче на корта. Скандалджията блесна с безпрецедентна кавалерна проява в родната си Канбера. Той се притече на помощ на жена, чиято кола угаснала на пътя.  „Познайте кой ни помогна?“, написа жената под снимка с тенис звездата. Тя уточни, че Кириос бутал колата й по целия път до дома й.  „Не знам защо направиха новина от този случай – отговори тенисистът. – Те очевидно имаха нужда от помощ. Направих най-нормалното нещо, всеки на мое място щеше да стори същото.“", "date": "2019.04.25", "title": " Кириос бута кола на непозната"}
{"url": "https://trud.bg/%d1%80%d0%b0%d0%b1%d0%be%d1%82%d0%b0%d1%82%d0%b0-%d0%bf%d0%be-%d0%bf%d1%80%d0%be%d0%b5%d0%ba%d1%82%d0%b0-%d0%bd%d0%b0-%d1%81%d1%82%d1%80%d0%b0%d1%82%d0%b5%d0%b3%d0%b8%d1%8f%d1%82%d0%b0-%d0%b7%d0%b0/", "text": "По разпореждане на министър-председателя Бойко Борисов работата по проекта за Националната стратегия за детето (2019-2030 г.) е спряна поради породилите се негативни обществени реакции на част от обществото, съобщават от пресцентъра на Министерството на труда и социалната политика. Целта на документа никога не е била да отнема децата от техните семейства и да противопоставя интересите на децата и техните родители. Въпреки това Министерството на труда и социалната политика отчита реакциите на обществото и породилите се страхове в резултат на спекулативни интерпретации на заложените в проекта на стратегията мерки. Държавата няма да решава вместо родителите или да изземва правата им. Подкрепата и грижите за детето и родителите са свързани. Най-добрата среда за детето е неговото семейство. За всички нас е важно да имаме общо разбиране за развитието на следващите поколения българи“, отбелязват от Министерството на труда и социалната политика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.25", "title": " Работата по проекта на Стратегията за детето е спряна по разпореждане на премиера Борисов"}
{"url": "https://trud.bg/%d0%bf%d0%b8%d0%bb%d0%be%d1%82%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%82-%d0%b7%d0%b0%d1%80%d0%b0%d0%b4%d0%b8-%d0%bb%d0%b8%d1%86%d0%b5%d0%bd%d0%b7/", "text": "Част от водещите български автомобилни състезатели организираха протест в подкрепа на Българската федерация по автомобилни спортове (БФАС), чийто лиценз бе отнет. За правоприемник на централата бе обявена Автомобилната федерация на България (АФБ), която бе призната от Съюза на българските автомобилисти (СБА) и впоследствие получи лиценз от Министерството на младежта и спорта.  Няколко пилоти докараха състезателните си машини пред Министерски съвет да протестират срещу решението, а след това преместиха шествието си пред спортната централа.  „Категорично нарушение е хора, които съставят правилници след това да участват в състезания – отговори председателят на СБА Емил Панчев. – Наказват се състезатели с лишаване на права години наред и по този начин някои стават служебно шампиони – просто прекратихме това – борбата за власт.“", "date": "2019.04.25", "title": " Пилоти протестират заради лиценз"}
{"url": "https://trud.bg/%d0%b4%d0%b5%d1%82%d0%b5%d1%82%d0%be-%d1%87%d1%83%d0%b4%d0%be-%d0%bd%d1%83%d1%80%d0%b3%d1%8e%d0%bb-%d1%81%d0%b0%d0%bb%d0%b8%d0%bc%d0%be%d0%b2%d0%b0-%d1%81%d1%82%d0%b0%d0%bd%d0%b0-%d0%b3%d1%80%d0%be/", "text": "Спортният талант на „Еврофутбол“ Нургюл Салимова вече е гросмайстор. 16-годишната шахматистка от търговищкото село Крепча покри последната от трите необходими условия, за да заслужи най-високото звание при жените. Състезателката на ШК „Бургас 64“ зае 20-о място на европейското индивидуално първенство по класически шахмат за жени в Анталия, което й донесе пожизнена гросмайсторска титла.  Класирането й осигури и място на Световната купа. Състезанието ще замени световното първенство по системата на пряко елиминиране, а дебютното му издание е догодина. На него ще участва и бившата световна шампионка Антоанета Стефанова, която бе най-добре представилата се българка в Анталия с 5-ото си място в крайното класиране.", "date": "2019.04.25", "title": " Детето-чудо Нургюл Салимова стана гросмайстор"}
{"url": "https://trud.bg/%d0%be%d0%ba%d1%80%d0%b0%d0%bb%d0%b8-%d0%bc%d0%be-%d1%84%d0%b0%d1%80%d0%b0-%d0%b2-%d1%85%d0%be%d1%82%d0%b5%d0%bb-%d0%bd%d0%b0-%d1%85%d0%b0%d0%b9%d0%bb%d0%b5/", "text": "Най-добрият състезател в дългите бягания в последните години Мо Фара се оплака, че пострадал от кражба по време на престоя си в Етиопия. Атлетът обяви, че му изчезнали 2500 долара, два телефона и часовник. Любопитно е, че случката се разиграла в хотел на легендата Хайле Гебреселасие, който доминираше в същите дисциплини преди него.  „Не нося отговорност за това, което ще кажа и как ще се отрази на бизнеса ти“, заплаши роденият в Сомалия британец. Гебреселасие пък отвърна с обвинението, че Фара изгонил женена двойка от фитнеса на хотела и се наложило да се намеси, за да го спаси от арест и съд. Мо пък твърди, че ставало въпрос за самоотбрана.", "date": "2019.04.25", "title": " Окрали Мо Фара в хотел на Хайле"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b2-%d1%81%d1%82%d1%80%d0%b0%d1%81%d0%b1%d1%83%d1%80%d0%b3-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82/", "text": "Европейският съд по правата на човека в Страсбург определи привременни мерки на българското правителство за 16 роми от пловдивското село Войводиново, повечето от които деца, съобщава  . Те бяха прогонени от домовете си, след като братята Пакетови пребиха военнослужещия Валентин Димов на 6-и януари тази година. 16-имата са част от общо 55 жители на Войводиново, жалбоподатели по делото „Пакетови“ и други срещу България. Съдът определя българското правителство да предприеме необходимото за алтернативно настаняване на жалбоподателите, като гарантира, че децата няма да бъдат излагани на условия, които са нечовешки и унизителни. Кабинетът трябва да предприеме мерки за разглеждане на техните молби за общински жилища, които са подадени в средата на февруари до кмета на община Марица, но отговор не е получен, въпреки че с искането им са сезирани също областният управител на Пловдив и министърът на труда и социалната политика. Съдът изисква да бъде информиран по най-бърз начин за предприетите действия. По отношение на останалите 39 жалбоподатели Европейският съд не указва привременни мерки, но дава приоритет на жалбата, което означава, че тя скоро ще бъде комуникирана на българското правителство. Жалбоподателите по делото получават правна помощ от Българския хелзинкски комитет. Председателят на БХК Красимир Кънев заяви пред Радио Пловдив, че привременните мерки са задължителни, а срокът за изпълнението им е незабавен. Привременните мерки не са крайно решение по делото, а се определят, за да не се продължава някаква ситуация, която евентуално да доведе до осъждане на България, обясни Кънев.", "date": "2019.04.25", "title": " Съдът в Страсбург: Българското правителство да осигури на прогонените от Войводиново роми жилища"}
{"url": "https://trud.bg/%d0%bc%d0%b5%d1%85%d0%bc%d0%b5%d0%b4-%d0%b8%d0%b7%d0%be%d1%81%d1%82%d0%b0%d0%b2%d0%b5%d0%bd-%d0%b7%d0%b0%d1%80%d0%b0%d0%b4%d0%b8-%d0%bb%d0%b8%d0%bf%d1%81%d0%b0-%d0%bd%d0%b0-%d0%bf%d0%b0%d1%80%d0%b8/", "text": "Това обяснила майката Галя, но бащата Григор отричал да са живели в немотия До 3 г. затвор за циганката Липса на пари е причината, поради която 26-годишната Галя, е изоставила 4-месечния си син Мехмед на паркинг в Пловдив, разказаха районният прокурор на Пловдив Чавдар Грошев и шефът на полицията Атанас Илков. „Версията на бащата е друга. Той твърди, че има желание да си гледа детето и не било вярно, че са живели в немотия. В деня на изоставянето бил на работа и вечерта започнал да търси жената и детето, когато те не се прибрали”, добави прокурор Грошев. По думите му към момента няма доказателства срещу бащата, който ще бъде освободен от ареста, а обвинения ще има само за майката, която може да получи до 3 г. затвор. Оставеното на паркинга между колите бебе е можело да бъде прегазено, но случаен минувач го видял и успял в последния момент да спре дама шофьорка, която правела маневра. След изоставянето майката циганка избягала и се скрила в родното си село Обручище, където е и първото є дете. Мехмед бил роден на 28 декември м.г. Галя и мъжът є Григор първо живеели в Аджисан махала в Пловдив, после се преместили в Кричим, откъдето е Григор. Засега от социалните служби смятат да дадат бебето на приемно семейство.", "date": "2019.04.25", "title": " Мехмед изоставен заради липса на пари (обзор)\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d0%bc%d0%be/", "text": "Двама души са загинали при стрелба в парк в близост до метростанция „Новие Черемушки“ в Москва, съобщава  . „Два тела са намерени с огнестрелни рани. По предварителна информация стрелбата е станала по време на конфликт между двама мъже“, твърди източник. Той добави, че служителите на правоохранителните органи проучват възможни очевидци на инцидента, поискали са видео от камери за наблюдение. Според властите оръжието на престъплемнието е незаконно.", "date": "2019.04.25", "title": " Двама души са загинали при стрелба в Москва"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%b8%d1%82%d0%b5-%d0%bf%d1%80%d0%be%d0%b2%d0%b5%d1%80%d0%b8%d1%85%d0%b0-1800-%d0%b7%d0%b0%d0%bc%d0%be%d0%b6%d0%bd%d0%b8-%d0%b1%d1%8a%d0%bb%d0%b3%d0%b0%d1%80%d0%b8/", "text": "Използват и данни за почивки зад граница Дали имуществото на 1800 заможни българи отговаря на легалните им доходи са проверили от Националната агенция за приходи през миналата година, научи „Труд“. Всяка година експертите от приходната агенция преглеждат хората, които притежават скъпи автомобили и имоти. Като сравняват притежаваното имущество с официално обявените от тях доходи. Ако има разминавания стартират по-сериозни ревизии, като по този начин през миналата година са селектирани 1800 българи. Ако при ревизиите те не успеят да докажат откъде са доходите им за покупката на скъпи коли, апартаменти и къщи, ще трябва да платят данъци за пет години назад. При проверките за съответствие между имущество и доходи, апартаментите, колите и банковите сметки в страните от ЕС не може да бъдат скрити от НАП. При ревизиите данъчните може да изпратят запитване до приходните администрации на държавите от ЕС с въпроси дали конкретен гражданин притежава пари или имущество в чужбина. Освен това НАП получава и автоматична информация за купените в ЕС автомобили от български граждани. През миналата година в НАП са получили информация за 51 лица, които са купили нови автомобили в Европа. Ако тези коли са придобити в страна от ЕС, но са внесени и се карат в България, ДДС трябва да се плати тук. Проверките на 35 от тези сделки вече са приключили, като се оказва, че собствениците на колите сами са декларирали задължения към хазната за 351 хил. лв., но са установени и допълнителни задължения за над 20 хил. лв. През миналата година в НАП не е постъпвала информация за купени в чужбина яхти и малки самолети от български граждани. При проверките дали имуществото на селектираните граждани отговаря на официалните им доходи от НАП взимат предвид не само покупките на луксозни автомобили и жилища, но и на скъпи бижута и часовници. Често при покупката на часовници на луксозни марки или бижута от злато и скъпоценни камъни, хората изискват фактура като по-голяма гаранция за произход и качество. А информацията от всички издадени фактури отива в НАП. Допълнително се проверява колко често селектираните заможни граждани и членовете на техните семейства пътуват в чужбина. Като се взима предвид какви средства са необходими за тези задгранични почивки. Ако за направените разходи от проверяваните няма легални източници на приходи, от НАП облагат необходимия доход за поддържане на техния стандарт на живот за пет години назад. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.25", "title": " Данъчните провериха 1800 заможни българи\t"}
{"url": "https://trud.bg/%d0%b0%d1%80%d0%bc%d0%b8%d1%8f%d1%82%d0%b0-%d0%be%d0%ba%d1%83%d0%bf%d0%b8%d1%80%d0%b0-%d1%81%d0%be%d1%84%d0%b8%d1%8f-%d0%b7%d0%b0-6-%d0%bc%d0%b0%d0%b9/", "text": "Репетициите са от 1 до 4 май Представители от войската на Северна Македония вероятно няма да има, въпреки че бяха водени разговори Танкове, ракети, бойни машини на пехотата, зенитно-ракетни комплекси, бронирани машини и БТР-и ще „окупират” София за празника на армията 6 май, научи „Труд”. Небето над столицата пък ще разцепят с грохота си изтребители МиГ -29, транспортни самолети „Спартан”, учебни самолети „Пилатус”, вертолети МИ-24 и „Кугар”. За професионалния си празник родната войска ще дефилира на жълтите павета с основните типове бойна техника, които са на въоръжение. Близо 600 единици техника на Сухопътните ни войски и на ВВС ще могат да видят зрителите пред малкия екран и стотиците граждани, които ще дойдат на пл. “Княз Александър I Батенберг”. Пехотата ще извади най-тежките си и далекобойни оръжия- реактивна система БМ-21 „Град”, която изстрелва 40 снаряда за 20 секунди на 21 км. разстояние. Там, където паднат, след това трева не никне. Освен танкове Т-72 и самоходни гаубици войската ще дефилира и с тактически ракетен комплекс ”Точка”, който е безпощадно точен на 70 км. С такъв ракетен комплекс руснаците убиха Джохар Дудаев по време на руско-чеченската война, след като прихванаха негов разговор по сателитен телефон. ВВС пък ще „окупират” небето над София с изтребители МиГ -29, които пазят въздушните ни граници. Те ще прелетят на 300 м. височина. На 100 м. пък ще преминат вертолети МИ-24 и „Кугър.” Пешият парад ще е от 9 представителни блока. Близо 1000 души ще набият крак пред върховния главнокомандващ президента Румен Радев и официалните гости. По всяка вероятност представители от армията на Северна Македония няма да има, научи още „Труд”, въпреки че за такова участие бе говорено. Репетициите за парада ще се осъществят в периода 1-4 май, съобщиха от МО.   „Щаер” и мотори BMW на площада  Една от атракциите на тазгодишния Гергьовденски парад ще бъде показ на бойна ретротехника от 40-те години на миналия век, с които армията ни е воювала през Втората световна война. Десет машини ще преминат също по жълтите павета. Една от тях е 12 местен триосен камион „Щаер”-640. Ще може да се види още и командирски джип „Фолксваген” от 1943г. Както и мотоциклети „Цюндап” от 1942 г. и BMW с кош от 1940 и 1943г. „Всички машини са ОК, в движение са, палиш и тръгваш.”, похвали се ветеран.   Ген. Иван Лалов рапортува на президента Въздушният ас генерал-майор Иван Лалов ще командва парада на 6 май. Именно той ще рапортува на президента Румен Радев на пл. „Княз Александър I Батенберг”. Ген. Лалов е един от най-опитните ни бойни пилоти. Зад гърба си има 1500 часа , „навъртяни” във въздуха на основните типове бойни самолети в авиацията ни. Завършил е висшето военно-въздушно училище в Долна Митрополия и военната академия в София. Дълги години служи във ВВС. Бил е командир на авиобаза Граф Игнатиево. Сега е заместник-командващ на Съвместното командване на силите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.25", "title": " Армията „окупира” София за 6 май\t"}
{"url": "https://trud.bg/%d0%bc%d0%b8%d0%bb%d0%b8%d0%be%d0%bd%d0%b8-%d0%b3%d1%83%d0%b1%d0%b8-%d1%85%d0%b0%d0%b7%d0%bd%d0%b0%d1%82%d0%b0-%d0%be%d1%82-%d1%81%d0%b8%d0%b2%d0%b8%d1%8f-%d1%81%d0%b5%d0%ba%d1%82%d0%be%d1%80-%d0%b2/", "text": "Търсят работници от Молдова и Украйна Милиони губи държавната хазна всяка година от сивия сектор в строителството. Това заяви председателят на Камарата на строителите в България (КСБ) инж. Илиян Терзиев. В момента фирмите, които работят на светло, са около 5200, при условие, че в сектора според КСБ дейност упражняват близо 20 000 компании. При оборот от 50-60 хил. лв. на една такава фирма, държавата губи поне 10 хил. лв. А всяка от “бригадите” извън закона генерира средно по 10-20 хил. лв. печалба. Сами можете да пресметнете колко много са загубите за хазната, допълни Терзиев. Реално две трети от бизнеса е в сивия сектор, каза и членът на УС на КСБ инж. Руен Панчев. Делът на незаконните бригади, които не плащат данъци, легални заплати и осигуровки се очаква да намалее след последните промени в Закона за устройство на територията. Незаписаните в Професионалния регистър на строителите компании и работници вече могат да изграждат строежи само до 100 кв.м. Според бизнеса обаче е нужно да се предприеме и следващата стъпка и да се забрани изцяло работата на фирми, които не са част от регистъра. Очакваме сега да разделят фиктивно строежите от 500 кв.м на 5 по 100 кв.м и пак да се гради в ущърб на държавата и легалния бизнес, подчерта изпълнителният директор на КСБ инж. Мирослав Мазнев. Въпреки това промяната е стъпка в правилната посока и се очаква между 1000 и 2000 компании да се регистрират в организацията, обясни Терзиев. Представителите на бизнеса са категорични, че е нужна промяна и в провеждането на тръжните процедури. От Камарата на строителите в България настояват да се спрат конкурсите с критерий най-ниска цена или поне при провеждането им да се изискват гаранции, че участниците имат нужни опит и професионална квалификация. “Няма как да има високи заплати в сектора при търгове на най-ниска цена”, подчерта членът на УС на организацията инж. Велико Желев. От бизнеса бяха категорични, че правят всичко възможно да вдигнат възнагражденията в сектора, но при тези условия няма как да се спре изтичането на кадри. Страната ни е с най-ниска ставка за труд в Европа от 3,16 евро на час, даде за пример Терзиев. В Русия минималното заплащане на час е 10 евро, а в Швейцария 58 евро. За да задържат персонала от строителния бранш организират безплатни обучения и квалификации за минимум 5000 служители годишно. Освен това привличат и служители с български произход от страни като Молдова, Украйна и Северна Македония. Нужно е обаче и държавата да облекчи режима за получавана на трудови визи, обясни Желев. Освен това от бизнеса мислят и за привличане на работници от далечни страни като Бангладеш и Пакистан, стана ясно от думите на члена на УС на КСБ инж. Благой Козарев. Търговете стават все по-неизгодни за бизнеса, именно заради заложените цени при изготвяне на проектите с години, които не са осъвременени, както и ниските ставки за труд. Във все повече търгове няма да има участници, обясни Терзиев. И допълни, че при печалба от 40%, каквито нападки имаше срещу бранша, той лично щял да се оттегли след два изпълнение проекта.   Бизнесът иска всичко на светло  Въвеждането на виртуален паспорт на всеки строеж на път или сграда ще ускори работата и ще улесни контрола, каза членът на УС на КСБ инж. Любомир Качамаков. В страни като Великобритания, Холандия, скандинавските държави и Русия системата “БИМ”, която позволява по всяко време да се види напредъкът по даден строеж, да се следи за евентуални грешки и пропуски, работи от години. Бизнесът настоява тя да бъде въведена у нас като държавен стандарт. По този начин правилата ще са еднакви за всички, ще се работи при ясни норми на заплащане и качество на материалите, заяви Качамаков. Във всеки момент ще може да се проследи и дали дадена грешка е дело на строителя, проектанта, инвеститора или надзора, така че той да носи съответната отговорност. Въвеждането на системата ще струва между 5 хил. и 15 хил. лв. годишно, но ще поевтини и ускори проектите, категорични са от КСБ.   Настояват да спрат безплатните обжалвания  Да се спрат безплатните обжалвания на търгове по Закона за обществени поръчки. За това настояват от Камарата на строителите в България. За спъване на инвестиционния процес трябва да се носи отговорност, заяви членът на УС на КСБ инж. Велико Желев. Необходимо е и да се въведе предварително изпълнение на поръчките преди края на обжалването, за да не се губят пари от самото забавяне, обясниха от бранша. В момента баничари и месари обжалват поръчки за милиони и на тази практика трябва да се сложи край, категоричен е и изпълнителният директор на КСБ инж. Мирослав Мазнев. Възложителите трябва да започнат на практика да прилагат и законовата промяна, според която подизпълнителите могат да се включват във всяка фаза на строителния процес, а не да работят само предварително избрани и посочени компании. Така ще се стимулира развитието на малките и средни фирми, обясни Мазнев. От сектора настояват и за нова програма за енергийна ефективност на жилищните сгради, заради големите ползи от нея както за собствениците на домове, така и за увеличаване на заетостта и спестяванията на електроенергия.", "date": "2019.04.25", "title": " Милиони губи хазната от сивия сектор в строителството\t"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-19/", "text": "Тази събота и неделя: Ел Фанинг: Мерилин Монро е идеалната актриса Младата звезда навърши 21.         Георги Каназирски-Верин: Великденският събор Мераклии софиянци седяха и чакаха излизането от женската баня на окъпаните софиянки, със зачервени и потни лица, като сучеха мустаци и намигаха. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.25", "title": " „Труд Уикенд“ – един вестник за два дни"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d1%88%d1%80%d0%b8-%d0%bb%d0%b0%d0%bd%d0%ba%d0%b0-%d0%b5-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bb%d0%b0-%d1%82%d1%80%d0%b8/", "text": "Полицията на Шри Ланка е арестувала трима души и е намерила  21 гранати и шест мачете по време на обиск в Коломбо, предава Reuters, като се позовава на съобщение от местните правозащитни органи. В изявлението не се дават повече подробности и операцията не се свързва директно с разследването за бомбените атентатаи в Шри Ланка в неделя, когато загинаха 359 души и пострадаха още около 500.", "date": "2019.04.25", "title": " Полицията в Шри Ланка е арестувала трима души и е открила гранати в Коломбо"}
{"url": "https://trud.bg/%d0%bf%d1%83%d1%82%d0%b8%d0%bd-%d0%ba%d0%bd%d0%b4%d1%80-%d1%81%d0%b5-%d0%bd%d1%83%d0%b6%d0%b4%d0%b0%d0%b5-%d0%be%d1%82-%d0%b3%d0%b0%d1%80%d0%b0%d0%bd%d1%86%d0%b8%d0%b8-%d0%b7%d0%b0-%d1%81%d0%b8%d0%b3/", "text": "Руският президент откупи с монета подаръка си от Ким Чен Ун – корейски меч Двамат лидери вдигнаха тост с шампанско Северна Корея се нуждае от международни гаранции за сигурността си, за да се откаже от ядрената си програма. Това заяви руският президент Владимир Путин след разговорите си със севернокорейския лидер Ким Чен Ун, предаде Би Би Си. Това бе първата среща на върха между ръководителите на Русия и КНДР, която се проведе в университетски кампус край Владивосток, в руския Далечен изток. Диалогът им на четири очи продължи около 2 часа, а след това разговорите в разширен състав с делегациите продължиха още към три часа. Изявлението на Путин за международните гаранции за Пхенян бе разтълкувано от анализатори като сериозна подкрепа за Ким Чен Ун. Особено на фона на провалената втора среща на лидера на КНДР с американския президент Доналд Тръмп през февруари. Ябълката на раздора, заради която разговорите бяха прекратени, стана несъгласието на САЩ да приеме условието на Пхенян, който е готов да се откаже от ядрената си програма, но в замяна на свалянето на всички санкции срещу КНДР, като същевременно иска гаранции за сигурността си. „Кризата около ядрената програма на Пхенян ще се реши при зачитане на международното право, а не на правото на по-силния”, каза Путин, отбелязвайки, че за тази цел заинтересованите страни са длъжни да уважават взаимно интересите си и да се откажат от юмручното право в международните работи. Това пък анализатори разтълкуваха като намек към Тръмп, че неговата тактика да притиска и заплашва Северна Корея не работи. Ким Чен Ун заяви, че е имал с Путин „откровена и и съдържателна обмяна на мнения” по проблемите на региона и в двустранните отношения.  След края на разговорите Путин посочи, че е доволен от тях и допълни, че ще уведоми за резултатите от тях колегите си от САЩ и Китай.  За разлика от срещата на Ким с Тръмп, тази с Путин премина във видимо по-топло настроение. И завърши с прием, даден от руския президент, на който двамата лидери вдигнаха тост с шампанско. Преди да се насладят на супа от цвекло и галушки с еленско месо. А когато Ким Чен Ун си тръгваше, отвори прозореца на мерцедеса си и дълго маха с ръка за сбогом, на което Путин също отвърна с помахване. Гостът подари на домакина си корейски меч, за който каза, че олицетворавя „силата и душата на народа”. А Путин даде на Ким монета, за да „откупи” оръжието по руски обичай.", "date": "2019.04.25", "title": " Путин: КНДР се нуждае от гаранции за сигурност\t"}
{"url": "https://trud.bg/%d0%bb%d0%be%d0%bc-%d1%80%d0%b0%d0%b7%d0%ba%d0%b0%d0%b7%d0%b0-%d0%b8%d1%81%d1%82%d0%be%d1%80%d0%b8%d1%8f%d1%82%d0%b0-%d1%81%d0%b8-%d1%81-%d0%b2%d0%b5%d0%bb%d0%b8%d0%ba%d0%b4%d0%b5%d0%bd%d1%81%d0%ba/", "text": "Важни събития, дати и обичаи от историята на Лом се появиха изписани на великденски яйца, поставени в центъра на крайдунавския град. Инициативата е в чест на големия християнски празник Възкресение Христово. В дните преди светлите празници местни ученици и художници изрисували и украсили огромни великденски яйца, които са подредени пред общинската  галерия. Върху най-голямото яйце – с височина повече от метър, са изписани сградата на градското читалище „Постоянство” – едно от първите в България,  катедралния храм „Успение Богородично” и символите на празника на града – Вяра, Надежда и Любов. Великденските яйца веднага се превърнаха в атракция и  край тях се снимат деца, възрастни и гости на града. В Историческия музей пък е подредена изложба на традиционни писани яйца, наричани в дунавския край „перашки”, и обредни хлябове. Яйцата са изрисувани  по образци  от 19  век, описани и съхранени от големия етнограф и писател Димитър Маринов. Върху тях греят петлета, риби и цветя – символи на здраве, плодородие,  вяра и красотата.", "date": "2019.04.25", "title": " Лом разказа историята си с великденски яйца"}
{"url": "https://trud.bg/%d1%84%d0%b0%d1%88%d0%b8%d0%b7%d1%8a%d0%bc-%d0%bd%d0%b0-%d1%81%d0%b0%d0%bd-%d1%81%d0%b8%d1%80%d0%be/", "text": "Нов фашистки и расистки скандал разтърси италианския футбол! Причина отново са феновете на „Лацио“.  „Орлите“ победиха „Милан“ с 1:0 като гост и се класира на финала за купата на Италия след 0:0 в Рим. Но радостта от триумфа на „Сан Сиро“ бе помрачена от фашистки фенове. Тифозите на „Лацио“ се славят и като най-отявлените расисти.  Веднага след края на двубоя ръководството на клуба публикува в своята официална страница в туитър извинение. „Тези фенове нямат нищо общо със спорта и с клуба, който има 119-годишна история“, написа „Лацио“.  Около 60 запалянковци на „орлите“ издигнаха плакат, на който пишеше „Чест за Мусолини“. Полицията е идентифицирала и арестувала 27 от тях. Преди това тифозите обаче скандираха във възхвала на Мусолини, който управлява Италия в периода 1922-1943 година. Освен това те показваха и хитлеристки поздрав. А в социалните мрежи, свързани с „Лацио“, се появиха и клипове с расистки песни от „Сан Сиро“. Най-много е обиждан Тимуе Бакайоко от „Милан“.  Ръководството на клуба обаче нападна медиите. Според „Лацио“ в тях се натъртва само на радикалните фенове, които били само много малка част от масата. Въпреки това клубът е заплашен от огромна санкция.  На терена победния гол за „орлите“ вкара Хуакин Кореа в 58-ата минута. Първият мач между двата отбора в Рим завърши 0:0. Вторият финалист още не е определен.  „Лацио“ ще се стреми към седми трофей от турнира. За последно го спечели през 2013 година. Сега отново ще е почти домакин на финала. В Италия купата винаги се разиграва на „Стадио Олимпико“ в Рим.", "date": "2019.04.25", "title": " Фашизъм на „Сан Сиро“"}
{"url": "https://trud.bg/%d1%80%d0%b5%d0%bd%d0%be%d0%b2%d0%b8%d1%80%d0%b0%d1%82-%d0%b6%d0%bf-%d0%b3%d0%b0%d1%80%d0%b8%d1%82%d0%b5-%d0%bf%d0%be%d0%b4%d1%83%d1%8f%d0%bd%d0%b5-%d0%b8-%d0%b8%d1%81%d0%ba%d1%8a%d1%80-%d0%b7/", "text": "Днес бяха подписани договорите за реконструкция на жп гарите Подуяне и Искър. Двете основни софийски гари ще бъдат изцяло обновени през следващата година със средства от Оперативна програма „Транспорт и транспортна инфраструктура“ 2014-2020 г., съобщиха от НКЖИ Гаровите комплекси Подуяне и Искър са част от жп линията София – Пловдив, която е най-натоварената линия в страната. За 2017 г. броят на пристигащите и заминаващи пътници по това направление са 1,4 млн. Обхватът на проекта включва пълно обновяване на приемните здания, нови енергоефективни, високотехнологични модерни инсталации – електрическа, отоплителна, вентилационна, климатична, ВиК, охранителна, видеонаблюдение, оповестителна, както и проектиране и изпълнение на конструктивно укрепване и саниране на елементи на сградите. След реконструкцията железопътните гари ще предоставят  благоприятна, безопасна и достъпна среда за пътниците и персонала. Изпълнител на реконструкцията на гаров комплекс Подуяне е „Инфраструктурно строителство“ АД. Стойността на договора е 2 903 166, 23 лв. без ДДС. Изпълнител на реконструкцията на гаров комплекс Искър е Консорциум „Гара Искър 2018“, състоящо се от фирмите „Среги“ ООД и „ТИТ Инженеринг“ ЕООД. Стойността на договора е 1 212 239,00 лв. без ДДС .", "date": "2019.04.25", "title": " Реновират жп гарите „Подуяне“ и „Искър“ за 1,2 млн. лева"}
{"url": "https://trud.bg/%d1%85%d0%be%d1%81%d0%bf%d0%b8%d1%81%d1%8a%d1%82-%d0%b2-%d0%b5%d0%bb%d0%b5%d0%bd%d0%b0-%d0%b7%d0%b0-10-%d0%b3%d0%be%d0%b4%d0%b8%d0%bd%d0%b8-%d0%bf%d1%80%d0%b8%d0%b5%d0%bb-600-%d0%b1%d0%be%d0%bb%d0%bd/", "text": "Потребители от хосписа в Елена честваха 10 години от откриването му. Общинското ръководство, личните лекари и представители на институции в града уважиха с присъствието си този специален ден. Новият управител на хосписа Мария Тодорова благодари на всички за подкрепата и помощта, без които стационарът днес трудно би оцелял. Кметът инж. Дилян Млъзев поздрави потребителите и персонала, който заедно с досегашния управител Юлка Стоянова приеха хосписа още от създаването му като своя лична кауза, без да жалят сили и енергия по 24 часа в денонощието. Хората, настанени в социалното заведение, заслужават тези грижи, защото те са дали своя дан за обществото, каза кметът Млъзев. Той подари на колектива икона на Светите равноапостоли Константин и Елена с пожелание да закрилят социално значимата му мисия и да бдят над болните и възрастните. Всеки потребител получи малък подарък, почерка имаше за всички, подготвят им изненади и за Великден. Няма да ги забравят и малките скаути от клуб „Острец“, за които посещенията в хосписа за празниците станаха традиция. Заведението за долекуване в Елена е настанено в хирургичното отделение на бившата общинска болница, ремонтирано и обзаведено с пари по програма ФАР. В началото леглата са 16, а днес са увеличени на 25 и пак не достигат в определени моменти. Стаите са със самостоятелни санитарни възли. Тук работят 4 медицински сестри, 5 санитарки, рехабилитатор и наблюдаващ лекар. По желание на близките има възможност да се смени личния лекар на потребителите, което гарантира бързо медицинско обслужване, тъй като кабинетите на личните лекари в Елена са в съседство с хосписа. В сградата на болницата е и филиалът на Спешна помощ, на който могат да разчитат за тежките случаи. Хосписът е оборудван с перални машини и сушилни, което облекчава бюджетът му. С дарения помагат от немската благотворителна организация „Помощ за България“ и лично нейният председател Юрген Мюлер. Храната се приготвя от Домашния социален патронаж в града и е съобразена с възрастта и здравословното състояние на потребителите. Ако желаят, болните и близките им нямат грижа със закупуването на лекарствата и хранителни продукти. Първият потребител е настанен на 16 април 2009 година. До днес близо 600 тежко болни и възрастни хора от цялата страна са получили възможност за достоен живот и лечение. 177 са преминалите потребители от община Елена и 20 от съседната община Златарица. Всяка година Общинските съвети в тези градове, единствени в страната, гласуват за определен брой от местните потребители месечната такса да се поеме от общинските бюджети. В хосписа в Елена болни и възрастни получават не само грижи и медицинска помощ, но и духовна подкрепа. За тях от голямо значение е да общуват, да споделят и се занимават с любимите си неща, доколкото силите им позволяват. Янка Донева от Лясковец е от три години тук. 75-годишната жена е настанена, защото трудно се оправя сама, а има нужда от постоянно медицинско наблюдение. „Моите близки не са ме забравили, нито изоставили, редовно идват при мен. Спокойни са, защото тук се чувствам добре и не съм самотна. Чакаме да се постопли навън и тези, които сме на крака, излизаме на разходка“ – споделя баба Янка. С най-възрастната в хосписа – 95-годишната Розка Гайдарова от Елена са си дружки и спомените им са все за годините на младостта, когато „леко път се ходи и леки са световните несгоди“.", "date": "2019.04.25", "title": " Хосписът в Елена за 10 години приел 600 болни и възрастни хора"}
{"url": "https://trud.bg/%d0%b2%d0%be%d0%b4%d1%8f%d1%82-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%bd%d0%b0-%d0%b4%d0%b5%d0%bb%d0%be-%d0%b7%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0/", "text": "Осъдената на 20 г. затвор отстранена кметица на „Младост” бе доведена под стража в Софийския районен съд за разпит като свидетел по дело за катастрофа. Тя използва случая да държи речи пред феновете є, които я издигнаха за евродепутат. Спецпрокуратурата е внесла протест срещу присъдата, като настоява Апелативният спецсъд да признае Иванчева за виновна не само за искане, а и за получаване на подкуп.", "date": "2019.04.25", "title": " Водят Иванчева на дело за катастрофа"}
{"url": "https://trud.bg/%d0%b0%d0%bb%d0%bc%d0%be%d0%b4%d0%be%d0%b2%d0%b0%d1%80-%d0%b8-%d0%b4%d0%b6%d0%b0%d1%80%d0%bc%d1%8a%d1%88-%d0%b2-%d0%ba%d0%be%d0%bd%d0%ba%d1%83%d1%80%d0%b5%d0%bd%d1%86%d0%b8%d1%8f-%d0%b7%d0%b0/", "text": "72-ия фестивал в Кан ще се открие на 14 май с новия филм на Джим Джармъш Мъртвите не умират. След като направи вампирския Само любовниците остават живи преди 6 години, сега инди иконата се пробва в зомби комедията. Неустоимият актьорски състав гарантира тотална насмешка над клишетата на този възродил популярността си жанр – Бил Мъри, Адам Драйвър, Тилда Суинтън, Хлое Севини и Стийв Бушеми. В конкурса са и новите филми на предишни носители на „Златната палма”. И докато едва ли някой ще бъде изненадан какво могат да сътворят братя Дарден (Младият Ахмед) и Кен Лоуч (Извинявай, че те изпуснахме) от темите, които обичайно представят на екрана, то след няколко почти безсюжетни филма Терънс Малик вероятно се връща към виртуозната си форма. Тричасовият му епос Скрит живот, разказва за отказал се да воюва по религиозни съображения германски боец по време на Втората световна война. В главната роля е все по-нашумяващия белгиец Матиас Шьонертс. Върху този филм Малик работи толкова дълго, че междувременно шведския актьор Михаел Нюквист и Бруно Ганц починаха, а слуховете са, че Майкъл Фасбендър е изрязан от финалната версия. Италианският ветеран Марко Белокио също е в конкурса с филма си за мафията Предателят, както и едва навършилия 30 Ксавие Долан с новия си филм Матиас и Максим, в който играе и главната роля. Интригуващ е независимия американски филм Франки на Айра Захс, разказващ за ден от ваканцията в Португалия на три поколения от едно семейство, с Изабел Юпер, Мариса Томей и Брендън Глийсън в главните роли. Френският режисьор Арно Деплешен, който винаги се класира с новите си филми в конкурса, сега се представя с криминалето О, милост с Леа Сейду. Създадена преди десетина години, почетната „Златна палма” досега се връчваше само на именити режисьори, чиито филми никога не са печелили конкурса в Кан. Дали с новия си филм Болка и слава Педро Алмодовар най-после ще спечели заветния трофей? Филмовият режисьор Салвадор Майо (Антонио Бандерас) размишлява над изборите, които е направил досега в живота си. В този явен поклон към фелиниевия 8 ½ му партнира друга любима актриса на Алмодовар – Пенелопе Крус. А всъщност тазгодишната почетна „Златна палма” ще бъде връчена на легендата Ален Делон, който, според прес съобщението на фестивала дълги години се е колебал да приеме тази чест, убеден че подобно отличие се полага само на режисьори. Сред филмите извън конкурса се открояват биографичния филм за младите и луди години на Елтън Джон Рокетмен, поредната виртуозна документална биографична сага на Асиф Кападия (след Сена и Ейми) – Диего Марадона, както и финалната глава от вечната любовна история Един мъж и една жена на Клод Льолуш. След като през 1986 г. той показа какво се случва с героите на Жан-Луи Трентинян и Анук Еме 20 години след първия филм (отличен със „Златна палма”), сега Льолуш ги представя в Най-хубавите години от един живот. Кан винаги добавя интригуващи заглавия и след първоначалното обявяване на официалната селекция (така се случи преди 2 години с Квадратът). Тази година интригата е дали Тарантино ще завърши навреме монтажа си на снимания на кинолента Имало едно време в Холивуд. Както заяви директора на фестивала Тиери Фремо, самият Куентин много иска да представи филма си в Кан, и комуникацията между неговия екип и дирекцията на фестивала относно напредъка по завършването му е ежедневна.", "date": "2019.04.25", "title": " Алмодовар и Джармъш в  конкуренция за „Златната палма”"}
