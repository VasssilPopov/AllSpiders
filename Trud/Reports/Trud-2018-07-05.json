{"url": "https://trud.bg/%d0%bd%d0%b0%d0%b9-%d0%bc%d0%bd%d0%be%d0%b3%d0%be-%d0%be%d1%82%d0%bb%d0%b8%d1%87%d0%b8%d1%8f-%d0%b7%d0%b0-%d1%81%d1%8a%d1%81%d1%82%d0%b5%d0%b7%d0%b0%d1%82%d0%b5%d0%bb%d0%b8%d1%82%d0%b5-%d0%be%d1%82/", "text": "Най-много отличия на Международното математическо състезание BIMC 2018 завоюваха състезателите от Китай, България, Тайван, Тайланд, Таджикистан, Виетнам и Филипините. Освен златни, сребърни и бронзови медали, представителите на тези държави спечелиха и отборни шампионски титли. Най-успешно представилите се състезатели бяха наградени от кмета Димитър Николов на официална церемония в Летния театър. Наградите бяха на най-добре представилите се в индивидуалното и отборно състезание в различните възрастови групи. В състезанието взеха участие деца от 30 държави – общо 167 отбора, 19 от България, 4 от които от Бургас. Бургаските състезатели, които завоюваха златни, сребърни и бронзови медали, са възпитаници на ППМГ „Акад. Никола Обрешков“. В индивидуалното състезание в старша възрастова група златен медал завоюва Женя Янчева. Сребърни медали спечелиха Галин Тотев и Волен Терзиев, а с бронзови отличия бяха наградени Ралица Симова, Йоанна Пеева, Марина Бояджиева, Атанас Хрисулев и Никола Коларов. С мерит медали за заслуги бяха отличени Петя Тодорова, Ирина Атанасова, Бояна Христова и Жаклин Катърджиева. В отборната напревара – II място и сребърни медали завоюва отборът на Волен Терзиев, Бояна Христова, Ирина Атанасова и Атанас Хрисулев. Същият отбор в груповата надпревара бе отличен с купа за II място. Трето място и бронзови медали бяха връчени на отбора на Женя Янчева, Галин Тотев, Ралица Симова и Марина Бояджиева. Същият отбор завоюва шампионска титла в груповата надпревара. В международния женски отбор Жаклин Катърджиева се класира трета и получи бронзов медал. В младша възрастова група бургаските математици спечелиха два бронзови медала в индивидуалната надпревара – Диян Бобев и Ангел Христов. Останалите бургаски участници Никол Раева, Борис Гергинов, Георги Костадинов, Калоян Петров, Аляра Махмудова, Марио Фотев и Ванеса Калинкова получи мерит медали за класирането си на IV място. В отборната надпревара 3-то място и бронзови отличия получи отборът на Коста Илев, Борис Гергинов, Диян Бобев и Георги Костадинов. На престижното второ място в международния женски отбор се класира Йоанна Младенова. Бургаските топ математици се подготвят от преподавателите Ганка Вътева, Гергана Николова, Йова Николова, Милена Башова, Тонка Михова, Виолета Тодорова, Петя Димова. Бургас за втори път тази година беше домакин на Международното математическо състезание BIMC 2018, което традиционно се провежда в Азия. Председателят на Изпълнителния комитет на IMC д-р Вен- Хсиен Сун изрази удовлетворението си за перфектната организация на Община Бургас и изключително топлият прием и гостоприемство от страна на домакините. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Най-много отличия за състезателите от България, Китай и Тайван в Международно математическо състезание"}
{"url": "https://trud.bg/%d0%b4%d0%b6%d0%be%d1%88%d1%83%d0%b0-%d0%b7%d0%b0%d1%8f%d0%b2%d0%b8-%d1%83%d0%b5%d0%bc%d0%b1%d0%bb%d0%b8-%d0%b7%d0%b0-%d0%b4%d0%b2%d0%b0-%d0%bc%d0%b0%d1%87%d0%b0/", "text": "Антъни Джошуа ще проведе два мача „Уембли“ – на 22 септември и на 13 април догодина. Това са датите, за които световният шампион в четири от петте версии в тежката категория на профи бокса е заявил най-големия стадион на Острова. Първият мач ще е със задължителния претендент на Световната боксова асоциация (WBA) Александър Поветкин (Русия), а вторият ще е обединителн срещу шампиона на Световния боксов съвет (WBC) Дионтей Уайлдър (САЩ). За домакински мач се готви и Кубрат Пулев. Ако съперникът му за претендентския статут в Международната боксова федерация (IBF) Джарел Милър (САЩ) се откаже от мача в София, Кобрата ще се бие в средата на октомври в „Арена Армеец“, а най-вероятният му противник е британецът Хюи Фюри.", "date": "2018.07.05", "title": " Джошуа заяви „Уембли“ за два мача"}
{"url": "https://trud.bg/%d0%bd%d0%be%d0%b2%d0%be%d0%b0%d1%81%d1%84%d0%b0%d0%bb%d1%82%d0%b8%d1%80%d0%b0%d0%bd-%d0%bf%d1%8a%d1%82-%d0%b2-%d0%b0%d0%b2%d1%81%d1%82%d1%80%d0%b0%d0%bb%d0%b8%d1%8f-%d1%81%d0%b5-%d1%80%d0%b0%d0%b7/", "text": "Новоасфалтиран път в австралийския щат Куинсланд се разтопи и съсипа гумите на десетки возила. Като официална причина се сочи времето, което в тази част на света е традиционно горещо. Ощетени обаче предполагат, че става дума за некачествено изпълнение. Над 50 шофьори са със съсипани гуми и вероятно ще предявят претенции за обезщетение. „Никога не съм виждал нещо подобно, просто е невероятно“, коментира потърпевш. Пътят е завършен миналата седмица и веднага след това е пуснат в експлоатация. Времето тогава е било хладно и в няколко поредни дни имало дъжд. Температурата обаче рязко се вдигнала и разтопила пътната настилка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Новоасфалтиран път в Австралия се разтопи, съсипа гуми на коли"}
{"url": "https://trud.bg/%d0%b6%d0%b5%d0%bd%d0%b0-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-%d1%82%d1%80%d0%b0%d0%ba%d0%b8%d1%8f/", "text": "Жена загина в жестока катастрофа край Пловдив, съобщи  . Инцидентът е станал минути преди 16,00 часа на 131 километър на магистрала „Тракия“. По първоначални данни, микробус се ударил в разделителната мантинела, завъртял се и излязъл вдясно извън пътя. На място e загинала 59-годишната водачка. Минути по-късно движещ се отзад „Нисан“, при опит на водача да избегне удар с микробуса, също е излязъл от пътя. Няма данни за пострадали от втората кола. Движението се осъществява в лявата лента, регулира се от полицейски служители. На място са три екипа на Пътна полиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Жена загина при катастрофа на „Тракия“ край Пловдив"}
{"url": "https://trud.bg/%d0%b1%d0%b0%d0%b9%d0%b5%d1%80%d0%bd-%d0%b8%d1%81%d0%ba%d0%b0-%d1%84%d1%80%d0%b5%d0%bd%d1%81%d0%ba%d0%b0-%d0%b7%d0%b2%d0%b5%d0%b7%d0%b4%d0%b0/", "text": "Защитникът Бенджамeн Павар вкара най-красивия гол на световното досега. С неговия удар от въздуха Франция стартира обрата срещу Аржентина в осминафинала на Мондиал 2018 – от 1:2 до 4:2. И играта на бранителя е на път да му донесе голям трансфер.  „Байерн“ иска да привлече Павар. Футболистът е познато лице за Бундеслигата, играе в „Щутгарт“. Той трябва да смени Джером Боатенг, чиито дни в Мюнхен изглеждат преброени.", "date": "2018.07.05", "title": " „Байерн“ иска френска звезда"}
{"url": "https://trud.bg/%d0%b0%d0%bd%d1%82%d0%be%d0%b0%d0%bd-%d0%b3%d1%80%d0%b8%d0%b7%d0%bc%d0%b0%d0%bd-%d0%b1%d0%b8%d0%bb-%d1%83%d1%80%d1%83%d0%b3%d0%b2%d0%b0%d0%b5%d1%86/", "text": "Антоан Гризман, голямата звезда на Франция, бил уругваец. Това призна неговият добър приятел от „Атлетико“ (Мадрид), бранителят Диего Годин. Двамата делят една съблекалня от години, но сега ще бъдат съперници в 1/4-финалния сблъсък от мондиала. А за капак уругваецът е и кръстник на Миа – дъщерята на френския нападател. „Диего е отличен приятел, с който прекарвам всеки един ден в Мадрид – призна Гризман в навечерието на срещата. –  Обичам тази нация и хората й. За мен ще бъде емоционален мач.“ Цялата кариера на французина пък е обвързана с осезаемо уругвайско присъствие. Той дебютира в Испания за „Реал Сосиедад“ под ръководството Мартин Ласарте. В Сан Себастиан пък е пръв приятел с Карлос Буено, друг „урус“. „Антоан ми е казвал, че е уругваец – пошегува се Годин. – Ласарте изигра основна роля за развитието му, а двамата прекарваха много време и извън терена. Винаги около него е имало уругвайци. Признавал ми е, че харесва начинът ни на живот – барбекютата, музиката, пие дори повече мате (б.а южноамериканска напитка с кофеин) от мен.“ А сблъсъкът между Франция и Уругвай предвещава да е повече от непредвидим. Тимът на Оскар Табарес няма поражение до момента и допусна само един гол в четири срещи. „Петлите“ също имат три победи, но в мача срещу Аржентина показаха слабости в отбрана. Големият отсъстващ обаче ще бъде Едисон Кавани. Нападателят, който вкара и двата гола при победата с 2:1 над Португалия, е контузен и няма да се възстанови навреме. Дали това ще се отрази на резултатността? Никой не знае, но в последните пет двубоя между тези два тима падна… един, единствен гол.", "date": "2018.07.05", "title": " Антоан Гризман бил уругваец"}
{"url": "https://trud.bg/%d1%81%d0%b5%d1%80%d0%b8%d0%bd%d0%b0-%d0%bf%d0%be%d1%85%d0%b2%d0%b0%d0%bb%d0%b8-%d0%b2%d0%b8%d0%ba%d0%b8-%d1%82%d0%be%d0%bc%d0%be%d0%b2%d0%b0/", "text": "Виктория Томова отпадна от „Уимбълдън“ след загуба с 1:6, 4:6 от Серина Уилямс, но си заслужи комплиментите на седемкратната шампионка. „Тя игра много добре и аз реших, че трябва да я окуража да продължи по правилния път“, заяви американката. 23-годишната българка призна, че не е успяла да преодолее притеснението от първия си мач на централния корт в „Ол Ингланд Клъб“. „Малко ме е яд, можех да се отпусна повече и да се представя по-добре – призна българката. – Серина е любимката ми, най-добрата за всички времена. Останах учудена, че аплодира мои отигравания.“", "date": "2018.07.05", "title": " Серина похвали Вики Томова"}
{"url": "https://trud.bg/%d0%b4%d0%be%d0%b9%d0%b4%d0%b5-%d0%bb%d0%b8-%d1%87%d0%b0%d1%81%d1%8a%d1%82-%d0%bd%d0%b0-%d1%87%d0%b5%d1%80%d0%b2%d0%b5%d0%bd%d0%b8%d1%82%d0%b5-%d0%b4%d1%8f%d0%b2%d0%be%d0%bb%d0%b8/", "text": "Селекционерът на Белгия Роберто Мартинес е наясно, че силните клубни отбори са по-добри от националните. Все пак те играят много по-често и футболистите им са свикнали един с друг. Ако нямат човек за дадена позиция, винаги могат да си купят, докато представителният тим трябва да се справя с това, което има. „А и напрежението в клубните първенства не може да се сравнява с това в националния отбор“, добавя той. Може би затова „червените дяволи“ на Мартинес са тимът, който най-много се доближава до клубен отбор на световното първенство в Русия. Голямата част от играчите от т. нар. „златно поколение“ на белгийския футбол се познават още от гарнитурите за подрастващи. Десетина от тях са с по над 60 международни мача. И са наясно, че мондиалът е техният шанс за нещо голямо. Звездите са започнали футболния си път по време, когато играта в Белгия изживява тежка криза. От малки бягат навън – Еден Азар като тийнейджър играе във френския „Лил“, Ромелу Лукаку – в английските „Евертън“ и „Челси“, а още няколко момчета минават през холандския „Аякс“. Още тогава дебютират в националния тим и преживяват не една и две унизителни загуби. „Докато бях треньор във Висшата лига, всеки искаше да вземе в отбора си белгиец – разказва Мартинес. – Те се адаптираха много лесно към съблекалнята, нямаше езикова бариера, а освен това искаха бързо да станат важна част от тима.“ Като много клубни отбори, не само на Острова, английският е работният език в белгийския национален отбор. Това позволява на Мартинес да заеме неутрална позиция между двата официални езика в страната. Между играчите на практика няма проблеми. „Направо не мога да повярвам колко задружни са и как се грижат един за друг“, казва Мартинес. Повечето от „златното поколение“ са в идеалната футболна възраст – всички титуляри са от 24 до 31 годишни. Единствено Томас Вермаелен и капитанът Венсан Компани са преминали зенита на кариерите си, но все още изглеждат в достатъчно добра форма. За разлика от предишното голямо белгийско поколение от 80-е години, сегашното играе прекрасен футбол. Мартинес с лекота може да сменя тактическите схеми, а играчите се намират със затворени очи. Азар и Кевин де Бройне са способни да изпълняват най-различни роли в атака, което усети на гърба си японският тим при знаменития обрат на осминафиналите. А Мартинес обича атаката и вярва, че ако допуснеш два гола, трябва да вкараш три. Всъщонст досега на мондиала „червените дяволи“ са отбелязали 12, почти всичките от игра след майсторски комбинации. Друг коз е скромността – Белгия не се смята за фаворит за титла. „Най-важното е да не забравяме, че трябва да се забавляваме – казва Лукаку. – Животът е твърде кратък, за да го прекарваме в стрес.“ Но след недотам тежки съперници като Панама, Тунис, резервите на Англия и Япония, сега наред е колосът Бразилия. Мартинес е готов да извади от ръкава нова тактика, с която да шокира „кариоките“. „ Схема 3-4-3 срещу Бразилия? Защо не…“, казва легендата Марк Вилмотс, който водеше тима преди испанеца. Може би най-сетне е ударил часът на „червените дяволи“…", "date": "2018.07.05", "title": " Дойде ли часът на „червените дяволи“?"}
{"url": "https://trud.bg/%d0%bf%d1%81%d0%b8%d1%85%d0%b8%d0%b0%d1%82%d1%8a%d1%80%d1%8a%d1%82-%d0%b4-%d1%80-%d0%bd%d0%b8%d0%ba%d0%be%d0%bb%d0%b0%d0%b9-%d0%bc%d0%b8%d1%85%d0%b0%d0%b9%d0%bb%d0%be%d0%b2-%d0%b1%d0%be%d1%80%d0%b8/", "text": "Бойко Борисов е един голям политически анекдот за Европа. През цялото време на европредседателството ни беше наричан Бойко. Той е лице несрещано, много е народно, въобще не в кода на политическо поведение. Това каза психиатърът д-р Николай Михайлов в коментар на българското европредседателство и ролята на премиера Бойко Борисов пред  . „Той идва изтръгнат от балканската почва, като типично лице от народа, и очевидно е натоварен с политическо доверие, защото има три мандата, а три мандата за тях е безспорно много голямо постижение. Това създава ефекта на респект към неговата политическа фигура, защото той прави на местна почва чудеса, за които те мечтаят. Отношението към него е леко двойнствено, но общо взето той е един политически анекдот, защото не владее каноничната политическа реч, но е послушен, както в укоримия смисъл на слаба собствена реч, така и в този по-облекчен смисъл на готовност да взаимодейства пълноценно и да се ситуира според интересите на ЕК първо и второ според българския национален интерес. Той умее да играе тази балансираща роля и е надарен с политическа хитрост на някакво равнище. Това не е упрек, а по-скоро някаква характеристика”, допълни Михайлов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Психиатърът д-р Николай Михайлов: Борисов е един голям политически анекдот за Европа"}
{"url": "https://trud.bg/%d1%80%d1%83%d0%bc%d1%8a%d0%bd%d0%b8%d1%8f-%d1%81%d0%bc%d0%b5%d0%ba%d1%87%d0%b8-%d0%bd%d0%b0%d0%ba%d0%b0%d0%b7%d0%b0%d0%bd%d0%b8%d1%8f-%d0%b7%d0%b0-%d0%bf%d0%be%d0%b4%d0%ba%d1%83%d0%bf%d0%bd%d0%b8/", "text": "Долната камара на румънския парламент гласува късно в сряда законови промени, които декриминализират някои случаи на злоупотреба със служебно положение и намаляват наказания за подкупни чиновници, предаде Ройтерс. Ако промените влязат в сила, ще отпаднат стотици случаи на злоупотреби, които се разследват в момента. Опозицията и президентът Клаус Йоханис се зарекоха да се борят да не допуснат реформата на наказателния кодекс, като държавният глава обеща да я атакува пред Конституционния съд. Съгласно промените злоупотребата със служебно положение вече няма да е престъпление, ако прокуратурата не успее да докаже, че е извършена с цел лична облага на чиновника или на неговите най-близки роднини. Друга промяна предвижда чиновник, който злоупотреби с положението си срещу по-малко от минималната месечна заплата ($474) да не бъде наказателно преследван. Максималната присъда за злоупотреба със служебно положение се намалява от 7 на 5 г. затвор, а осъдените над 60-годишна възраст ще излежават само 1/3 от наказанието си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Румъния смекчи наказания за подкупни чиновници\t\t\t"}
{"url": "https://trud.bg/%d0%bf%d0%bb%d0%b0%d1%88%d0%b0%d1%82-%d1%81-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%b0%d1%80%d0%bc%d0%b5%d0%bd%d1%81%d0%ba%d0%b8%d1%8f-%d0%bf%d1%80%d0%b5%d0%bc%d0%b8%d0%b5%d1%80/", "text": "Срещу премиера на Армения Никол Пашинян са отправяни заплахи за убийство, заради битката с корупцията, която той поведе. Определени групи кроят планове за ликвидирането на премиера, заяви шефът на службата за национална сигурност Артур Ванецян, предаде АФП. Пашинян – доскорошен лидер на опозицията, бе избран за министър-председател през март, след масови протести в страната срещу управляващия години наред елит. Едно от основните му обещания бе да бори корупцията и той го изпълнява. Започнаха разследвания в правителството, армията, митниците и училищата. Установено бе, че племенник на предишния президент Серж Саркисян е укрил 600 000 долара данъци, дължими от фирмата му. Шокиращи обаче са разкритията за пенсионирания генерал Манвел Григорян (61 г.), депутат от партията на Саркисян. Григорян бе задържан по обвинения в злоупотреба с държавна собственост и в притежаване на незаконно оръжие. В имението му в провинцията бил открит цял оръжеен арсенал, колекция луксозни автомобили и зоопарк, животните в които хранел с дарени за армията продукти.", "date": "2018.07.05", "title": " Плашат с убийство арменския премиер\t\t\t"}
{"url": "https://trud.bg/%d1%85%d1%83%d0%b1%d1%87%d0%b5%d0%b2-%d0%b3%d0%bb%d0%b5%d0%b4%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d0%bd%d0%b5%d1%82%d0%be-%d0%bd%d0%b0-%d0%bb%d0%b5%d0%b2%d1%81%d0%ba%d0%b8/", "text": "Петър Хубчев, селекционерът на България, дойде на „Герена“, за да гледа на живо представянето на „Левски“ срещу украинския „Олександрия“. Наставникът гледа сам проверката на „сините“ от Сектор „В“. Титуляри за домакините са едва двама родни играчи – левият бранител Иван Горанов, както и стражът Божидар Митрев. На трибуните са и контузените Паулиньо, както и Антонио Вутов, чийто трансфер по закупуването му от „Левски“ все още се доуточняват с „Удинезе“.  ", "date": "2018.07.05", "title": " Хубчев гледа представянето на „Левски“ на „Герена“"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%bd%d0%be%d0%b2%d0%b8%d1%82%d0%b5-%d0%bf%d1%80%d0%b5%d0%b4-1000-%d0%b7%d1%80%d0%b8%d1%82%d0%b5%d0%bb/", "text": "„Левски“ представи новите попълнения Мартин Полачек и Давиде Мариани преди контролата с „Олександрия“. Двамата бяха посрещнати с аплодисменти от близо 1000 привърженици, дошли да наблюдават генералната репетиция за първите мачове в Лига Европа. Минути преди началото на контролата, всеки един футболист на столичния гранд бе представян от диктора на стадиона. Най-горещо бяха посрещнати офанзивните полузащитници Паулиньо и Габриел Обертан. Бразилецът обаче все още лекува контузия и не взе участие в срещата. Същото важи и за Ривалдиньо. Събитието пропусна очаквано и Холмар Ейолфсон, който все още е във ваканция, след като бе част от националния отбор на Исландия на мондиала в Русия. Мачът пропуснаха Антонио Вутов, чийто трансфер от „Удинезе“ все още не е финализиран, и Нашименто. „Левски“ победи „Олександрия“ с 1:0 в генералната си репетиция преди старта на сезона. Габриел Обертан вкара красив гол от 25-метра още през първото полувреме. 21. Божидар Митрев, 19. Милош Цветкович, 28. Давид Яблонски, 3. Аймен Белаид, 4. Иван Горанов, 23. Хали Тиам, 13. Жорди Гомес, 15. Давиде Мариани, 32. Габриел Обертан, 26. Йерсон Кабрал, 9. Серджиу Буш Резерви: Мартин Полачек, Петър Иванов, Димитър Шейтанов, Томислав Папазов, Ивайло Найденов, Антъни Белмонт, Мартин Петков, Станислав Костов, Станислав Иванов, Алекс Боримиров, Илия Димитров, Атанас Кабов.  ", "date": "2018.07.05", "title": " „Левски“ представи новите пред 1000 зрители (СНИМКИ)"}
{"url": "https://trud.bg/19-%d0%b4%d1%83%d1%88%d0%b8-%d0%bf%d0%be%d1%87%d0%b8%d0%bd%d0%b0%d1%85%d0%b0-%d0%b2%d1%81%d0%bb%d0%b5%d0%b4%d1%81%d1%82%d0%b2%d0%b8%d0%b5-%d0%bd%d0%b0-%d0%b6%d0%b5%d0%b3%d0%b8%d1%82%d0%b5-%d0%b2/", "text": "Най-малко 19 души са загинали заради жегите в източната част на Канада. Малко след изгрев температурата в канадската провинция Квебек достига 30 градуса. С напредването на деня термометрите отчитат 40 градуса по Целзий. Засега регистрираните смъртни случаи вследствие на жегите са 19. Зад официалната статистика има и друга опасност – от усложнения при хора със заболявания, с дихателни проблеми, при възрастни и малки деца, особено в сградите и помещенията без климатик. Властите правят каквото могат – предупреждават да се избягва претоварването и излизането на открито през деня, както и да се пие повече вода. В Монреал заработиха и улични станции за охлаждане с малък, но свеж обсег на действие. Прогнозата е истинското захлаждане в Квебек да започне в петък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " 19 души починаха вследствие на жегите в Източна Канада"}
{"url": "https://trud.bg/%d0%b2-%d0%be%d1%87%d0%b0%d0%ba%d0%b2%d0%b0%d0%bd%d0%b5-%d0%bd%d0%b0-%d1%83%d1%81%d0%bb%d0%be%d0%b2%d0%bd%d0%b0%d1%82%d0%b0-%d0%bf%d0%be%d0%ba%d0%b0%d0%bd%d0%b0-%d0%be%d1%82-%d0%bd%d0%b0%d1%82%d0%be/", "text": "И Европейският съюз си „върза гащите“ за началото на преговори за членство B четвъртък македонският парламент отново ще гласува ратификацията на Договора с Гърция за промяна на името и за стратегическо партньорство. Документът, който откри пътя на бившата югорепублика към евроатлантическата интеграция, вече мина веднъж през Събранието, но президентът Георге Иванов отказа да го подпише. Изпълнявайки конституционните задължения, властите внасят Договора за повторно гласуване. И пак ще го утвърдят с обикновеното мнозинство, което премиерът Зоран Заев с подкрепата на коалиционните си партньори, държи в ръката си някъде около 69-70 депутати. И след второто гласуване Договорът с Гърция ще мине и отново ще бъде пратен на президента Иванов, който, според Конституцията, веднага трябва да тури парафа си и да го „пусне“. Но държавният глава няма да го направи. Той вече създаде антиконституционен прецедент, отказвайки да подпише Договора за езиците, който дава повече права за употребата на албанския език като втори служебен в страната. А и на няколко пъти вербално и писмено заяви, че при никакви обстоятелства, заплахи и натиск няма да тури подписа си под Договора с Гърция. Банална история, толкова банална, че човек се пита нужна ли е изобщо президентската институция в Македония такава, каквато тя функционира по време на двата мандата на Иванов. Професорът от Валандово я окарикатури до такава степен, че вече си давам сметка, че на президентските избори през пролетта на следващата година на кандидатите за поста ще е нужна голяма доза гражданска смелост и чувство за политическа хигиена, та да се впуснат в надпреварата. Макар че… макар че първият, заявил, че ще събира подписи за номинация за президентските избори, е достатъчно комична фигура, която македонците познават като Тодор Петров от Гевгели, който се изживява като председател на Световния македонски конгрес. Онази вечер, във вторник, в едно дебатно ТВ предаване Тошо Петров постави кандидатурата си за държавен глава на Македония. Не че има някакви шансове, ама щом като онзи несъответен човек Иванов може да изкара десет години в резиденцията си на Водно, правейки се на загрижен за съдбата на всички граждани на Македония президент и превръщайки конституцията в любопитно, но безполезно четиво, защо и той да не може… Нали ви казвам, банална, ама и много смешна история. Да не кажа жалка. Оттук нататък Македония и нейните лидери всяка сутрин пак ще се вглеждат в политическия календар и ще очертават на него с дебел червен флумастер важните предстоящи дати. Първата е 11 юли, когато Македония ще получи покана за членство в НАТО. В това няма съмнение, въпреки че и през април 2008 година в Букурещ уж всичко беше наред и Македония с премиер Никола Груевски бе готова да триумфира заедно Албания и Хърватия. Даже тогавашният американски президент Джордж Буш- младият, на пресконференция през първия ден на Срещата на върха на НАТО заяви, че на следващия ден три държави ще получат покана. Получиха я две, които, ето, вече десет години развяват атлантическия флаг. Този път обаче нещата изглеждат опечени. Онази вечер, на 3 юли, посолството на САЩ в Скопие събра политици, дипломати, бизнесмени, журналисти и спортисти да отбележат националния празник на страната. Тържеството премина, както пишат македонските медии, под знака на дънките, няколко броя от които, закачени на нещо като простор, посрещаха гостите на хълма над Скопие и Вардар, където замъкът на амбасадата се намира. Журналистите не пропуснаха шанса да попитат посланик Джес Бейли за предстоящата Среща на върха на НАТО в Германия и той им препоръча да чакат добра новина оттам. Кой, ако не „генерал-губернаторът на протектората Македония“, както от време на време наричат Бейли в някои местни медии, и не без основание, ще знае повече за предстоящия атлантически шанс за републиката с новото име „Северна“. Подобна увереност заяви и вицепремиерката и министър на отбраната Радмила Шекеринска, която представяйки и защитавайки в парламента новата Стратегия на отбраната, впрочем, изработването на която и приемането й бе едно от условията за покана за членство, та, Шекеринска също така бе оптимистка, че следващата седмица ще има добри новини за държавата и нейните поданици. Само че и тя не пропусна да постави в някаква условност цялата последваща процедура от ратификации, които всяка страна-членка на НАТО трябва да направи, за да приеме Македония като редовен член на НАТО. То, това условие не е никаква тайна, генералният секретар на пакта Йенс Столтенберг вече на няколко пъти го изрече. Процесът на ратификация на приема на Македония ще започне едва когато бъде изпълнен в неговата цялост Договорът с Гърция за промяна на името и за стратегическото партньорство между Скопие и Атина. И причината за такава позиция не е само липсата на яснота с какво име Македония ще влезе официално и ще „бъде записана“, както се казва, в НАТО- сегашното конституционно Република Македония, временното, с което членува в ООН – Бивша югославска република Македония (БЮРМ), или с новото, договорено с Гърция- Република Северна Македония. В централата на пакта- в „новата“ централа, както македонските медии акцентираха, когато преди седмица премиерът Заев беше там на среща със Столтенберг, искат да са убедени, че не само формалната яснота, но и съдържателната част от необходимата промяна след Договора с Гърция ще бъде изпълнена изцяло. А това ще стане едва след референдума за новото име, което Заев обещава да проведе през септември или октомври с въпрос, който все още се уточнява, и чак след като с мнозинство от две трети от гласовете на депутатите бъде извършена промяна на Конституцията, така, както Договорът изисква. Изпълнението на тази политическа задача е толкова важно, колкото и несигурно, та затова Столтенберг и хората около него поставят това „ако“ и „когато“ пред старта на процедурата по ратификацията на членството. Ама, какво се чудим. И Европейският съюз, общо казано, си „върза гащите“ за началото на преговори за членство, отпращайки датата ч-а-а-к през юни следващата година. Някакви си четири условия, кое от кое по-традиционни., ама всичките свързани с реформи. Хора, дайте да се разберем. Колкото и да е мощен и симпатичен вербалният патос на премиера Заев и екипа му за блестящите евроатлантически перспективи пред страната му, имам усещането, че готовността на обществото за реформи в името на тази перспектива вече отдавна е на път да бъде изчерпана. Поне в този си вид, в който беше преди години… Онзи ден един македонски колега направи простата сметка, че ако приемем годината 2025 като кота, на която Македония ще се качи окончателно на европейския влак, както Сърбия и Черна гора, да речем, това ще означава, че македонците са живели в реформи и в очакване цели 35 години. Колкото и да си оптимист и евро-ентусиаст, имаш право на умора и разочарование. И още нещо, което, колкото и да е неприятно, трябва да се спомене. Когато през юни 2019 г. Македония ще трябва да получи потвърждение за началото на преговорите за членство, политическата ситуация в евро-централата може да бъде коренно променена. Поне хипотетично. Ще са минали изборите за нов европарламент, където съотношението на силите би могло да бъде променено, ще има нов състав на Европейската комисия, сигурно вече Жан-Клод Юнкер няма да е неин председател, ако се вярва на подмятанията му, че иска вече да се откаже, пък и еврокомисарите по външната политика и разширяването може да са други… Знае ли човек. Що ли си мисля, че сегашната Комисия си изми ръцете, препращайки датата за преговори за Македония на следващата, която и да е тя. Което не ми се струва честно.", "date": "2018.07.05", "title": " В очакване на условната покана от НАТО\t\t\t"}
{"url": "https://trud.bg/%d0%b2%d0%be%d0%b5%d0%bd%d0%bd%d0%be%d1%82%d0%be-%d1%80%d0%b0%d0%b7%d1%83%d0%b7%d0%bd%d0%b0%d0%b2%d0%b0%d0%bd%d0%b5-%d1%80%d0%b0%d0%b1%d0%be%d1%82%d0%b8-%d0%bd%d0%b0-360-%d0%b3%d1%80%d0%b0%d0%b4%d1%83/", "text": "Не са налице обаче, всички предпоставки, за да се разгърне на този периметър Последните генералски назначения потвърдиха тенденцията, че професионализмът във военното ни разузнаване взема връх над опитите за политическо му овладяване. Има основания да се надяваме, че остана само в миналото онова време, когато се правеха какви ли не маневри с регламентиращите документи, за да може цивилно, т.е. политическо лице да командва военните разузнавачи. По-точно, да владее една от най-ценните информации от създаването на човечеството до днес и да изпълнява, защо не и по свой начин, задължението си за предоставянето й на съответните държавни институции. Законът за военното разузнаване от есента на 2015 г. предотврати по-нататъшното съществуване на подобна политическа екзотика във Въоръжените сили. Правилността на това решение бе потвърдена в последвалото тригодишно ръководство на бригаден генерал Светослав Даскалов. Както и от последното назначение на директор на Служба „Военна информация“. С него бе потвърдена още една проверена в годините назад формула, че в такива структури е най-добре да се търси за началник човек от бранша. И то от кухнята. Защото не са изключения и решения определена длъжност да заеме офицер само заради генералските пагони. Новият директор на Служба „Военна информация“ бригаден генерал Пламен Ангелов има своите тревоги, които обаче, превръща в приоритети, стана ясно на представянето му в Комисията по отбрана на парламента. Първият например, е контраразузнавателното осигуряване на всички аспекти на разузнавателната дейност. При нас грешките при защитата на информацията са съизмерими с провал, казва генералът. Очевидно е, че на този въпрос се гледа много сериозно, след като в края на май т.г. бе променен правилникът на службата и заместник-директорите бяха увеличени от трима на четирима. Причината бе точно осигуряване на вътрешната сигурност и контраразузнавателното обезпечаване на разузнавателната дейност. Както в цялата армия, тук също кадровият проблем е на преден план. Голяма част от специализирания състав на службата се набира от военните формирования. Пречи обаче дефицитът на качествени кадри. Трябва, казва бригаден генерал Ангелов, да призная с огорчение, че през последните години значително падна качеството на обучаемите във военните училища. А във военното разузнаване изискванията са много високи. Така че и тук ще трябва да се търсят решения. Както и за парите. В службата са свикнали с недостига на средства и прилагат консервативния подход при разходването им. Имат идеи как да използват един по-голям финансов ресурс, но само това явно не е достатъчно. Работим на 360 градуса, посочва директорът на службата. Необходимо е, продължава той, и да сме развърнати на 360 градуса, за да бъдем в състояние да адресираме всички рискове и заплахи, които идват от различни посоки. В служба „Военна информация“ предстои преглед на разузнавателните способности. Причината е и динамичното развитие на средата за сигурност. Времето до края на октомври е определено за изготвяне на анализи и прогнози за развитие на средата за сигурност в отделните геополитически направления. Взаимното предизвикване на НАТО и Русия, дава пример директорът, ескалацията на военни способности в акваторията на Черно море, проектирането на сила от страна на Русия в Средиземно море, са все характеристики на средата за сигурност, които трябва да бъдат разгледани много внимателно. Целта е да се видят наличните способности за разкриване на предизвикателства, рискове и заплахи за националната сигурност. Като резултат ще има преценка дали е необходимо прегрупиране на сили и средства, пренасочване на усилия или настоящето разпределение на разузнавателните органи по направления осигурява изпълнението на задачите. А по-старшите инстанции трябва да помислят дали да не вдигнат ранга на двете специализирани служби в рамките на Министерството на отбраната. При тяхната развърната дейност не само у нас, но и на международен терен, много по-авторитетно е директорските длъжности да изискват звания „генерал-майор“ или „контраадмирал“. Най-голям интерес от преодоляване на проблемите и достатъчното осигуряване на военното разузнаване имат политиците. Те ползват анализите на служба „Военна информация“. Тя е призвана да осигурява информационно дейностите на държавните институции в областта на сигурността и отбраната на страната. Ако искат да вземат най-добрите решения в полза на държавата, трябва да създадат необходимите условия, както за дейност на военното разузнаване на 360 градуса, така и за разгръщане на силите и средствата в този периметър. Новият директор е убеден в необходимостта от повишаване качеството на анализите. Знае и как да го направи. Познава до болка възможностите на своите подчинени. Остава подкрепата. От нея зависи много. Включително престижът на военния разузнавач и неговия агентурен апарат, който все още има нужда от възстановяване. Не са далеч времената на неоснователното му охулване.   Човек от кухнята на професията Офицерският път на бригаден генерал Пламен Ангелов започва преди 30 години в Трета армия, като командир на разузнавателна група със специално назначение. В рамките на служба „Военна информация“ е преминал през всички длъжности – от оперативен работник до заместник-директор по добива на информация. Кариерното му поле на развитие е оперативно-разузнавателната дейност. Т.е. човек от кухнята на професията, което се приема като гаранция за постигане на успехи.", "date": "2018.07.05", "title": " Военното разузнаване работи на 360 градуса"}
{"url": "https://trud.bg/%d0%b7%d0%b0%d0%b4%d0%b8%d0%b3%d0%bd%d0%b0%d1%85%d0%b0-15-%d1%82%d0%be%d0%bd%d0%b5%d0%bd-%d1%82%d1%80%d0%b0%d1%84%d0%be%d0%bf%d0%be%d1%81%d1%82/", "text": "Дръзки апаши откраднаха цял трафопост от бъдеща метанстанция в село Полски Сеновец, община Полски Тръмбеш. „Собственици сме на един нов обект, който ще се превърне в метанстанция. Имахме нужда да си купим бетонен комплексен трансформаторен пост за електрозахранване, за да може обектът да се пусне в експлоатация. Уговорихме цената като авансово трябваше да платим 25 000 лева, за да може да се изработва трансформатора. След това платихме още 15 000 лева и чакахме доставката на съоръжението“, разказа Марин Песаров. Той уточни, че на 22 март камион на фирмата производител пристигнал със съоръжението и с монтажник, окабелили мястото и оставили трансформатора на специален бетонен постамент. В късния следобед работник посетил обекта, видял че вратата на оградата зее отворена, а трансформаторът липсва, въпреки че тежи 14 200 килограма. „Хората, които са го откраднали, са използвали някаква техника, с която да повдигнат трансформатора от основата, да го отрежат от постамента и да го повдигнат посредством кран с голяма товароподемност и да го натоварят на камион“, коментира Марин Песаров. За случая са сезирани полицията и прокуратурата. „Търпим огромни загуби , коментира още Песаров. Той посочи, че по техни изчисления загубите вече възлизат на един милион лева и всеки момент фирмата може да фалира. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Задигнаха 15-тонен трафопост"}
{"url": "https://trud.bg/%d1%80%d0%be%d1%81%d0%b8%d1%86%d0%b0-%d0%b4%d0%b8%d0%bc%d0%b8%d1%82%d1%80%d0%be%d0%b2%d0%b0-%d0%b4%d0%b8%d1%80%d0%b5%d0%ba%d1%82%d0%be%d1%80-%d1%81%d0%be%d1%86%d0%b8%d0%b0%d0%bb%d0%bd%d0%b8/", "text": "– Госпожо Димитрова, след разразилия се скандал със скъпата командировка до Ню Йорк, отново оглавихте общинската дирекция „Социални дейности и здравеопазване“ във Велико Търново. Кой според вас имаше интерес да бъдете отстранена от поста на зам.-министър на труда и социалната политика? – Непрекъснато си задавам този въпрос. Постовете са преходно нещо. Никой не се ражда- нито министър, нито заместник-министър. Аз ще продължа да защитавам каузата и интересите на хората в социалната сфера. Единственото, което разбра цяла България, е за съществуването на Наредбата за командировките в чужбина и никой не разбра какъв беше смисълът на конференцията в Ню Йорк и политиката, която България води съгласно Конвенцията за правата на хора с увреждания, подписана през 2012 г. Страната сега изпълнява втория план по конвенцията за периода 2015-2020 година. На 3 и 4 септември в Женева пред Комитета по правата на хората с увреждания, който е независим орган, ще бъде защитата на първия доклад на България по изпълнение на Конвенцията. България бе представена на високо ниво на конференцията и се надявам да бъде така и в бъдеще. – Кои са най-уязвими от хората с увреждания в България? – Това са хората с увреждания, които са трайно институционализирани. В момента в цялата страна все още има 161 специализирани институции. От тях над 80 са домовете за стари хора. Това означава, че останалите специализирани институции са за хора с психични разстройства, с умствена изостаналост, с физически и сетивни увреждания. И най-големият парадокс е, че има дълга листа на чакащи за настаняване. Това означава, че обществото все още припознава институциите като сигурно място, където се полагат грижи за хора с тежки увреждания, които нямат близки или роднините им не могат или не желаят да се грижат за тях. По последните справки над 3000 души чакат за настаняване в специализирани заведения и резидентни услуги за хора с увреждания. От тях 1500 са кандидати за домове за стари хора.  При работата по изготвянето на първия план по Националната стратегия за дългосрочна грижа, от информация на Министерството на здравеопазването се очерта като сериозен проблем трайно пребиваване на лица с психични разстройства от над 1 година в държавните психиатрични болници. Това означава, че е изтекъл периодът, в който те са приети в лечебното заведение, назначена е терапия, но след това няма къде да се завърнат, или пък няма кой да ги приеме. И тези хора, които са около 200 души, са потенциални потребители на новите услуги, които ще се изградят през периода 2018-2021 година. – От думите ви се разбира, че се работи усилено в социалната сфера, но проблемите продължават да са сериозни в тази област. – Работи се изключително усилено! Докато бях заместник-министър много промени бяха започнати, а по други работата беше продължена. Успяхме да изготвим Концепцията на Закон за социалните услуги. Досега такъв не е имало в България, а ние успяхме да го предложим в срока на Пътната карта. – На какъв етап е този закон? – На етап обществено обсъждане. Разпратени са писма до всички областни управители, до НСОРБ, за да може на регионални нива да съберат експерти от всички общини, доставчиците на социални услуги, заедно с Дирекциите „Социално подпомагане“. Целта е всички предложения и бележки, които бъдат направени при обсъжданията, да се вземат предвид и концепцията да е основа на Закона за социалните услуги. Поставили сме срок до 15 октомври да има проектен вариант. Надяваме се в това обществено обсъждане да се включат и още неправителствени организации и гражданите. Колкото повече мнения съберем, толкова по-добър ще бъде този закон. Важно е, защото социалната сфера няма нужда от документи, които след като се приемат, да влизат за поправка. Законът трябва да служи на хората, да защитава интересите им, а не да ги ограничава. – През 2010 г.стартира процесът по деинституциализацията на грижите за деца. Каква е равносметката до момента? – До края на 2017 г. от 137 институции за деца, се закриха 106. Незакрити останаха 31 институции, като 14 от тях са медико-социални домове за деца, а останалите са домове за деца лишени от родителска грижа. До приключване на изпълнението на стратегията през 2025 г., а аз мисля, че много по-рано, и тези домове ще бъдат закрити. Най-добре би било децата, които имат семейства, да се върнат при тях, а с останалите да се работи, защото имаме достатъчно добре разгърната мрежата от приемни семейства в цялата страна. Необходимо е да бъдат подготвени още допълнителни приемни семейства. Голяма част от децата в тези домове, навършват пълнолетие и хората, които са до тях, специалистите от екипите се стараят да ги подготвят за самостоятелен начин на живот. В актуализирания план е заложено въвеждането на немалък набор от социални услуги. – Какви други акценти за заложени в новия закон? – Акцент е поставен и на мобилността на социалните услуги. Ако до сега считахме, че дейностите, които се предлагат и мерките , които се предприемат, са там, където е сградата, в която е разкрита дадена социална услуга, занапред екипът, който извършва услугата, ще бъде там, където е нуждаещият се човек- в дома му, в училище… Важно е да се унифицират и стандартите. В момента липсват такива за пълнолетни лица. Когато говорим за ефективност на социалните услуги, трябва да имаме стандарти, чрез които да измерваме качеството на социалните услуги и резултатите за конкретния човек. Заради това концепцията е предоставена до 7 юли за обществено обсъждане. – Според вас кои ще са най-силните страни на новия закон? – Смятам, че този закон ще даде възможност да отворим достъпа за всички хора, които се нуждаят от подкрепа дори и да не са в риск. Ще се работи да не се стига до отделянето на човека от неговата семейна среда. Това няма да се случи с магическа пръчка, но е належащо да има законодателство, което да регламентира тази превантивна дейност. Предвижда се да има и сериозна подзаконова нормативна база, включително и по отношение на стандартите за социалните услуги и за натовареността на социалните работници, което сега не се измерва. За контрола, мониторинга, които също са много важни. Включително и за промени, застъпени в концепцията, свързани с лицензирането на дейностите на доставчиците. Много важно е да издигнем на по-голяма висота същинската социална работа и тези, които я изпълняват. – Социалната дейност е много тежък ресор, как стои въпросът с кадрите? – За съжаление динамиката, в която живеем и с демографската криза, в която се намираме, налагат да бъдем гъвкави и това да се проявява и в обучението на студентите- бъдещи социални работници. Има 10 акредитирани университета, които подготвят кадри за социалните услуги. Радвам се, че университетите са активни партньори на Министерството на труда и социалната политика и на общините. Във Велико Търново можем да се похвалим с добра практика със съвместни дейности, които от години изпълняваме с ВТУ. На национално ниво вече се обсъжда престижа и регулацията на професията на социалния работник.Това е важно за кариерното развитие, повишаване на квалификацията и последващото от това увеличаване на заплащането на тази професия. Болно ми е, че заплащането на труда на социалните работници в момента е изключително ниско, което не предполага задържането им в тази професия. Има голямо текучество на специалисти, но и на хора от средния ешелон, т.е. подпомагащите длъжности в домовете за лица с умствена изостаналост, в старческите домове, в защитените и преходните жилища, в Центровете за деца от семеен тип. С ръста на минималната работна заплата, спрямо стандарта, който предоставя държавата като финансиране на социалните услуги, се получава парадокс. Оказва се, че помощният персонал и специалисти са с уеднаквен размер на основните заплати, което най-малкото не е справедливо и служителите напускат. – Какво се предвижда да се направи за задържането на кадрите? – Надявам се, че разговорите, които започнахме с Министерството на финансите след излизане на решението на МС за финансиране на услугите през 2019 г. и по-конкретно за 24-часовите услуги, да бъде преразгледано в рамките на подготовката на новия бюджет и да има корекция към по-висок стандарт на финансиране. – Община Велико Търново предоставя много видове социални услуги. Какви са перспективите в това отношение? – Община Велико Търново кандидатства за изграждане на още един Дневен център за деца с тежки множествени увреждания, както и за преходно жилище за младежи от 15 до 18 години. Освен това ще се направи разширение на услугата Център за обществена подкрепа за деца и семейства, която е консултативна, подкрепяща, обучаваща и дейностите, които изпълнява, са насочени към превенция на изоставянето и подкрепа на семействата при отглеждане на децата. – На колко ще възлиза инвестицията? – На над 1 милион лева, които ще бъдат вложени в сградата на бившия филиал на Дом за медико-социални грижи за деца в квартал „Колю Фичето“. В новия Дневен център помещенията, оборудването и обзавеждането ще са адаптирани към потребностите на деца с тежки множествени увреждания, подходът към тях ще е още по-индивидуален, а специалистите, които ще работя с децата и със семействата им, с квалификация и обучения, адекватни на нуждите на децата. – Говорите с ентусиазъм за социалните дейности, имате изграден имидж и на изключителен професионалист, как ще продължи занапред кариерата ви? – Наистина си обичам работата. Не мога да кажа, че не ме боли, че не можах да продължа това, което започнах, но пък силно вярвам, че Министерството на труда и социалната политика и експертите, които са там, ще доведат до успешен край всичко това, което стартирахме. Това са Законът за социалните услуги, Законът за хората с увреждания, чиито проект трябва да е готов до 31. 07. 2018 г., в който специално място да намери личния бюджет, личната помощ. Експертите от всички институции и организации, които са в работната група, която аз ръководех, бяхме единодушни, че хората с увреждания имат необходимост от лична помощ, съобразена с индивидуалните нужди и потребности. В концепцията на Закона за социалните услуги е заложена асистентската услуга, която е много важна. Стартирахме и анализ на цялата система за закрила на детето заедно с УНИЦЕФ. Това е следващото предизвикателство и през 2019 г. следва да започне изработването на Закон за детето и семейството. Аз лично няма да се спра и ще продължа да работя на ниво община Велико Търново, въпреки създадената мрежа от социални услуги, има още много предизвикателства и задачи, които ще свършим. – Какво предстои като инициативи и дейности? – Целта ни е да направим достъпа до лични асистенти на по-вече хора, които имат нужда. В момента имаме 75 ползватели с 54 предоставящи. Чакащите за услугата личен асистент, домашен помощник обаче са над 300, което показва, че нуждата е огромна. И заради това стартирахме изготвяне на стандарт за личните асистенти, който се надявам да бъде предложен в срок и предвиден в бюджета за 2019 г. Изчислихме, че за година ще са нужни между 83 и 85 милиона лева за грижа в домашна среда за най-уязвимите-възрастни хора, както и деца с до 90 % намалени възможности за социална адаптация. Подготвя се и Закон за хората с увреждания, който предвижда да бъде осигурен личен бюджет, който лицата с увреждания да преценяват как да разходват. Омбудсманът внесе Закон за личната помощ. Отделните групи хора може да имат даден процент инвалидност, но нуждите са различни. Нужни са обаче широки обществени дебати и да се намери най-оптималния вариант за пълноценна подкрепа на хората с увреждания.", "date": "2018.07.05", "title": " Росица Димитрова, директор „Социални дейности и здравеопазване“ във Велико Търново, пред „Труд“: Над 3000 души чакат за настаняване в 161 социални домове\t\t\t"}
{"url": "https://trud.bg/%d0%bc%d0%b2%d0%bd%d1%80-%d0%bd%d0%b0-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d1%80%d1%83%d1%81%d0%b8%d1%8f-%d0%bd%d0%b5-%d1%81%d1%82%d0%be%d0%b8-%d0%b7/", "text": "Според предварителните данни,   не е „руска атака“, заяви заместник-министърът на вътрешните работи на Обединеното кралство Бен Уолъс, цитиран от РИА Новости. „Знаейки това, че те са разработвали „Новичок“ и това, че целите са били свързани, ние твърдим с висока степен на увереност, че Русия стои зад първоначалната атака. Но в момента не виждаме доказателства за връзка между последните   нито със Скрипалите, нито с мястото, където те бяха отровени“, заяви Уолъс. Според неговите думи, работната хипотеза се заключва в това, че пострадалите в Еймсбъри са „жертви на последствията от предишната атака или още нещо“. „Тези хора не са били свързани със Скрипалите, това не е била атака, мисля си, че е заразяване с  обави Уолъс. По-рано полицията съобщи, припомня РИА, че двама местни жители – 44 годишна жена и 45-годишен мъж, са намерение в безсъзнание в къща в Еймсбъри. В момента те са в критично състояние в болницата на Солсбъри, където се лекуваха и бившия полковник от руското военно разузнаване (ГРУ) Сергей Скрипал и дъщеря му Юлия. От Скотланд Ярд заявиха, че жената и мъжа са отровени със същото вещество, с което и Скрипал. При това полицията все още не знае как са се отровили пострадалите. Отбелязва се, че те не са посещавали мястото в Солсбъри, където бе отровен двойния агент. Разследването в Еймсбъри продължава и в него участват около 100 детектива от контратерористическите подразделения на Великобритания. Главният лекар на Великобритания Сали Дейвис заяви, че рискът от заразяване с веществото е нисък, но трябва да се внимава. Еймсбъри се намира на 10 километра от Солсбъри, където на 4 март бяха отровени работещия за британските спецслужби Сергей Скрипал и дъщеря му Юлия. Лондон твърди, че към използването на веществото А-234, което британските власти приравняват към „Новичок“ е причастна руската държава. Москва отрича категорично това твърдение. Разследването на инцидента Скрипал се ръководи от контратерористичното подразделение на Скотланд Ярд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " МВнР на Великобритания: Русия не стои зад новото натравяне на двойка с „Новичок“"}
{"url": "https://trud.bg/%d1%81%d1%8a%d0%b4%d1%8f%d1%82-%d1%88%d0%be%d1%84%d1%8c%d0%be%d1%80-%d1%81%d0%b5%d0%b4%d0%bd%d0%b0%d0%bb-%d0%bc%d1%8a%d1%80%d1%82%d0%b2%d0%be%d0%bf%d0%b8%d1%8f%d0%bd-%d0%b7%d0%b0%d0%b4-%d0%b2%d0%be/", "text": "43-годишен мъж отива на съд в Провадия, след като бил спипан от да шофира мъртвопиян, съобщиха от прокуратурата. На 27 юни в 2,35 часа полицаи спрели колата на подсъдимия за рутинна проверка. Цялото купе лъхало на алкохол и затова водачът бил подложен на тест с дрегер, който отчел цели 3,09 промила. Униформените откарали пияния във филиала на Центъра за спешна медицинска помощ, но там той отказал да даде кръвна проба. Затова му съставили акт и му взели книжката. По образуваното бързо производство мъжът може да бъде осъден на лишаване от свобода от 1 до 3 г. и на глоба от 200 до 1000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Съдят шофьор, седнал мъртвопиян зад волана"}
{"url": "https://trud.bg/%d0%b6%d0%b5%d0%bd%d0%b8%d1%82%d0%b5-%d1%81%d0%b8-%d0%bf%d0%b0%d0%b4%d0%b0%d1%82-%d0%bf%d0%be-%d0%b4%d0%be%d0%b1%d1%80%d0%be%d0%b6%d0%b5%d0%bb%d0%b0%d1%82%d0%b5%d0%bb%d0%bd%d0%be-%d1%81%d0%b5%d0%ba/", "text": "Американски учени от университета в Айова и техни британски колеги от графство Кент установиха, че хетеросексуалните жени харесват доброжелателно сексистки настроените мъже, съобщи в. „Метро“. Доброжелателният сексизъм се проявява, когато представителите на силния пол застъпват традиционните патриархални ценности в семейството, според които жените имат стереотипната роля на майки и домакини. Дамите според тези представи трябва да са много мили и грижовни, а не лидерки. За изследването 200 студентки слушали характеристиките на мъже, които показвали или не признаци на доброжелателен сексизъм. Представителите на силния пол трябвало да получат оценки от участничките в експеримента в най-различни категории. В заключение студентките масово предпочели умерените сексисти, защото ги мислели за по-покровителствени, отдадени и грижовни. Учените обясняват този парадокс с факта, че жените реагират повърхностно на безобидната фасада на този вид сексизъм, без да осъзнават коварните му ефекти в истинския живот. Погледнато от еволюционна гледна точка, предпочитанията на жените към този вид мъже може би се основават на посланията, че мъжете са склонни да инвестират в подобна връзка. А това дава сигурност за евентуалното бъдещо поколение. Психолозите посочват две категории сексизъм – агресивен и доброжелателен. Агресивният се характеризира с женомразството, издигнато в непоклатимо предубеждение и култ. Той е особено опасен за представителките на нежния пол, които могат да пострадат по всякакъв начин от него. Доброжелателният сексизъм се изразява в това да се считат дамите като по-малко надарени със способности, в сравнение с мъжете. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Жените си падат по доброжелателно сексистки настроени мачовци"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%b2-%d0%b0%d1%80%d0%b5%d1%81%d1%82%d0%b0/", "text": "Десислава Иванчева – отстранената от длъжност районна кметица на „Младост”, остава в ареста. Това определи вчера окончателно състав на Апелативния специализиран съд, който потвърди решението на първата инстанция от 27 юни. Според магистратите има достатъчно доказателства, че кметицата и съучастниците й – заместничката й Биляна Петрова и посредникът Петко Дюлгеров са поискали подкуп от строителния предприемач Александър Ваклин, за да се придвижи преписката му. Съдът прие, че има опасност, ако е на свобода, Иванчева да извърши друго престъпление. Пред съдите Иванчева се оплака, че здравословното й състояние е лошо. Пиела антидепресанти, имала паник атаки и тумор на хипофизата. Освен това искала да се подложи на инвитро процедури. По време на заседанието се разбра, че дори от арестантската си килията се е опитвала да манипулира деловодната система в общината с помощта на служителка, така че забавените преписки да бъдат пренасочени към нейните заместници. Целта на Иванчева била да докаже, че не тя, а други хора са създавали проблеми на предприемачите като в случая с Ваклин. Стана ясно също, че разследването по случая е пред финал. Следващата седмица на Иванчева, на Петрова и на техните адвокати ще започне предявяването на материалите и в случай, че не се забави, обвинителният акт ще бъде внесен до 2 месеца. Защитникът на кметицата – Марин Марковски, обаче заяви, че ще бъдат поставени множество доказателствени въпроси към прокуратурата и от техните отговори ще зависи ходът на делото.", "date": "2018.07.05", "title": " Спецсъдът остави Иванчева в ареста\t\t\t"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d1%80%d0%b0%d1%82%d0%b8%d1%84%d0%b8%d1%86%d0%b8%d1%80%d0%b0-%d0%b4-2/", "text": "Македонският парламент ратифицира днес историческото споразумение със съседна Гърция за втори път за две седмици, след като македонският президент временно блокира споразумението, предаде Асошиейтед прес. Общо 69 депутати в 120-местния парламент одобриха споразумението, според което страната ще бъде преименувана на Република Северна Македония. Всички депутати от главната консервативна опозиционна партия ВМРО-ДПМНЕ не участваха в гласуването в знак на протест срещу споразумението, което според тях прави твърде много отстъпки на Гърция. Споразумението има за цел да реши датиращия от десетилетия спор, породил се малко след като Македония обяви независимост от Югославия през 1991 г. Гърция твърди, че името „Македония“ съдържа териториални аспирации върху нейната северна провинция със същото име. Македония отрича това. Македонският парламент първоначално одобри споразумението на 20 юни, но консервативният президент Георге Иванов отказа да го подпише, казвайки, че то е противоконституционно. Според македонската конституция Иванов не може да продължава да блокира споразумението след второто ратифициране на договора в парламента. Президентът обаче може да забави подписването на споразумението, предизвиквайки конституционна криза. Министърът на външните работи Никола Димитров остро разкритикува позицията на Иванов по време на дебатите днес, обвинявайки го, че се опитва да тероризира населението на страната. Най-важното нещо е, че споразумението не застрашава нашата независимост, каза той. Напротив, споразумението засилва нашата независимост като отваря вратите към НАТО и Европейския съюз, каза Димитров. Пълното осъществяване на споразумението ще отнеме месеци и то подлежи на референдум в Македония и парламентарен вот в Гърция. Ако всичко върви както е планирано, споразумението ще отвори пътя за Македония да започне преговори за присъединяване с НАТО и ЕС. Опоненти на споразумението от двете страни на границата проведоха досега серия протести. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Македонският парламент ратифицира договора за името Република Северна Македония"}
{"url": "https://trud.bg/%d1%81%d0%be%d1%84%d0%b8%d1%8f-%d0%be%d0%b1%d0%bd%d0%be%d0%b2%d1%8f%d0%b2%d0%b0-%d0%bf%d0%b0%d1%80%d0%ba%d0%be%d0%b2%d0%b5-%d0%b8-%d0%b3%d1%80%d0%b0%d0%b4%d0%b8%d0%bd%d0%ba%d0%b8-%d1%81-24-%d0%bc/", "text": "Над 24 млн. лв. са отделени за ремонти на паркове, градинки и детски площадки в София през тази и следващата година. Това съобщи столичният кмет Йорданка Фандъкова при проверка на ремонта на Южния парк. Тази година общината обновява с 13 млн. лв. 15 обекта. В последните години се работи по мащабна програма за ремонти и изграждане на нови паркови пространства, увери кметът. По 6 от 15-те обекта се работи в момента. Това са Западния парк, 8 декара от парк Въртопо, градинкита „Кристал“ и „Св. Климент Охридки“, както и градината в „Княжево“. По още 9 обекта предстои работа. Това са градината на ул. „Черковна“, градинката срещу Софийската математическа гимназия, паркът „Заимов“, градините „Св. Седмочисленици, пред Двореца на децата, Борисовата градина, Парк „Дружба“, Северен парк и вторият етап от парк Възраждане. 5 млн. лв. пък са отделени за нови детски площадки. 80% от площадлите в паркове обновени. До края на следващата година целта на общината е да бъдат обновени 100%. Ремонтът на Западния парк трябва да пруключи до края на следващата година. В момента от общината подменят настилка и алейна мрежа при входа на Южния парк откъм бул. „Гоце Делчев“. Извършва се първият от двата етапа на ремонта. При входа се поставя гранитна настилка и павета – това са здравите плочи от площада пред НДК. Така материалите излизат без пари на общината и тя плаща само за монтажа им. Ремонтът се извършва от общинското дружество „Софинвест“. „Алеите бяха в трагично състояние“, коментира Фандъкова. В района се поставя осветление, изгражда се видеонаблюдение и алейна мрежа. Тази година ще започне и вторият етап на ремонта, който включва 27 хил. кв. м. алейна мрежа, включително тази около Кучешката градина. Двата етапа на ремонта струват 2 млн. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " София обновява паркове и градинки с 24 млн. лв."}
{"url": "https://trud.bg/%d0%b2%d1%82%d1%83-%d0%bf%d0%be%d0%bb%d1%83%d1%87%d0%b8-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be-%d0%bf%d1%80%d0%b8%d0%b7%d0%bd%d0%b0%d0%bd%d0%b8%d0%b5-%d0%b7%d0%b0-%d0%bc%d0%b0/", "text": "Магистърската програма по конферентен превод стартира във Филологическия факултет на ВТУ „Св.Св.Кирил и Методий” преди 15 години със съдействието и финансовата подкрепа на Генералната дирекция по устен превод към Европейската комисия, Брюксел, Белгия. Първите три години програмата получи субсидия в размер на над 70 000 евро и с нея бяха оборудвани две специализирани зали за обучение. От миналата година програмата отново започна да получава субсидия, с която досега е оборудван с техника още един модерен кабинет. От 2013 г. програмата се признава от Асоциацията на устните преводачи в Германия (VKD), което по принцип благоприятства реализация на възпитаниците на университета и там. Елица Калдерон, която е завършила програмата през 2011 г., е член на Асоциацията и се изявява като устен преводач в Германия и Австрия. Сред завършилите програмата има и устни преводачи, които успешно са издържали акредитационните тестове и работят за институциите на ЕС в Брюксел и Люксембург. Сред тях e Марина Чонева от първия випуск, която вече е сред изявените представители на професията. Приетите за обучение в програмата студенти могат да кандидатстват за стипендия от Генералната дирекция по устен превод към ЕК в размер на 2 400 евро. Европейската комисия цени високо постиженията на Великотърновския университет в областта на чуждите езици. Университетът е основното българско звено за подготовка на елитни преводачи по повече от 20 езика. Към тази и останалите бакалавърски и магистърски програми по превод на чужди езици интересът е огромен, събират се кандидати от цяла България и чужбина. Университетът трудно успява да удовлетвори всички желаещи, затова обмисля разширяване на преподавателския състав и модернизиране на учебната база. Много български и чужди фирми и колцентрове непрекъснато се обръщат към университета за специалисти с владеене на чужди езици. Предлагат се и високи възнаграждения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " ВТУ получи европейско признание за магистърска програма по конферентен превод"}
{"url": "https://trud.bg/%d1%85%d0%b2%d0%b0%d0%bd%d0%b8-%d1%81%d0%b8-%d0%ba%d0%b0%d0%ba%d0%b0-%d0%b7%d0%b0-%d0%b4%d0%b0-%d1%82%d0%b5-%d0%be%d1%82%d1%80%d0%b0%d0%ba%d0%b0/", "text": "Бенжамен Павар, звездата на ПСЖ, се радва на нежен допинг по време на мондиала в Русия. Бранителят, изиграл страхотен мач срещу Аржентина (4:3), подплатен с красив гол, е подкрепян от своята половинка Рашел Трапани. Тя бе на трибуните в Казан, а след победата му се обясни в любов със снимка в инстаграм. Очаква се тя да бъде и в Нижни Новгород, където днес „петлите“ се изправят срещу Уругвай. Интересното е, че изкусителната французойка е на 29 години, а десният бек е на 22. Рашел е Мис Франция 2007 и има дете от друг футболист – Аурелиен Капуе.", "date": "2018.07.05", "title": " Хвани си кака, за да те отрака\t\t\t"}
{"url": "https://trud.bg/%d1%80%d0%b5%d0%b6%d0%b8%d1%81%d1%8c%d0%be%d1%80%d1%8a%d1%82-%d0%bf%d1%80%d0%be%d1%84-%d1%81%d0%b2%d0%b5%d1%82%d0%be%d0%b7%d0%b0%d1%80-%d0%b4%d0%be%d0%bd%d0%b5%d0%b2-%d0%be%d0%b1%d0%b5%d0%b4%d0%b8/", "text": "Проф. Донев има над 200 спектакъла във всевъзможни жанрове и е сред най-дългогодишните директори и на Софийската опера, и на Музикалния театър „Стефан Македонски“. Като ръководител се отличава с две важни качества – на визионер и обединител. 85-годишният Донев има 65 години режисьорска дейност. „Някой ще ме попита: на 20 г. ли си почнал? – вметва той. – Не, много по-рано почнах. Тъй като моят баща беше на смъртно легло, аз тръгнах на 6 г. на училище. На 17 г. влязох да следвам режисура в НАТФИЗ, на 19 г. ме поканиха да работя в Националното радио. Тогава нямаше друго радио, освен Националното, нямаше и телевизия – разказва дългогодишният директор на Оперетата и Софийската опера. – Назначен бях за режисьор на детския радиотеатър и радиотеатъра. Така че започнах творческата си работа като режисьор на 19-годишна възраст.“ Седем години работи в драматичните театри в Стара Загора, Бургас и Русе, преди да започне да се изявява като оперен режисьор. „Много постановки направих: на драми, опери, оперети, мюзикъли. Даже имам и един балетен спектакъл – „Болеро“, с балета на Старозагорската опера с хореографа Асен Манолов. И в зимния цирк, преди да изгори, имам циркови спектакли. Само филми не съм режисирал.“ Професор Донев е благодарен за богатия си опит. „Това ми помогна много, защото влизането в много жанрове ти увеличава изразните средства като режисьор – погледа, начина по който четеш нещата.“ След като баща му издъхва на 33 г. от туберкулоза, майка му се омъжва повторно за прочутия диригент и един от основателите на българския оперетен театър Илия Стоянов-Чанчето, който е и голям колоездач, водач на българския национален отбор по колоездене на олимпиадата в Берлин. „Покрай него аз от дете отидох в музикалния театър и почнах да играя детски роли в оперетта. Първата ми роля беше в „Полска кръв“ с Мими Балканска. Малък диалог имахме и в края тя ме целува по челото и аз излизам. И вкъщи не се разгримирам, защото ме е целунала Мими Балканска! Цапах възглавниците с грим. Когато отидох в Музикалния театър като режисьор, бях на 22-23 г. И в първата постановка, естествено, ангажирах Мими Балканска. Не мога да спя цялата нощ, защото на другия ден репетирам с Мими Балканска. Аз да режисирам Мими Балканска, която е велика! Отивам на репетиция, а тя, като ученичка – с два цветни молива всички мои забележки си отбелязва. И по едно време казва: „Зарко, може ли тук да направя един ситняк?“ Викам си: какво ще е това ситняк? И я питам: „Извинявайте, другарко Балканска, но не знам какво е това ситняк.“ Ситняк е кратка импровизация. Импровизациите трябва да се отрепетират и режисьорът да ги одобри. Много често публиката мисли, че те се правят на момента, но не е така. Асен Русков беше цар на тези импровизации. Той имаше една прочута – пак в „Полска кръв“, завършва долу ниско, след което отива на авансцената, сваля си шапката и казва: „Благодаря на фагота за дебелата нота.“ Асен Русков аз го поканих на мой фрагмент – изпита по режисура и той дойде. Не очаквах че ще дойде. Викам на втория ми баща: „Абе, този човек ще вземе да умре, вече е възрастен.“ Баща ми да вземе да му каже! И ми се обажда Асен Русков и казва: „Преди да съм умрял, ела да се видим.“ Поани ме на коняк, шоколадов бонбон и ми направи разбор на този фрагмент. Няма да забравя тази негова реплика: „Като режисьор и мравките наблюдавай, като вървиш по улицата.“ Днес Светозар Донев е сред най-изтъкнатите творци на съвременното българско театрално и музикално изкуство. Той е професор по актьорско майсторство и оперна режисура в Държавната музикална академия “П. Владигеров”. Бил е директор на Държавния музикален театър в София (1972-1978 и 1996-2009 г.) и на Софийската опера и балет от 1981 до 1990 г. Само в оперетния жанр има близо 50 оперетни и мюзикълни заглавия, някои от които са жанрови постижения и до днес. Сред тях са и “Прилепът”, “Веселата вдовица”, “Хубавата Елена”, “Царицата на чардаша”, „Исус Христос суперзвезда”, “Евита”, ”Моята прекрасна лейди” и др. Той е първопроходникът на жанра мюзикъл в България – с „Исус Христос Суперзвезда.   Запълнен график „Не си чувствам тези 85 г. Да работя, да поставям… чувствам че сега мога да дам много повече даже от себе си, особено на по-младите режисьори, артисти. Поканиха ме да поставя „Дон Паскуале“ в Софийската опера, „Хубавата Елена“ в Русенската и „Исус Христос Суперзвезда“ в Старозагорската. И още един проект: проф. Георги Костов, бившият ректор на Музикалната академия, е написал български мюзикъл по комедията на Ст. Л. Костов „Големанов“. Този мюзикъл ще правим във Варненската опера, като либретото е на Иво Сиромахов.“   За него Общуваше интелектуално Не съм нито критик, нито анализатор, нито компетентна в дълбините на актьорското, режисьорско и диригентско изкуство. Но аз съм потърпевша, защото съм оперна певица. Имах щастието много години да работя със Зарко Донев. Това е прекрасен човек – толерантен, възпитан, уважаващ актьора, взимащ под внимание неговите изисквания, възможности и желания. Не беше режисьор тиранин, който налага своето мнение и виждания. Той общуваше интелектуално с всички нас.   Изключително прецизен През 2002 г. за първи път в България беше поставен мюзикъла “Исус Христос Суперзвезда” под режисурата на проф. Донев, който беше и директор на Музикалния театър по това време. Много се вълнувах, защото покрай този театър съм израсъл. От дете посещавам спектаклите, оперетните лектории. За мен беше като едно мистично продължение на детството да се срещна и да работя с него. Проф. Донев ми каза нещо, която помня и досега: “Недей да влагаш толкова емоция в своето изпълнение. Остани с очите на наблюдател и запази хладнокръвие, а остави емоцията за публиката.” Той е изключително прецизен и перфектен в работата си и като директор, и като режисьор.   Не съм го виждала разярен Светозар Донев е визионер. Виртуозен обединител. Той е от хората, които ти казват нещата, но ги казват по един, все пак, приятен начин – и най-неприятните неща. Аз не съм го виждала разярен, да крещи. Да, виждала съм го много афектиран – и от радост и от яд, но винаги е съумявал да пази един баланс в емоциите и отношенията с хората. Затова и артистите го уважаваха, но и бяха приятели с него.", "date": "2018.07.05", "title": " Режисьорът проф. Светозар Донев – Обединителят"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d1%83%d1%81%d0%bf%d0%b5%d1%85%d1%8a%d1%82-%d0%bd%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5/", "text": "Успехът на председателството ни се дължи на това, че бяхме единни и успяхме да преглъщаме и тежки хапки. Това каза министърът на Българското председателство на Съвета на ЕС Лиляна Павлова по време на дискусия на тема „ЕС през 2018: Австрийските приоритети и българските постижения“. „В тези месеци изградихме много приятелства, а това беше изключително важно. Това, което направи председателството ни, е да сплоти администрацията, да сплоти институциите. Благодарна съм на всички хора, които останаха зад кадър – на логистиката, на охраната и т.н.“, каза още Павлова и посочи, че летвата е вдигната много високо. „Безспорно се гордеем с вдигната летва на Стефка Костадинова, председателството обаче го приеме не като индивидуална игра – ще го запомним с това, че бяхме екипни и успяхме да запазим единството във всеки един момент и във всяка една ситуация на политическо и експертно ниво. Не позволихме да надделеят емоциите и успяхме да преглъщаме и тежки хапки и вярваме, че на това се дължи успехът. И днес с гордо вдигната глава можем да кажем, че успяхме – успяхме, защото бяхме единни, резултатно ориентирани и прагматични. Вярваме, че нашето мото „Съединението прави силата“ не беше просто едно мото, което да звучи красиво, а вярвам, че успяхме да го приложим на практика“, коментира министър Павлова и обясни, че това е, с което ще останем запомнени. „Живеем в ситуация, в която геополитически нещата изглеждат много различни – търговските отношения, миграционния натиск, климатичните промени, сигурността и отношенията с държавите спрямо Европа и т.н. Трябваше да преосмислим каква Европа искаме и каква Европа ще направим. За нас беше чест, че започна дебатът за излизане на Великобритания от ЕС, сега и пред Австрия предстоят тежки дебати. И трябва принципът за единство да продължи, защото само единни ще успеем да отстоим правата на европейските граждани“, каза министърът на Българското председателство на Съвета на ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Лиляна Павлова: Успехът на председателството ни се дължи на това, че успяхме да преглъщаме и тежки хапки"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b8%d1%8f%d1%82-%d1%81%d1%8a%d0%b4-%d0%be%d1%81%d1%82%d0%b0%d0%b2%d0%b8-%d0%bf%d0%be%d1%81%d1%82%d0%be%d1%8f%d0%bd/", "text": "Специализираният съд остави постоянно в ареста брата на депутата Димитър Аврамов – Борис и двама души, обвинени за участие в организирана престъпна група – Данаил Петков и Пламен Дренков. Четвъртият член на бандата за изнудване Петър Петров е в Бургаския затвор, където лежи за незаконно оръжие. От решението на спецсъда стана ясно, че обвинението страда от редица пороци, но на този етап е работно. Аврамов е обвинен за тартор на групата, а Дренков и Петков за участие в банда с тартор Петър Петров. Според спецсъда въпреки недостатъците на обвиненията, има достатъчно доказателства, които уличават тримата обвинени в престъпна дейност. Показания са дали 15 свидетели, един от които е с тайна самоличност. Освен това има разпознаване и по случая са използвани специални разузнавателни средства. Показания е дал и оперативен работник от ГДБОП, който следил групата. Според спецсъда има опасност тримата да извършат друго престъпление, ако са на свобода. Защитата е категорична, че двама от свидетелите, които твърдят, че били изнудвани за пари, са длъжници и за това има документи. Единият е Румен Трифонов, който получил 20 000 лв., преведени на банковата му сметка, за да достави устройства за биткойни, но не го направил. Не върнал и парите, твърди защитата. Другият пострадал от престъпната дейност на бандата е Крум Гюзелев, който получил 10 000 лв., но върнал само 5000 лв. Според защитата става дума за търговски отношения. Решението не е окончателно и може да бъде обжалвано. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Спецсъдът постанови постоянен арест за депутатския брат Борис Аврамов\t\t\t"}
{"url": "https://trud.bg/%d0%ba%d0%b0%d0%bd%d0%b0%d0%b4%d0%b5%d1%86-%d0%b7%d0%b0%d0%b3%d0%b8%d0%bd%d0%b0-%d0%b7%d0%b0%d1%89%d0%b8%d1%82%d0%b0%d0%b2%d0%b0%d0%b9%d0%ba%d0%b8-%d0%b4%d0%b5%d1%86%d0%b0%d1%82%d0%b0-%d1%81%d0%b8/", "text": "Канадец загина, защитавайки децата си от бяла мечка, съобщава CBS News. 31-годишният Арън Гибънс събирал с децата си яйца от полярни птици на отдалечен остров, които се смятат са деликатес, когато били нападнати от бяла мечка. Той извикал на децата да бягат и пресрещнал мечката. Мъжът е загинал на място. Мечката е застреляна от друг човек, който се казал наблизо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Канадец загина, защитавайки децата си от бяла мечка"}
{"url": "https://trud.bg/%d1%81%d0%be%d1%84%d0%b8%d1%8f%d0%bd%d1%86%d0%b8-%d1%89%d0%b5-%d0%ba%d0%b0%d1%80%d0%b0%d1%82-%d0%b5%d0%bb%d0%b5%d0%ba%d1%82%d1%80%d0%be%d0%b2%d0%b5%d0%bb%d0%be%d1%81%d0%b8%d0%bf%d0%b5%d0%b4%d0%b8/", "text": "Днес на Председателски съвет беше разгледано предложение за въвеждане на нова услуга, която Столична община чрез програма „Зелена София“ да стартира в партньорство с други организации – първата система за споделено ползване на електрически велосипеди в София. Предвижда се велосипедна станция да бъде поставена пред Националния исторически музей, така че най-старият природен парк на Балканите – парк Витоша, да е първата дестинация, където всеки ще може да се възползва от новата услуга. Целта на проекта е да стимулира столичани към по-екологични и здравословни методи на придвижване, за намаляване трафика на коли към Витоша, както и тестване на нуждите и отношението на потребителите към самата система. Желаещите ще имат възможността да се посветят на един нов тип изживяване в планината и да се любуват на природата, докато спортуват с удоволствие. Услугата е за всеки, който иска и може да кара колело. Резервацията на електрическите велосипеди ще става през специално предназначена апликация. Визията на партньорите зад проекта е да разширяват системата с повече локации за достъп до планината, както и на други места в София и в други градове с възможност за веловръзка между самите тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Софиянци ще карат електровелосипеди с нова система за споделено ползване"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8-%d1%81%d1%8a%d0%b2%d0%b5%d1%82%d0%b2%d0%b0%d1%82-%d0%b6%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%b5%d0%b9%d0%bc%d1%81%d0%b1%d1%8a%d1%80%d0%b8/", "text": "След инцидента с   на двама души, жителите на английските градове Еймсбъри и Солсбъри не трябва да взимат от земята непознати предмети. Като цяло обаче заплахата за обществото е малка, заяви в ефира на телевизия „Скай нюз“ Пол Косфорд, директор на надзорната структура към британското здравно министерство, отговаряща за общественото здраве и предотвратяването на епидемии. Косфорд препоръча на жителите на Еймсбъри, които са били в петък след 10 часа вечерта на местата, които полицията отцепи през последните дни, да изперат всичките си дрехи. Според министъра на здравеопазването на Великобритания Джереми Хънт случилото се с двамата изглежда като злополучно последствие от опита за убийство през март на бившия руски агент Сергей Скрипал и неговата дъщеря, предаде Ройтерс. Агенцията отбелязва, че и в двата случая жертвите са се отровили с нервнопаралитичното вещество „Новичок“. „В момента не спекулираме, че това е бил умишлен опит за убийство“, каза министърът, но добави, че трябва да се изчака какво ще каже полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Лекари съветват жителите на Еймсбъри и Солсбъри да не вдигат непознати предмети"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d1%81%d0%b5-%d1%81%d1%80%d0%b5%d1%89%d0%bd%d0%b5-%d1%81-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82/", "text": "Премиерът Бойко Борисов ще се срещне с председателя на Държавния съвет на Китай Ли Къцян, който пристига днес на четиридневно официално посещение в София. Те ще обсъдят развитието на двустранните отношения и възможностите за допълнително активизиране на търговско-икономическото сътрудничество по време на работна вечеря между двете делегации. Това съобщиха от правителствената информационна служба. Утре, 6 юли, ще се проведе официална церемония по посрещане на председателя на Държавния съвет на КНР Ли Къцян от премиера Бойко Борисов. Предвидено е поднасяне на венец на паметника на Незнайния войн и посещение на църквата „Света София“. По-късно Борисов и Къцян ще проведат двустранна среща на четири очи в сградата на Министерския съвет, последвана от пленарни разговори. Ли Къцян е в София за провеждането на седмата Среща на държавните и правителствени ръководители на страните от Централна и Източна Европа и Китай, която тази година се домакинства от България. Основната цел на форума „16+1“ е да задълбочи търговските връзки и икономическото сътрудничество между държавите участнички и да насърчи двустранни и многостранни партньорства. И президентът Румен Радев ще разговаря на 6 юли на „Дондуков“2 с Ли Къцян, министър-председател на Китайската народна република. От 17.35 часа българският държавен глава и министър-председателят на Китайската народна република ще проведат среща на „четири очи“ на „Дондуков“ 2, след което ще се състоят пленарни разговори на официалните делегации на двете държави. Президентът Румен Радев и неговата съпруга Десислава Радева ще бъдат домакини на официална вечеря във вила „Калина“ по случай визитата на министър-председателя Ли Къцян и съпругата му Чън Хон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Бойко Борисов ще се срещне с председателя на Държавния съвет на Китай в София\t\t\t"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b7%d0%b0%d1%85%d0%b0%d1%80%d0%be%d0%b2%d0%b0-%d1%81%d0%b8%d1%82%d1%83%d0%b0%d1%86%d0%b8%d1%8f%d1%82%d0%b0-%d0%b2-%d0%b5%d0%b9%d0%bc%d1%81%d0%b1%d1%8a%d1%80%d0%b8/", "text": "Прессекретарят на МВнР на Русия Мария Захарова заяви, че   е „мръсна политическа игра“, предаде РИА Новости. „Призоваваме британските правоохранителни органи да не следват тази мръсна политическа игра, която е започната от определени сили в Лондон и да започне, най-накрая, взаимодействие с правоохранителните органи на Русия“, заяви Захарова. Вчера ръководителят на контратерористичното подразделение на Скотланд Ярд Нил Бас потвърди, че мъж и жена от Еймсъри са отровени със същото вещество, с което и бившият служител на руското ГРУ Сергей Скрипал и дъщеря му Юлия. Еймсбъри се намира недалеч от Солсбъри, където на 4 март бяха отровени Скрипал и дъщеря му Юлия. Лондон смята, че зад това стои Русия. Москва отрича. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Мария Захарова: Ситуацията в Еймсбъри е мръсна политическа игра"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb-%d0%b7%d0%b0%d1%8f%d0%b2%d0%b8-%d1%87%d0%b5-%d0%b8%d1%81%d0%ba%d0%b0-%d0%b4%d0%b0-%d0%be%d0%bf%d0%b0%d0%b7%d0%b8-%d1%85%d1%83/", "text": "Германският канцлер Ангела Меркел и унгарският премиер Виктор Орбан изтъкнаха различията си по въпроса за миграцията, макар че изразиха готовност да продължат да разговарят, предаде Асошиейтед прес. На съвместна пресконференция в Берлин Меркел заяви, че иска да опази хуманността на Европа в отношението към мигрантите. „Може би това е, което ни разделя (с Орбан)“, заяви тя. Премиерът отговори, че становището на Унгария не се е променило, откакто страната затвори границите си за мигранти при наплива през 2015 г. Той посочи, че правителството му смята разполагането на 8000 унгарски граничари за „доста добра солидарност“ от страна на Унгария с останалите членки на ЕС. Меркел се съгласи, че опазването на външните граници на съюза е „важно и оправдано“, но допълни, че самите държави от ЕС трябва да приемат част от мигрантите, нещо, което Унгария отказва да направи. Германия иска да разшири сътрудничеството си с Унгария в рамките на общи проекти за опазване на външните граници на ЕС, но като цяло вижданията на двете страни по въпросите на миграцията съществено се различават, заяви Меркел, цитирана от ТАСС. „Разговаряхме за миграцията, тук вижданията ни доста се разминават“, каза германският канцлер. „Ако Европа иска да играе роля в света благодарение на ценностите си, тя не трябва да се изолира“, заяви канцлерът. Освен това по думите й Унгария не смята, че трябва да приема от другите държави от ЕС онези бежанци, които са били регистрирани на нейна територия. Според премиера отговорността за тях е на правителствата на други страни, през които те са минали преди това. Меркел добави, че двете страни си сътрудничат в рамките на граничната служба на ЕС Фронтекс, както и по хуманитарната помощ и проекти в Северна Африка. „Такова сътрудничество трябва да се разширява и да продължава“, каза Меркел. Орбан призова Меркел да работят съвместно по организирането на приема на мигранти извън ЕС. По думите му създаването на центрове за прием на мигранти извън съюза е невъзможно без съдействието на властите в Германия. „Създаването на центрове за прием на мигранти е отдавнашна цел на Унгария, но това е невъзможно да бъде осъществено без помощта на канцлера Меркел“, каза той. Унгарският лидер също отбеляза, че вижданията на Унгария и Германия относно с миграцията силно се различават. Той подчерта, че най-добрият начин да бъде премахнат „факторът привлекателност“ на Европа за мигрантите е да бъдат затворени границите. По думите на Орбан, цитиран от Ройтерс, именно отстраняването на стимулите за мигрантите да идват на континента ще бъде най-добрият начин, по който ЕС да покаже хуманност. Ройтерс отбелязва, че пресконференцията е била напрегната и белязана от необичайно остри разногласия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Ангела Меркел заяви, че иска да опази хуманността на Европа в отношението към мигрантите"}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b7%d0%b0%d0%ba%d0%be%d0%bd%d0%be%d0%b4%d0%b0%d1%82%d0%b5%d0%bb%d0%bd%d0%b8-%d0%bf/", "text": "Министърът на околната среда и водите Нено Димов представи днес пред депутатите от парламентарната Комисия по околната среда и водите (КОСВ) Законопроект за изменение и допълнение на Закона за опазване на околната среда (ЗООС), с които се цели облекчаване на административната тежест за гражданите и бизнеса. С промените се обединяват три от най-тежките разрешителни режима в областта на околната среда, посочи министър Димов. Урежда се възможност за обединена процедура при инвестиционни предложения, които подлежат едновременно на задължителна ОВОС, комплексно разрешително и/или доклад за безопасност. Възложителите ще имат възможност да избират дали трите процедури да вървят заедно или поотделно. В общата процедура се събират и оценяват изискванията по трите процедури само в рамките на ОВОС. Това води до намаляване на общата продължителност с два или три пъти. Общата процедура спестява разходи на инвеститорите. Намалява се и броят на изискваните документи, предоставяни по служебен път, както и срокът за издаване, преразглеждане и актуализиране на комплексните разрешителни. Същевременно при обединена процедура се гарантира, че са изпълнени изискванията за опазване на околната среда и човешкото здраве и при следващите етапи на разрешаване и експлоатация. Намалява се и срокът за определяне на приложимата процедура при планирани промени в работата на инсталации с издадено комплексно разрешително. Постига се облекчаване на бизнеса и насърчаване прилагането на доброволни ангажименти по опазване на околната среда чрез схемата EMAS и схемата на ЕС за екомаркировка. Министър Димов представи и предложените във връзка с изменението на ЗООС изменения в Закона за водите, целящи намаляване на административната тежест. С промените се предлага въвеждане на нов, работещ в европейските държави подход за опазване на водите за питейно-битово водоснабдяване и водоснабдяване за производство на храни, лекарствени и козметични продукти, съобразен с европейското законодателство. С новия подход се гарантира опазването на водните ресурси и се въвежда възприетата от Европейската общност концепция за защита на водите за питейно-битово водоснабдяване на база оценка на риска. Засилва се ролята на местните общности при определянето на охранителни зони и мерките, които са планирани в тях. Министър Димов се съгласи, че новият подход за опазване на водите за питейно-битово водоснабдяване е добре да бъде приет след широка дискусия с всички заинтересовани страни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Нено Димов представи законодателни промени за намаляване на административната тежест"}
{"url": "https://trud.bg/%d0%b2%d1%83%d0%bd%d0%b4%d0%b5%d1%80%d0%ba%d0%b8%d0%bd%d0%b4%d0%b8%d1%82%d0%b5-%d0%bd%d0%b0-%d1%84%d1%83%d1%82%d0%b1%d0%be%d0%bb%d0%b0/", "text": "Четвъртфиналът на световното Франция – Уругвай ще бъде истинско украшение. Нова битка между Европа и Южна Америка. И още едно предизвикателство, което може да узакони Килиън Мбапе като един от вундеркиндите в историята на футбола. Не просто хлапе, направило добър мондиал. А като старт на една звездна кариера. Мбапе игра свръхзвуково срещу Аржентина. Вкара два гола, изработи дузпа. Преди година и половина никой не бе чувал за това момче от школата на „Монако“. В лукса на Княжеството футболът не е чак толкова популярен. Но „Монако“ не е анонимник на картата. В Шампионската лига изгря гения на 18-годишния Мбапе преди 15 месеца. Почти сам той изхвърли пребогатия „Манчестър Сити“. После „Пари Сен Жермен“ го купи за 180 милиона евро. Още ненавършил 20 с головете си срещу Аржентина нападателят се нареди до Краля Пеле в историята на мондиалите.  На своята крехка възраст Мбапе наподобява старта на кариерата на звезди като Лионел Меси и Диего Марадона, на Пеле и Роналдо. Ето кои са най-големите вундеркинди в историята, станали звезди от екстра класа. Джордж Бест На 18 североирландецът спечели първата си титла с „Манчестър Сити“, а на 19 стана истинска суперзвезда заради мач срещу „Бенфика“ за КЕШ, донесъл му прякора „Петият бийтълс“. Само Господ би могъл да каже какъв щеше да е Бест, ако не бе алкохолът. Отказа се само на 27 години. А малко преди да умре каза: „Прахосах всичките си пари за алкохол и жени.“ Джанлуиджи Буфон Днес всеки знае кой е легендарният италиански вратар. А първи в него се сблъска могъщият „Милан“ в далечната 1995-а. Едва на 17 години Джиджи дебютира за „Парма“ и не пусна гол срещу европейския шампион. Вече е на 40 и продължава да играе. „Ще съм на терена, докато краката ми, главата ми и сърцето ми позволяват“, твърди Буфон. Йохан Кройф Летящият холандец е фигурата, най-много повлияла на световния футбол. Никой друг не е променил играта толкова много първо като футболист, а после и като треньор. Проби в „Аякс“ още на 17 години, а легендарният треньор Вик Бъкингам каза: „Той ни показа как да играем. Беше слабо малко момче, но имаше увереността, че може всичко. Божи дар е. Едно прекрасно дете.“ Дънкън Едуард Загина едва на 21 години в катастрофата на самолета на „Манчестър Юнайтед“ в Мюнхен. Но вече бе суперзвездата, която дебютира на 16 г. и 185 дни при „червените дяволи“. Перфектен дефанзивен халф, играещ отлично в атака. Бившият треньор на „Юнайтед“ Томи Дохърти казва: „Бест беше специален като Пеле и Марадона. Но Дънкън бе по-добър от тях във всичко.“ Еузебио „Бенфика“ направи най-силния си трансфер на 18-годишен нападател, започнал в школите на градския враг „Спортинг“. Два сезона по-късно Еузебио спечели КЕШ за тима във финал срещу „Реал“. А благодарение на него Португалия стигна полуфинал на Мондиал 66. Заслужи прякора Черната пантера. Нападателят събра очите на света, когато отиде да поздрави вратаря на „Манчестър Юнайтед“ Алекс Степни за спасен негов невероятен удар. „Горд съм, че Еузебио беше мой съперник и приятел“, казва легендата сър Боби Чарлтън. Патрик Клуйверт Само на 18 години донесе четвъртата европейска титла на „Аякс“ с гол във финала срещу „Милан“. Случи се през 1995-а. По-късно „Милан“ привлече холандския нападател, който игра най-силно за „Барселона“ след това. Сега синът на Патрик Клуйверт – Джъстин, е сред кандидатите за наградата „Златното момче“ на 2018-а. Михаел Лаудруп Геният Андрес Иниеста бе запитан преди световното кой е най-добрият футболист в историята. Без да се замисли, не каза Лионел Меси. Отговорът бе – Михаел Лаудруп. Датчанинът правеше пасове, за които никой не би се замислил. Като юноша проби в състава на „Брьондби“, който го продаде за много пари на „Ювентус“ през 1983 година. На следващата вече бе звезда на Дания на Евро 84. През 90-те заедно с Христо Стоичков участва в създаването на първия „дриймтим“ на „Барселона“. Четири пъти стана шампион с каталунците, а петата поредна дойде с екипа на „Реал“. Паоло Малдини „Паоло беше толкова млад, че се опитах да му дам някои съвети – спомня си Франко Барези. – Но те не му трябваха. Вече бе велик.“  Малдини дебютира в „Милан“ на 16 години. На Евро 88 не само бе титуляр за Италия, но избран и в идеалния отбор. Пет пъти стана европейски шампион с „Милан“. Диего Марадона Идолът се роди за футбола още на 15 години с екипа на „Архентинос Хуниорс“. През 1979-а донесе на Аржентина световната титла за младежи. „Беше само едно дете, което правеше каквото си иска с мъжете“, твърди треньорът му Франсиско Корнехо. Прав беше. Марадона за мнозина и до днес е най-великият в историята на футбола. Донесе световната титла на Аржентина през 1986 година. Стенли Матюс Дебютира за „Стоук“ само месец, след като навърши 17. Кариерата му продължи цели 33 сезона. „Магьосникът на дрибъла“ спря да играе на юбилейните 50 години. „Живях в ера, когато той беше господ за всички останали, които бяхме на терена – твърди в книгата си легендарният Брайън Клъф. – Никога няма да има джентълмен като сър Стенли.“ Лионел Меси На 1 май 2005 година аржентинецът вкара първия си гол за „Барселона“. Случи се в мач срещу „Албесете“, когато бе само на 17. Четири години по-късно Меси вече спечели първата си „Златна топка“. Днес е голмайстор №1 в историята на „Барса“. „Останалите сме контролирани от футбола, а Лео сам контролира футбола“, твърди Хавиер Масчерано. Майкъл Оуен „Не мога да повярвам какво може това 17-годишно момче“, рече германският национал Карл-Хайнц Ридле, спечелил Шампионската лига с „Борусия“ (Дортмунд) и в края на кариерата отишъл в „Ливърпул“. Когато бе на 18, Майкъл Оуен стана голмайстор на „червените“ във Висшата лига. На Мондиал 98 вкара феноменален гол срещу Аржентина с дрибъл от центъра. А през 2001-а спечели пет купи с „Ливърпул“, които му донесоха „Златната топка“. Пеле Краля! До световното през 1958-а Пеле не беше познат за света. Започна мондиала на пейката. А после? 17-годишният Пеле заби победно в четвъртфинала срещу Уелс. Последва хеттрик в полуфинала с Франция. Разписа се и на финала срещу Швеция. В кариерата си Пеле има над 1000 гола и титли от три мондиала. „Някои имат 15 минути слава, Краля има 15 века слава“, казва актьорът Анди Уорхъл. Раул „Вижте го“, каза президентът на „Атлетико“ Хесус Хил, сочейки към едно 14-годишно дете. И продължи: „Това е моят капитан Раул. Запомнете това име, ще бъде феномен!“ Да, но не в „Атлетико“. Хил реши да закрие два от детските отбора в клуба и за Раул Гонсалес Бланко не остана друга опция от това да отиде в „Реал“. На 17 години вече играеше при „кралете“, а на 20 бе идол за „Сантяго Бернабеу“. Кристиано Роналдо Защитниците на „Манчестър Юнайтед“ останаха с „вързани крака“ в една контрола срещу „Спортинг“ в Лисабон. От 17-годишния Кристиано Роналдо. Един сезон по-късно вече беше на „Олд Трафорд“. „Много момчета са били наричани „Новият Джордж Бест“, но Кристиано единствен изпълва със съдържание определението“, каза тогава самият Бест. Днес Роналдо има пет „Златни топки“ и пет пъти спечели Шампионската лига. Уейн Руни Няколко дни преди да навърши 17 години, нападателят вкара първия си гол във Висшата лига за родния „Евертън“ – победен срещу „Арсенал“. Мачът е през 2002-а. На Евро 2004 заби четири пъти и само контузия спря и него, и Англия. „От Пеле през 1958 година не съм виждал играч, който толкова много да повлияе върху турнира“, възкликна Свен Горан Ериксон. Миналото лято Руни напусна „Манчестър Юнайтед“ като голмайстор №1 в историята на клуба. Роналдо Талантът му бе толкова прочут, че Бразилия го взе на световното в САЩ през 1994-а. При това само след 14 мача за „Крузейро“ в професионалния футбол. Роналдо не влезе по пътя към титлата, но сам я даде на родината си на Мондиал 2002. До 2014-а бразилецът бе голмайстор №1 в историята на световните, когато бе задминат от Мирослав Клозе. „Най-добрият нападател в историята“, отсече Златан Ибрахимович. Снимка: Twitter", "date": "2018.07.05", "title": " Вундеркиндите на футбола"}
{"url": "https://trud.bg/%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%b8%d0%bc%d0%b0%d0%bb%d0%b0-%d0%bf%d0%b0%d0%bd%d0%b8%d0%ba-%d0%b0%d1%82%d0%b0%d0%ba%d0%b8-%d0%b8-%d0%b1%d0%b8%d0%bb%d0%b0-%d0%bd%d0%b0-%d0%b0%d0%bd/", "text": "Отстранената кметица на „Младост“ Десислава Иванчева помоли съда да бъде снизходителен и да обърне внимание на влошеното й здравословно състояние. Тя поиска от магистратите да я освободят от ареста, защото пие антидепресанти и не се чувства добре. Освен това имала паник атаки и тумор на хипофизата. Иванчева отново поиска да се изследва в болница, за която имала направление за 1 август. Освен това иска да се подложи на инвитро процедури. Според адвокатите на Иванчева, няма опасност тя да се укрие или да извърши друго престъпление. Защитниците обаче помолиха да не бъде под парична гаранция, защото е отстранена от поста и няма да  може да плати. От прокуратурата настояха Иванчева да остане зад решетките, защото срещу нея има достатъчно доказателства. Това е пореден опит на арестуваната за подкуп бивша кметица да излезе на свобода, след като опита да посочи като мотиви лоши условия в килията, пъпчасване и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Иванчева имала паник атаки и била на антидепресанти\t\t\t"}
{"url": "https://trud.bg/%d0%b1%d1%80%d0%b0%d0%b7%d0%b8%d0%bb%d0%b8%d1%8f-%d1%81%d0%b5-%d0%be%d0%b1%d0%b5%d0%b4%d0%b8%d0%bd%d0%b8-%d0%b7%d0%b0%d0%b4-%d0%bd%d0%b5%d0%b9%d0%bc%d0%b0%d1%80/", "text": "Неймар остана единствената суперзвезда на мондиала след отпадането на Аржентина с Лионел Меси и Португалия с Кристиано Роналдо. Цял свят обаче се настрои срещу бразилския магьосник заради демонстративното му страдание след фауловете срещу него. Статистици изчислиха, че най-скъпият футболист е прекарал почти 14 минути в излежаване на терена. „Не съм съгласен с критиките срещу него – заяви легендата Роналдо, който „поведе“ защитната кампания от бразилска страна. – Той пази топката много добре, но съдиите не го защитават достатъчно.“ Неймар се радва и на подкрепата на съиграчите си. „Много е важен за отбора, а и играе все по-добре“, твърди Вилиан. Към тренировките на „селесао“ се присъедини и Дъглас Коста, който бе контузен. Появиха се слухове, че вместо централния нападател Габриел Жезус като титуляр срещу Белгия ще излезе Роберто Фирмино.", "date": "2018.07.05", "title": " Бразилия се обедини зад Неймар"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%be%d1%82%d1%80%d1%8f%d0%b7%d0%b0-%d1%80%d0%b5%d0%b0%d0%bb-%d0%be%d1%82%d0%b8%d0%b2%d0%b0-%d0%b2-%d1%8e%d0%b2%d0%b5%d0%bd%d1%82%d1%83/", "text": "Новият отбор на Кристиано Роналдо e „Ювентус“. Португалската звезда се отправя към Италия, след като националният му отбор отпадна на осминафиналите на световното първенство в Русия.  Още през май, когато „Реал“ спечели Шампионската лига срещу „Ливърпул“ (3:1), звездата на „кралския клуб“ заяви, че напуска. В сряда вечерта бе последният шанс на „Реал“ да задържи най-добрия си футболист. Проведе се среща между Флорентино Перес, президентът на мадридчани, Роналдо и агентът му Жорже Мендеш. На нея футболистът се скарал с боса на „Реал“ и настоял да бъде приета офертата от 100 млн. евро, която изпратили „бианконерите“. Според Лучано Моджи, бивш шеф на торинци, двата клуба вече си стиснали ръцете. Той твърди, че е получил информация „от най-високите етажи на италианския клуб“, според която Кристиано дори е минал медицинските прегледи и е подписал договора си. Испанският вестник „Марка“ съобщава, че Роналдо ще се ангажира с „Ювентус“ за период от 4 години. На Апенините пък вече продават екип на „черно-белите“ с името на Роналдо. Появи се и информация, че се готви официално представяне на 33-годишния играч в събота. Причината е датата 7-ми юли, любимото число на нападателя. Очакванията са европейският шампион с „мореплавателите“ да получава 30 милиона евро заплата, което е почти една трета повече от настоящото му възнаграждение. За сравнение големият му конкурент Лионел Меси от „Барселона“ взима по 40 милиона, а Неймар от ПСЖ получава по 37 милиона евро. И като стана въпрос за пари, три отбора ще намажат от трансферната сума, която ще получи „Реал“ за своя играч. Общо 5% от нея ще си поделят отборите, в които е играл до 23-годишна възраст – „Насионал“ (Мадейра), „Спортинг“ (Лисабон) и „Манчстър Юнайтед“. Роналдо напуска „Реал“ като легенда на клуба след 9 сезона на „Сантяго Бернабеу“. Време, в което изигра 438 мача, отбеляза 450 гола, асистира за други 119, спечели четири „Златни топки“, три „Златни обувки“, четири трофея от Шампионската лига, стана два пъти шампион на Испания, завоюва по три Суперкупи на Европа и Световното клубно първенство, а и вдигна на два пъти Суперкупата на Испания и Купата на Краля. Кристиано е и голмайстор номер 1 в историята на „Реал“ със своите 450 попадения. Втори е Раул с 323. ЗА СНИМКИ: Кристиано Роналдо напуска „Реал“ като легенда след 9 незабравими сезона на „Сантяго Бернабеу“. В Италия вече продават екип на „Ювентус“ с името на португалската звезда.", "date": "2018.07.05", "title": " Роналдо отряза „Реал“, отива в „Ювентус“"}
{"url": "https://trud.bg/%d0%b0%d1%80%d0%b6%d0%b5%d0%bd%d1%82%d0%b8%d0%bd%d0%b0-%d1%81%d0%b5-%d0%be%d0%b3%d0%bb%d0%b5%d0%b4%d0%b0-%d0%b2-%d0%bf%d0%b5%d0%bf-%d0%b3%d1%83%d0%b0%d1%80%d0%b4%d0%b8%d0%be%d0%bb%d0%b0/", "text": "Футболната федерация на Аржентина обмисля сериозно възможността да предложи селекционерския пост на Хосеп Гуардиола, мениджърът на „Манчестър Сити“. Според „ТН Депортиво“, шефовете на местния футбол и бизнесмени от страната са готови да предложат 12 млн. евро годишна заплата на испанеца. Идеята е опитният специалист да осъществи нужните взаимоотношения с лидера на тима Лионел Меси. Двамата се познават от престоя им в „Барселона“, където спечелиха на два пъти Шампионската лига. Само преди два месеца обаче Гуардиола подписа нов договор с „гражданите“ до края на сезон 2020-21. Това може да се окаже пречка, тъй като федерацията на Аржентина не разполага с нужните ресурси, за да плаща и за откупуваща клауза. Освен това „гаучосите“ ще трябва да приготвят допълнителни 10 млн. евро, ако искат да се освободят от досегашния селекционер Хорхе Сампаоли. Аржентинецът отказа да подава оставка, въпреки краха в Русия и поиска допълнително време, за да реализира идеите си. Спрягани за горещия пост са още Марсело Галярдо, Диего Симеоне и Рикардо Гарека. А легендата Диего Марадона предложи услугите си напълно безвъзмездно. Снимка: Facebook", "date": "2018.07.05", "title": " Аржентина се огледа в Пеп Гуардиола"}
{"url": "https://trud.bg/%d1%80%d0%b0%d0%b7%d1%80%d0%b5%d1%88%d0%b8%d1%85%d0%b0-%d0%b2%d0%bc%d1%81-%d0%b4%d0%b0-%d0%ba%d1%83%d0%bf%d0%b8-%d0%ba%d0%be%d1%80%d0%b0%d0%b1%d0%b8-%d0%b7%d0%b0-1-%d0%bc%d0%bb%d1%80%d0%b4-%d0%bb/", "text": "В сумата е включен ДДС Депутатите от комисията по отбрана дадоха зелена светлина за реализиране на проекта на ВМС за придобиване на два нови многофунцкионални патрулни кораба. Инвестицията е на стойност почти 1 млрд. лв. Предстои народните представители да кажат окончателната си дума в пленарна зала. Проектът бе приет от депутатите от всички парламентарни групи в комисията, само от „Воля“ се въздържаха. Разликата от стария проект, който бе гласуван от мнозинството на ГЕРБ в миналия парламент, бе единствено в цената. Тогава поради недоглеждане на депутатите в сумата от 820 млн. лв.не бе включен ДДС. Именно поради тази причина спечелилата търга българска фирма ККЗ МТГ „Делфин“ АД се отказа в последния момент, тъй като цената на корабите трябваше да падне със 164 млн. лв., колкото е ДДС. Сега този пропуск е отстранен и депутатите се съгласиха стойността на инвестиционният разход да се увеличи на 984 млн. лв. заради данъка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Разрешиха ВМС да купи кораби за 1 млрд. лв."}
{"url": "https://trud.bg/%d0%b2%d0%be%d0%ba%d0%b0%d0%bb%d0%bd%d0%be%d1%82%d0%be-%d1%87%d1%83%d0%b4%d0%be-%d0%bc%d0%b0%d1%80%d0%b8%d1%8f-%d0%b3%d1%83%d0%bb%d0%b5%d0%b3%d0%b8%d0%bd%d0%b0-%d1%89%d0%b5-%d0%bf%d0%b5%d0%b5-%d0%b2/", "text": "Знаменитата певица Мария Гулегина, определена от музикалната критика като най-великото драматично сопрано в света днес, ще изпълни ролята на Абигайл в операта „Набуко“ от Джузепе Верди, на 8 юли от 21 часа, на стадион „Берое”. Шедьовърът на италианския композитор ще бъде представен в третото издание на „Опера на стадиона – Стара Загора”. Мария Гулегина ще пее за първи път в България по покана на артистичния директор на Старозагорската опера Веселина Кацарова. На сцената до Гулегина ще застанат румънският баритон Йонуц Паску в ролята на Набуко, Ивайло Джуров – Захария, Петя Петрова – Фенена, Ивайло Михайлов – Измаил. Ще участват още оркестър, хор, на Държавна опера – Стара Загора и Държавна опера – Бургас. Диригент на грандиозния спектакъл, в който ще се включат над 300 души, ще бъде Ивайло Кринчев. Режисьор на постановката е директорът на Старозагорската опера Огнян Драганов, сценичната адаптация е на Тодор Демеров, а сценографията и костюмите – на Денис Иванов. Диригент на хора е Младен Станев. Популярната сцена с хора на поробените евреи ще бъде подсилена с непрофесионални хорове от региона, Харманли, Димитровград и Хасково. Задкулисно ще участва и военният оркестър на Втора Тунджанска механизирана бригада – Стара Загора. За първи път съм в България, но знам, че страната ви се слави с изключителни оперни гласове. Няма да ги изброявам, но една личност не мога да не спомена – Гена Димитрова. Пяла съм с нея в Ла Скала. Тя беше покорила световните сцени, аз тогава бях сред младите изпълнители, огромен респект” – сподели на пресконференция оперната прима, определяна от музикални критици като „вокалното чудо”.  „Бях на 20 години, когато като правостоящ гледах Мария Гулегина в „Тоска” във Виенската опера. Бях поразен от гласа. Много съм развълнуван и ми е трудно да си представя, че ще застана до нея на една сцена” – сподели Ивайло Джуров. Денис Иванов съобщи, че костюмите са много атрактивни, за да се придаде блясъка и величието на древен Вавилон. Директорът на Старозагорската опера Огнян Драганов заяви, че е събрал за този грандиозен спектакъл изключителен солистичен състав. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Вокалното чудо Мария Гулегина ще пее в „Набуко” на стадион „Берое”"}
{"url": "https://trud.bg/%d0%bf%d0%b5%d1%82%d1%8a%d1%80-%d0%b3%d0%b0%d0%bd%d0%b5%d0%b2-%d1%81%d1%82%d0%b0%d1%80%d1%88%d0%b8-%d0%b8%d0%ba%d0%be%d0%bd%d0%be%d0%bc%d0%b8%d1%81%d1%82-%d0%b2-%d0%b8%d0%bf%d0%b8-%d0%bf%d0%be/", "text": "Япония е първата държава, където се налагат тези изделия Вдигането на акциза върху бездимните цигари и изравняването му с този върху нормалните е прецедент в Европа. Това коментира пред “Труд” Петър Ганев, старши икономист в Института за пазарна икономика по повод готвената промяна в закона за акцизите. На среща в парламента ГЕРБ и Обединените патриоти се разбраха да не оттеглят предложените промени за увеличаване на налога върху бездимните продукти, както поиска преди ден премиерът Бойко Борисов. Първоначалното предложение предвиждаше акцизът върху тези изделия да се изравни с този върху нормалните цигари. Новата идея е той да нараства поетапно, като се започне с 50 на сто от налога върху цигарите. В цяла Европа е нормално разликата между акцизната тежест върху цигара и бездимно изделие да е 3-4 пъти, категоричен е Ганев. И дава за пример Румъния, където акцизната тежест върху кутия цигари и кутия нагреваеми изделия (хийтс) е 3,8 към 1. В Гърция тя е 2,9 към едно, в Сърбия – 8,2 към 1, а в Полша е 5 към едно. В България сега е 3,8 към 1.  “Текущата акцизна рамка е добра и отговаря на практиките в Европа”, категоричен е икономистът. “ИПИ участваше в нейното приемане точно преди една година. Тогава представихме детайлно становище пред бюджетната комисия в парламента, което в огромната си част беше прието от депутатите. Днес предложението, без аргументи, е акцизната рамка да се обърне надолу с главата”, твърди Петър Ганев. Според него е много важно и дали ще се промени данъчната основа за бездимните продукти, защото тогава ще има проблем. Данъчната основа трябва да е върху количество тютюн, тъй като бездимните изделия са много различни по своя характер (някои са на късове, други са на капсули/тубички), поясни икономистът. Той разкритикува и тезата, че експанзията на бездимните цигари тръгва от Източна Европа, защото ние сме “полигон за експерименти”. “Това не е вярно, защото първата държава, където навлязоха този тип продукти, е Япония и вече делът им на пазара там и то именно на тази марка надхвърля 10%. Едва ли Япония, в която стандартът на живот е много висок, е точно мястото за тестване на продукти”, категоричен беше Петър Ганев. Според него акцизната ставка върху тях трябва да бъде чувствително по-ниска спрямо цигарите, защото бездимните изделия съдържат тютюн, но липсата на горене обуславя по-ниския здравен риск и съответно по-ниската акцизна ставка. Икономистът е на мнение, че новото предложение на практика цели пълно ограничаване на навлизането на новите изделия на българския пазар. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Петър Ганев, старши икономист в ИПИ: По-висок акциз върху бездимните цигари е прецедент в Европа\t\t\t"}
{"url": "https://trud.bg/%d1%81%d0%b8%d0%bc%d0%bf%d0%b0%d1%82%d0%b8%d0%b7%d0%b0%d0%bd%d1%82%d0%b8-%d0%bd%d0%b0-%d0%b5%d1%80%d0%b4%d0%be%d0%b3%d0%b0%d0%bd-%d0%bf%d1%80%d0%b0%d0%b7%d0%bd%d1%83%d0%b2%d0%b0%d0%bb%d0%b8-%d0%bf/", "text": "Избирателната комисия в Турция потвърди   и неговата Партия на справедливостта и развитието на извънредният парламентарен и президентски вот през юни. Според окончателните данни, Ердоган е избран за президент с 52,3% от гласувалите, а партията му получава 295 от 600 места в парламента. В Турция отпразнуваха с масова стрелба победата на Ердоган на извънредните президентски и парламентарни избори. Клиповете бяха спешно изтрити от интернет. Опозицията обаче разполага с тях, информира  . Ердоган ще положи клетва и ще влезе официално в нов мандат на 9 юли.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Симпатизанти на Ердоган празнували победата му с масова стрелба"}
{"url": "https://trud.bg/%d0%bd%d0%be%d0%b2%d0%b8%d1%87%d0%be%d0%ba-%d0%bf%d0%b0%d0%ba-%d1%81%d0%ba%d0%b0%d1%80%d0%b0-%d0%bb%d0%be%d0%bd%d0%b4%d0%be%d0%bd-%d0%b8-%d0%bc%d0%be%d1%81%d0%ba%d0%b2%d0%b0-%d0%be/", "text": "Великобритания пак иска от Русия информация за атаката по Скрипал Нов скандал между Великобритания и Русия е на косъм да избухне след втори случай на отравяне с “Новичок” в кралството. На разработеното от СССР нервопаралитично смъртоносно вещество през март в Солсбъри бяха изложени бившият агент на руското разузнаване ГРУ Сергей Скрипал и дъщеря му Юлия. Тогава британските власти обвиниха за атаката Москва, което тя отрече, но в резултат Западът изгони 100 руски дипломати. След лечение в болницата в Солсбъри Сергей и Юлия се възстановиха и бяха изписани. В новия случай на отравяне с “Новичок” пострадалите са двама британци, мъж и жена. Чарли Роули (45 г.) и Даун Стърджис (44 г.) бяха намерени в безсъзнание в събота в дома им в Еймсбъри, на 11 км от Солсбъри. Първоначално се смяташе, че те са пострадали от наркотици, но след направени изследвания било установено, че са били изложени на “Новичок”. Новината за това бе оповестена вчера от полицията. Органите на реда посочиха, че няма данни двойката да е била нападната умишлено, както и че нищо в биографиите им не предполага те да са потенциална мишена на атака. Но властите в Лондон свързаха двата случая. “Великобритания се насочва към хипотезата, че двамата жители на Еймсбъри са станали жертва на последици от атаката срещу Сергей и Юлия Скрипал”, каза държавният министър по въпросите на сигурността Бен Уолъс. И прикани Русия да даде подробности за нападението срещу бившия шпионин, за да “попълни някои от съществените бели петна” по атаката срещу Скрипал. “Руснаците са тези, които могат да изяснят нещата, за да може хората във Великобритания да са в безопасност”, заяви Уолъс. Отговорът на Москва не закъсня. “Признавам, че не знам кой е Бен Уолъс. Но той като министър бе трябвало да знае, че Русия предложи да сътрудничи на Великобритания в разследването (на случая “Скрипал”) много отдавна. За съжаление британската страна не прояви интерес към това предложение”, каза вчера говорителят на Кремъл Дмитрий Песков. И допълни, че е много обезпокоен от повторното използване на такива вещества в Европа.", "date": "2018.07.05", "title": " „Новичок“ пак скара Лондон и Москва (обзор)\t\t\t"}
{"url": "https://trud.bg/3898-%d0%bc%d0%bb%d1%80%d0%b4-%d0%b5%d0%b2%d1%80%d0%be-%d0%b7%d0%b0-%d0%bb%d0%b5%d1%82%d0%b8%d1%89%d0%b5-%d1%81%d0%be%d1%84%d0%b8%d1%8f/", "text": "Срокът за офертите е до 22 октомври Концесията на летище София ще струва приблизително 3,898 млрд. евро без ДДС, стана ясно от публикуваната процедура от министерството на тpaнcпopтa в Официалния вестник на Европейския съюз. Срокът на отдаване ще бъде 35 години, като за целия период се очаква държавата да получи от концесионнивъзнаграждения за над 1,075 млрд. лева. В тях влизат минималното плащане от 15 млн. лева на година и първоначалната сума, която концесионерът е длъжен да преведе, от 550 млн. лева. Новият стопанин ще трябва да направи инвестиции за развитие, поддържане и модернизиране на летището за срока на концесията за минимум 1,173 млрд. лева без ДДС. Освен това до десетата година той ще трябва да изгради и нов пътнически терминал на аеропорта. Минималните изисквания към кандидатите са дa oпepиpaт пoнe eднo мeждyнapoднo лeтищe c пoвeчe oт 10 млн. пътници гoдишнo, дa имaт aктиви c нeтнa cтoйнocтзa пocлeднитe тpи гoдини oт минимyм 200 млн. eвpo, кaктo и дa имaт oпит пpи финaнcиpaнe нa пoнe eдин инфpacтpyктypeн пpoeкт зa нaд 400 млн. eвpo. Участниците в процедурата трябва да представят гаранция за участие в размер на 2 000 000 евро. Cpoкът зa пoдaвaнe нa oфepти e 22 oктoмвpи 2018 година.", "date": "2018.07.05", "title": " 3,898 млрд. евро за летище София\t\t\t"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d1%81%d0%b5-%d0%bf%d0%be%d1%85%d0%b2%d0%b0%d0%bb%d0%b8-%d1%81-%d0%bf%d1%80%d0%be%d0%b2%d0%b5%d1%80%d0%ba%d0%b8/", "text": "След миналогодишната борба с дискотеките по морето, този сезон вицепремиерът Валери Симеонов предприе първата си акция срещу шумните заведения в София. Затова се похвали самият той на профила си във фейсбук. В публикацията си Валери Симеонов определи София като „градът, в който законите отстъпват на познанствата, шуробаджанащината и политическите чадъри“. „Оказа се, че въвеждането на ред по Закона за шума в столицата е детска игра спрямо войната с мутрите в Слънчев бряг. Никакви проблеми – никъде. Откъдето минахме, след нас се възцаряваше мир, спокойствие и тишина. Оказа се, че собствениците и управителите много добре осъзнават нарушенията и още с първото разпореждане спираха озвучаването.“, написа вицепремиерът в социалната мрежа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Валери Симеонов се похвали с проверки за шума в нощна София"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-195/", "text": "Китайски десант в София за 16+1 Ли Къцян води над 500 бизнесмена и 110 медии, пристигат с три големи самолета.     Стотици незаконни лицензи спъват бизнеса Регулациите водят до корупция и спират инвестициите. Да се въведат по-леки режими, предложи зам.-председателят на БСК Камен Колев.             Столичният КАТ стопява опашките Посрещат над 2500 души на ден с безплатен интернет и нови климатици. 100 000 лв. ежедневно влизат в хазната.         Да изнасилиш правото Българското гей-лоби в политиката, съдебната система и медиите излиза на показ. Как съдия Полина от ССБ побърза да отвори вратата за легализирането на еднополовите бракове и у нас – анализ на „Труд“.       Банковият съюз има нужда от спешна реформа Пътят на България е през ERM II към валутния съюз, но трябва да влезем едва тогава, когато положението вътре се успокои – коментар на Калоян Паргов, лидер на БСП-София.         Здравните власти нащрек за малария Държавата поема противогрипната ваксина от догодина, казва главният държавен здравен инспектор д-р Ангел Кунчев в интервю за „Труд“.         Загадките на българското морячество Последните текстове от рубриката „Политически разкопки“ на покойния проф. Божидар Димитров.       Топикономистът Силует на Джоузеф Стиглиц. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Вижте акцентите в броя на вестник „Труд“ в петък, 6 юли 2018"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f%d1%82-%d0%ba%d0%b0%d1%82-%d1%81%d1%82%d0%be%d0%bf%d1%8f%d0%b2%d0%b0-%d0%be%d0%bf%d0%b0%d1%88%d0%ba%d0%b8%d1%82%d0%b5/", "text": "100 000 лв. ежедневно влизат в хазната „Приятно съм изненадан – минах през каналите за регистрация с автомобила, сложиха му номера и си получих талоните за около час и половина, без да чакам по опашки. Освен това хората бяха приветливи, навсякъде има цветя, а в помещенията – климатици”. Това разказа днес около 10,30 ч пред екип на „Труд” купувач на току-що докаран от чужбина автомобил. Преди около 10 г. той пак е бил по същия повод пред пункта на КАТ-София в кв. „Дървеница”. Тогава чакал от сутринта до 16 ч следобед. „Тогава си бяха взел отпуска, за да си регистрирам колата, спомням си, че тогава тук нямаше даже и една тоалетна”, добави столичанинът. Над 2500 души и 1200 коли минават всеки ден през КАТ-София, като потокът постоянно се увеличава. За да стопят опашките, пътните полицаи са въвели удължено работно време от 7,30 ч сутринта. Пускането в двора пред каналите започва към 7 ч и така изчезват автоколоните по улица „Лъчезар Станчев”. Обмисля се и въвеждането на две смени на работа, но това ще бъде възможно, ако се назначат допълнително още 20 служители. Вече има такова искане до МВР и то не е нелогично, тъй като всеки ден от пункта директно в държавния бюджет влизат над 100 000 лв. от такси за регистрация на автомобили, смяна на талони и книжки на шофьорите, както и от глоби на нарушители. От КАТ са благодарни на Столична община, че са отпуснати средства за ремонт и разширение на тротоара края пункта, поставено е ново улично осветление и се възстановява градинката с фонтан откъм входа за техническите прегледи. След спечелени обществени поръчки, фирми вече са оборудвали пункта с безжичен интернет, нови климатици, нова система от 70 камери за видеонаблюдение, генератор за ток, който да се включва при авария, за да не спират компютрите на КАТ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Столичният КАТ стопява опашките\t\t\t"}
{"url": "https://trud.bg/%d0%be%d0%b3%d1%80%d0%b0%d0%bd%d0%b8%d1%87%d0%b0%d0%b2%d0%b0%d1%82-%d0%b8%d0%bc%d0%be%d1%82%d0%bd%d0%b8%d1%82%d0%b5-%d0%b8%d0%b7%d0%bc%d0%b0%d0%bc%d0%b8/", "text": "Новите правила ще важат и за банките Измамите с имоти сериозно ще бъдат ограничени с промени в Закона за задълженията и договорите, предложени от депутата от ДПС Хамид Хамид. Ипотеките, учредени от лице, което не е било собственик на имота към датата на учредяването й, е нищожна, гласят предложените текстове. Промяната ще намали опитите за имотни измами, защото първата стъпка на закононарушителите след една успешна измама е бърза продажба на имота на трети добросъвестни лица, пише в мотивите на депутата. В повечето случаи тези лица финансират сделката с ипотечен заем. Промените ще позволят връщането на имота в ръцете на реалните собственици без върху него да тежи ипотека. С промените ще бъдат дисциплинирани и финансовите институции, предоставящи кредити срещу ипотека, пише в мотивите. Промените ще накарат банките да изключват спорни имоти като възможно обезпечение от портфейлите си и ще защитят допълнително правата на техните вложители, посочва Хамид Хамид. Промените ще направят банките по-внимателни при изследване на правата на продавача, когато финансират имотна сделка, пише в мотивите.", "date": "2018.07.05", "title": " Ограничават имотните измами"}
{"url": "https://trud.bg/%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%b7%d0%b0%d1%82%d0%b2%d0%be%d1%80%d0%b8%d1%85%d0%b0-%d0%b1%d0%be%d0%bb%d0%bd%d0%b8%d1%86%d0%b0-%d0%b2-%d1%87%d0%b5%d1%80%d0%b2%d0%b5%d0%bd-%d0%b1/", "text": "Регионалната здравна инспекция (РЗИ) в Плевен спря днес временно дейността на многопрофилната болница в Червен бряг заради продължаващото шести ден безводие в отделни части на града. Общината обяви частично бедствено положение, съобщи  . Всички пациенти, които са на хемодиализа са транспортирани до Университетската болница в Плевен, уточни секретарят на общината Николай Недков. Спешната помощ в Червен бряг не е преустановила дейността си, не са установени проблеми в детски заведения и ясли. „Очакваме тази вечер след 19,30 часа да започне подаването на питейна вода за районите, в които досега нямаше вода“, каза Недков. Той обясни, че миналата събота в община Червен бряг е било нарушено водоснабдяването, тъй като изворът на Златна Панега, откъдето се черпи питейна вода има проблеми заради замътняване след обилните валежи. „При проверка на РЗИ Плевен в болницата и други детски заведения и ясли се оказа, че само на болницата трябва временно да бъде спряна дейността ѝ до получаване на нормална питейна вода“, каза секретарят на общината Николай Недков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Временно затвориха болница в Червен бряг заради безводие"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%bc%d0%be%d0%ba-%d0%b8%d0%b4%d0%b2%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2/", "text": "Най-високпоставеният спортен деятел в света ще посети България. Томас Бах, президент на Международния олимпийски комитет (МОК), е потвърдил, че ще се отзове на поканата на Световната федерация по гребане (ФИСА) да посети световното първенство за мъже и жени в Пловдив. Шампионатът на планетата е от 8 до 16 септември, а германецът ще пристигне за финалите на 15-и и 16-и. „Ще покажем на Томас Бах перфектна организация на първенството и един от най-добрите в света изкуствени водни канали, специално проектиран за гребни спортове – заяви Иван Попов, председател на организационния комитет на първенството. – Президентът на МОК ще има специална среща с олимпийските шампиони от Пловдив. Те са общо дванайсет в пет вида спорт. Подготвяме среща на Томас Бах с кмета и областния управител на града-домакин на световното първенство.“ Домакините в Пловдив са се подготвили със специален подарък за шефа на МОК – бутилка колекционерско вино от български сортове грозде. Иначе подготовката за шампионата върви на пълни обороти, като на 30 юли ще бъде извършена проверка от страна на ФИСА. До момента участие са заявили 61 гребци – световни, европейски и олимпийски шампиони. Сред тях е и живата легенда на спорта – 46-годишната Екатерина Карстен (Беларус), която преди години бе една от най-големите съпернички на последната ни олимпийска шампионка Румяна Нейкова.", "date": "2018.07.05", "title": " Шефът на МОК идва в Пловдив"}
{"url": "https://trud.bg/%d0%be%d1%87%d0%b0%d0%ba%d0%b2%d0%b0%d0%bc%d0%b5-%d0%ba%d1%80%d0%b5%d0%b4%d0%b8%d1%82%d0%b8-%d0%b7%d0%b0-%d0%bd%d0%b0%d0%b4-%d0%bc%d0%b8%d0%bb%d0%b8%d0%b0%d1%80%d0%b4-%d0%be%d1%82-%d0%ba%d0%b8%d1%82/", "text": "Получаваме най-голямото финансиране Китайската банка за развитие ще кредитира проекти в България. Размерът на отпуснатите средства ще стане ясен, след като утре Българската и Китайската банки за развитие подпишат споразумение за сътрудничество в рамките на срещата 16+1, която се провежда в София. „България е най-големият бенефициент по програмата „Един пояс, един път” и от заделените 2 млрд. евро, огромна част от сумата ще дойде в България”, заяви Стоян Мавродиев, изпълнителен директор на Българската банка за развитие след срещата с Междубанковата асоциация на Китай и страните от ЦИЕ. По думите му страната ни е първата от другите 15 държави, която сключва договор за сътрудничество с Китайската банка за развитие. „През 2017 г. китайските банки са подписали с Българската банка за развие (ББР) кредитни споразумения на стойност 100 млн. евро”, каза министърът на икономиката Емил Караниколов.", "date": "2018.07.05", "title": " Очакваме кредити за над милиард от Китай"}
{"url": "https://trud.bg/%d1%82%d0%b0%d0%b9%d0%bd%d0%b8%d1%82%d0%b5-%d0%b7%d0%b0%d0%b4-%d1%83%d1%81%d0%bf%d0%b5%d1%85%d0%b0-%d0%bd%d0%b0-%d0%b0%d0%bd%d0%b3%d0%bb%d0%b8%d1%8f/", "text": "Англия най-накрая сложи край на 22-годишното проклятие, което тегнеше над тима. „Трите лъва“ така и не успяваха да продължат на световно след изпълнение на дузпи. До онзи ден. Тогава тимът пречупи Колумбия на осминафинал. Оказа се, че зад успеха има любопитни тайни, които бяха разкрити от британската преса. Победителите никой не ги съди, нали? Една от тайните е, че в английския национален отбор биели дузпи след всяка тренировка. И то след нейния край. „Селекционерът Гарет Саутгейт караше своите възпитаници да ги бият след заниманието, защото тогава са изморени – разкрива анонимен източник пред електронното издание на „Дейли Мейл“. – Идеята му е да се симулира изчерпената физическа издръжливост на футболистите след 120-игрови минути.“ И планът на Саутгейт бе реализиран успешно. Срещу Колумбия играчите му бяха безгрешни. Е, почти. Сбърка само Джордан Хендерсън. Причината може би се крие в номер „8“, който играчът на „Ливърпул“ носи. До този момент няма „осмица“ на Англия, която да се е разписвала от бялата точка на мондиал. Преди Хендерсън с пропуски са се отчели Крис Уодъл, Дейвид Бати и Франк Лампард. Те носеха екипа с номер „8“ в годините на не вкарани дузпи на световни първенства – 1990, 1998, 2006 и 2018. Преди наказателни удари всеки има нужда от бутилка вода, за да охлади страстите и покачващото се напрежение в решаващия момент от мача. Дори Джордан Пикфорд, стражът на Англия. Той обаче получи специална бутилка. На нея имало „пищов“ с предпочитаните от колумбийските играчи посоки на стрелба. При тегленето на жребия за предпочитана врата за изпълненията, Пикфорд скри шишето под хавлиената си кърпа, за да не може да бъде видяно от Давид Оспина, стражът на Колумбия. Психолог също е помогнал на отбора за класирането на четвъртфинал. В националния на Англия работи Д-р Пипа Грейнд. Тя е тийнейджърски психолог. Твърди се, че не е провеждала тестове с играчите. Просто е правила профили на всеки един национал от собствени наблюдения при индивидуални и колективни задачи. Тя следяла изкъсо футболистите и по време на тренировъчните дузпи. Д-р Грейндж е на мнение, че играч, убеден в успеха си от наказателен удар, се държи спокойно преди изпълнението за разлика от съотборниците му. Алън Ръсел, треньор на нападателите в отбора, също имал пръст в успеха. Той налагал глоби на играчите, които не успявали да вкарат от дузпа по време на тренировките. В британските медии обаче не уточняват дали става въпрос за финансови санкции или за допълнителни физически натоварвания. Треньорът на вратарите Мартин Маргесън пък разговарял с всеки един от петимата избраници на Саутгейт непосредствено преди дузпите с Колумбия. Първият, с когото провел диалог бил Ерик Дайър, изненадващият изпълнител, реализира решаващият наказателен удар. След края на двете продължения Джейми Варди категорично заявил, че не иска да бие последната дузпа. Мястото му било заето именно от Дайър, който се нуждаел от съвет. На играчите на Англия е било казано да не бързат с изпълненията на дузпите. Причината – от треньорския щаб решили да се вслушат в съветите на Бен Литълтън, който написал книгата „Дванадесетте ярда – изкуството и психологията на съвършената дузпа“. Преди световното в Русия авторът написал на личния си уеб сайт, че англичаните се проваляли на дузпи, защото веднага тръгвали да бият след сигнал от рефера. Това било „сигурен знак за стрес“. В своята книга Литълтън съветва, че всеки играч трябва да си поеме глътка въздух след сигнала и едва тогава да стреля. За пример авторът посочил изпълнението на Кристиано Роналдо на Евро 2006 в мач срещу… Англия. Тогава Португалия спечели четвъртфинала с 3:1 след дузпи.", "date": "2018.07.05", "title": " Тайните зад успеха на Англия"}
{"url": "https://trud.bg/%d0%b4%d0%b6%d0%b8-%d0%bf%d0%b8-%d0%b3%d1%80%d1%83%d0%bf-%d0%b0%d0%b4-%d0%b8%d0%b7%d0%b3%d1%80%d0%b0%d0%b4%d0%b8-%d0%bf%d1%80%d0%b5%d1%87%d0%b8%d1%81%d1%82%d0%b2%d0%b0%d1%82%d0%b5%d0%bb%d0%bd/", "text": "„Джи Пи Груп” АД изгради нова пречиствателна станция за отпадни води (ПСОВ), която бе открита от Министър-председателя на Македония Зоран Зорев и Министъра на Околната среда и Физическото планиране на Македония Садула Дураки. Съоръжението бе завършено успешно в края на май тази година. ПСОВ в гр. Прилеп ще подобри значително състоянието на околната среда в района на града и ще повиши качеството на водата, която достига до Прилепска река и нейните притоци.  Проектът, подкрепен от Европейския съюз, е на обща стойност над 9 млн. евро. Официалното откриване на 3 юни в гр. Прилеп бе уважено с присъствие и реч от председателя на делегацията на Европейския съюз в Македония – Самуел Збогар. С изключителна бързина и професионализъм „Джи Пи Груп” АД изгради модерната пречиствателна станция за отпадъчни води с първични и вторични пречиствателни съоръжения и съоръжения за пречистване на утайки.  Една от най-важните цели, постигнати с пускане на съоръжението в експлоатация е обработката на всички отпадни води в съответствие с Директивата на Европейския съюз за пречистване на градските отпадъчни води.  От „Джи Пи Груп” поясниха, че изпълнението на проекта включва дейности по изграждане на всички обекти, свързани с ПСОВ и монтаж на съоръженията, изграждане на мост за достъп до пречиствателната станция, изграждане на оградата около станцията. Също така в проекта са включени и озеленяване, последващо присъединяване на станцията към канализационната мрежа на Прилеп, тестване и стартиране на процеса на пречиствателната станция, както и обучение на персонала за експлоатация на ПСОВ.  Министерството на Околната Среда и Физическото Планиране на Македония с подкрепата на Европейския съюз започва строежа на пречиствателната станция през 2014г. Според договора с предишния подизпълнител, той трябва да завърши през 2016г., но работите по изграждането на пречиствателната станция се забавят. „Джи Пи Груп” АД поема проекта през юни 2017 и съоръжението е завършено успешно в края на май тази година.", "date": "2018.07.05", "title": " „Джи Пи Груп“ АД изгради пречиствателна станция в Македония"}
{"url": "https://trud.bg/%d0%b4%d0%b2%d0%b5-%d0%bc%d0%b5%d1%87%d0%ba%d0%b8-%d0%b8%d0%b7%d0%b1%d1%8f%d0%b3%d0%b0%d1%85%d0%b0-%d0%be%d1%82-%d0%b7%d0%be%d0%be%d0%bf%d0%b0%d1%80%d0%ba%d0%b0-%d0%b2-%d0%b4%d0%b8%d0%bc%d0%b8%d1%82/", "text": "Мечките Митко и Ани избягаха от клетките си в зоокъта в Димитровград. Вчера работникът забравя клетката отворена и се озовава лице в лице с мечока – мъжът е в клетката, а Митко отвън. „Бях до него, обаче ме послуша, като му кажа: „Мите, влизай вътре моето момче, малко си клати главата, но влезе. Обаче, когато той влезе, женската излезе, Ана, тя е по-агресивна, по-малка, по-весела, не като тоя нашия, дето тежи, и не можахме да я вкараме”, разказа работникът Михаил Михайлов пред  . Мечката Ана тръгва по алеите на зоокъта, където има неколцина посетители. „Нямаше създадена паника, помолих ги да напуснат района на зоопарка в момента и заключихме веднага вратата”, каза управителят на зоокъта Гюлшен Али. Ветеринар упоява мечките и ги връща в клетката. Опитът за бягство на Ани и Митко не спря майките с деца, които и днес се разхождаха в парка, но с едно на ум. Мечките са в зоокъта от 23 години. Не са агресивни и бягат за първи път. За да няма втори опит, зоокътът вече ще се заключва. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Две мечки избягаха от зоопарка в Димитровград"}
{"url": "https://trud.bg/%d0%ba%d0%b8%d1%82%d0%b0%d0%b9%d1%81%d0%ba%d0%b8-%d0%b4%d0%b5%d1%81%d0%b0%d0%bd%d1%82-%d0%b2-%d1%81%d0%be%d1%84%d0%b8%d1%8f-%d0%b7%d0%b0-161/", "text": "За пръв път форматът 16+1 се провежда в България Около 700 китайци пристигнаха с три големи самолета в София за формата 16+1. Премиерът Ли Къцян кацна на правителствения ВИП днес следобед с най-модерната и луксозна версия на легендарния „Джъмбо джет“ – Боинг 747-8И. Той е на четиридневно официално посещение в България, настанен е в президентския апартамент на хотел „Балкан“, където ще проведе голяма част от двустранните си срещи. Китайски премиер не е идвал в България от 18 години насам. Над 500 бизнесмени, представители на 14 агенции, на кметства, научни институти и браншови организации ще проведат разговори с българските си колеги в рамките на формата 16+1, а 93 фирми ще търсят поле за инвестиции у нас. Основната цел на срещата на държавните и правителствени ръководители на страните от Централна и Източна Европа и Китай, която тази година се домакинства от България, е да задълбочи търговските връзки и икономическото сътрудничество между държавите участнички и да насърчи двустранни и многостранни партньорства. Премиерът Бойко Борисов тази вечер дава официална вечеря в Слънчевата зала на Националния исторически музей. На нея освен Ли Къцян и съпругата му Чън Хон са поканени и министрите на финансите, на търговията и на земеделието и земеделските райони, зам.-министърът на външните работи, посланика на Китай в България и неговата съпруга, както и генералният секретар на Държавния съвет на КНР, началникът на Националната комисия за развитие и реформи на Китай и гуверньорът на Китайската народна банка. Официалната церемония по посрещане на Ли Къцян от премиера Бойко Борисов е утре. Предвидено е поднасяне на венец на паметника на Незнайния войн и посещение на църквата „Света София“. По-късно Борисов и Къцян ще проведат двустранна среща на четири очи в сградата на Министерския съвет, последвана от пленарни разговори. По-късно президентът Румен Радев ще разговаря на „Дондуков“ 2 с Ли Къцян. Държавният глава и съпругата му Десислава ще бъдат и домакини на официална вечеря във вила „Калина“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Китайски десант в София за 16+1\t\t\t"}
{"url": "https://trud.bg/%d0%bf%d0%b5%d0%ba%d0%b8%d0%bd-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0-%d1%81%d1%82%d1%80%d0%be%d0%b5%d0%b6%d0%b0-%d0%bd%d0%b0-%d1%88%d0%b5%d1%81%d1%82-%d0%ba%d0%be%d1%80%d0%b0%d0%b1/", "text": "Китайската “Ексимбанк” (The Export-Import Bank of China) финансира проект за изграждане на 6 супермодерни кораба за Параходство “Български морски флот” (БМФ). Договорът на стойност 95 млн. долара ще бъде подписан днес в гранитната зала на Министерски съвет в присъствието на премиерите на България и Китай Бойко Борисов и Ли Къцян. Китайският премиер е у нас на историческо 4-дневно посещение и за участие в работата на 7-ата Среща на държавните и правителствени ръководители на страните от ЦИЕ и Китай (формат “16+1”). Договорът с китайската “Ексимбанк” осигурява финансиране на 70% от проекта за строежа на 6-те кораба в местна корабостроителница, а останалите 30% се финансират от параходството. Става въпрос за 45-хиляди тонни бълкери (кораби за превоз на насипни товари) от последно поколение. И 6-те нови кораба са с ледови клас – за плаване в Северния Атлантик, което им дава възможност да преодоляват ледени полета с дебелина на леда до 40 см. Шестте нови кораба на БМФ ще носят имена на български планини и върхове, като Плана, Миджур, Мальовица, Бузлуджа и др.", "date": "2018.07.05", "title": " Пекин финансира строежа на шест кораба за БМФ\t\t\t"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8-%d0%bd%d0%b0-17-%d0%b3%d0%be%d0%b4%d0%b8%d1%88%d0%b5%d0%bd-%d1%81%d0%bf%d0%b0%d1%81%d0%b8%d1%85%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0/", "text": "Oрганите на 17-годишно момче в мозъчна смърт спасиха четири живота. Четиримата тежко болни пациенти от Варна бяха спасени, след като близките на младежа взеха решение да дарят органите му за трансплантация. На 19 юни в Университетска болница „Св. Марина“, вследствие на мозъчен кръвоизлив, 17-годишният изпаднал в мозъчна смърт. Бъбреците и черният дроб са трансплантирани в Университетска болница „Лозенец”, а сърцето – в Университетска болница „Св. Екатерина”.  Изпълнителна агенция по трансплантация изказа своите съболезнования към близките на донора и благодарност към колегите си от болница „Света Марина” – Варна, от Центровете за спешна помощ във Варна и София, на ВВС, както и на трансплантационните екипи. Междувременно проф. д-р Вилиян Платиканов, регионален координатор по донорство и ръководител на Клиника по анестезиология и интензивно лечение в УМБАЛ „Св. Марина“ – Варна връчи почетен знак „Златна звезда“ и благодарствено писмо от Изпълнителната агенция по трансплантации на две семейства, които дариха органите на близките с на други пациенти.", "date": "2018.07.05", "title": " Органи на 17-годишен спасиха четирима"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b8-%d0%bb%d0%b8%d1%86%d0%b5%d0%bd%d0%b7%d0%b8-%d1%81%d0%bf%d1%8a%d0%b2%d0%b0%d1%82-%d0%b1%d0%b8%d0%b7/", "text": "Никой не налага санкции за забава Стотици незаконни режими са въведени от общинските съвети в страната. Те са незаконни, защото нямат правно основание, каза за „Труд” зам.-председателят на БСК Камен Колев. Според Закона за ограничаване на административното регулиране, общините не могат да администрират лицензионни и разрешителни режими, които не са въведени със закон. Но въпреки това, на сесии на общинските съвети са приети редица такива режими, които са влезли в сила и се прилагат. Тези режими нямат правно основание и ние си задаваме въпроса приходите, които събират общините за издаване на лицензи и разрешителни, доколко са законни и няма ли да се наложи да се възстановяват, каза Камен Колев. В регистъра на административните услуги може да се види, че в страната има над 2000 режима. Целта на регистъра е да информира потребителите за това всяка услуга от кого се администрира. Тази бройка е твърде голяма, но има и друг по-голям проблем, каза Камен Колев. Режимите за упражняване на стопанска дейност са лицензионни, които са по-тежки, и регистрационни. А за отделни стопански сделки има разрешителни, които са тежките, и удостоверителни режими. При по-тежките режими има решение по целесъобразност – т.е. администрацията може да откаже лиценз или разрешително, докато при по-леките форми на регулиране – регистрация и удостоверителния режим се подават документи, и ако са пълни администрацията няма право да откаже. Тежките режими са източник на корупция и трябва да се стремим да ги намаляваме, заяви Камен Колев. Съществуващите регулации са между трите основни причини, наред с корупцията и съдебната система, които спират инвестициите и влияят негативно върху бизнес средата, допълни той. Според него тежките режими са свързани с корупцията, защото за да вземете лиценз или разрешение може да се наложи да платите нещо, или да станете ”спонсор”. Затова тежките режими трябва да бъдат заменени с по-леките форми на регулация, защото при тях е по-гарантирано, че бизнесът няма да получи отказ от администрацията. „Тежките режими трябва да се налагат само, когато става въпрос за изключителен държавен интерес, например за здравето на хората, за търговия с оръжие и др. подобни. А много режими са лицензионни и разрешителни за елементарни стопански операции, които държавата трябва да освободи или смекчи формата на регулации”, каза Камен Колев. Проблем е и това, че липсва механизъм за проследяване на прилагането на тези режими, допълни той. В законите има санкции, ако някой забави преписка или нещо друго, но никой не налага тези санкции, каза зам.-председателят на БСК. Принципът на мълчаливото съгласие на администрацията реално не работи, допълни той. Идеята е, че ако администрацията не отговори в срок, да се счита, че отговорът е положителен. Този принцип не трябва да важи за важните лицензионни и разрешителни режими като например за оръжие, лекарства и т.н., но за всички останали може да се прилага, каза Камен Колев. Но този принцип така е въведен, че е в сила, само ако нещо друго не е споменато в закона, а винаги някакъв друг ред е въведен и така реално се обезсмисля, допълни той. Само в ЗУТ реално беше въведен принципът на мълчаливото съгласие при промяна на предназначението на сграда, каза Камен Колев.   Чиновниците сами да правят справки Много проблеми може да бъдат решени, ако се въведе електронното правителство. Но сега само 7-8% от регистрите позволяват обмен на данни между тях, а много регистри дори са на хартия. Администрацията няма стимул да въвежда електронизация. Затова предлагаме да прехвърлим тази административна тежест от клиента – бизнес или гражданин, върху самата администрация, каза зам.-председателят на БСК Камен Колев. Вместо клиентът да ходи от едно гише на друго за да носи документи, само да декларира на първото гише, че изпълнява изискванията, а чиновниците да проверяват дали е така. По този начин администрацията ще има стимул да улесни работата си и да въведе електронното правителство, каза Камен Колев.   Събират неоправдано високи такси Сериозен проблем за бизнеса са твърде високите такси, които се събират от администрацията за предоставяне на услуги, каза зам.-председателят на БСК Камен Колев. Проблемът с таксите е сериозен, защото има принцип, че таксата за публична услуга трябва да отговаря на разходите на администрацията за предоставянето на съответния документ и евентуално за последващия контрол. Но никой не спазва това правило. Приходите на редица ведомства като Агенция по вписванията, Патентно ведомство, Агенция по лекарствата, Кадастър, т.е. агенциите, с които бизнесът контактува най-често, надхвърлят разходите за предоставяните услуги. В Агенцията по вписванията приходите са 50-60 млн. лв. годишно, а разходите за администриране са 15 млн. лв. Това означава, че може да се намали цената на услугата или тези приходи да се използват за подобряване на качеството и бързината на тези услуги, а не да се вкарват в бюджета, каза Камен Колев. Например, когато се вземе кредит обезпечението трябва да се впише в Агенцията по вписванията, а за това събират такса от 0,1% от размера на обезпечението. За кредит от 1 млн. лв., обезпечението е 2 млн. лв. и таксата за вписването му е 2000 лв. Предлагаме да има минимална такса за тази услуга от примерно 10 лв., но да се сложи и таван от 1000 лв., каза Камен Колев. Според Камен Колев трябва да бъде променено и съществуващото правило на 10 хил. души да има само един нотариус. „Защо не се освободи тази дейност и да има конкуренция, който иска да става нотариус и тяхната дейност да се следи. В момента тази дейност е монополизирана”, заяви той. „Принципът на конкуренцията не трябва да се нарушава под предлог, че се въвеждат правила, сивата икономика ще излезе на светло и т.н. Трябва да се следи всичко да е по правилата, но да не се нарушава конкуренцията”, каза Камен Колев.   Управляват ни 580 администрации В страната има 580 административни структури. Това е посочено в Доклад за състоянието на администрацията към края на 2017 г., който наскоро беше приет от Министерски съвет. В рамките на година административните структури са нараснали с 21, става ясно от доклада. Но в него е посочено, че през 2017 г. са създадени само две нови струстури – Министерство за Българското председателство на Съвета на Европейския съюз, и Изпълнителна агенция Оперативна програма „Наука и образование за интелигентен растеж“ към министъра на образованието и науката. Допълнително към съществуващите административни структури са формирани и 70 консултативни съвета, от които 32 са създадени с постановление на Министерския съвет, а 38 – със закон. От тях 35 са създадени към Министерски съвет, 28 са създадени като консултативен орган към министър, 5 към председател на държавна агенция и 2 към изпълнителен директор на изпълнителна агенция.   Щатните бройки в страната са 139 хил. Общата щатна численост на администрацията в страната към 31 декември 2017 г. е 139 665, пише в Доклада за състоянието на администрацията. Щатните бройки в централната администрация са 104,51 хил., а в териториалната администрация са 35,15 хил. Незаетите щатни бройки в администрацията са 10 760, като незаети за повече от 6 месеца са 6 316. Реално заетите щатни бройки в администрацията са 128,9 хил. (92,3% от общата щатна численост). В централната администрация броят на заетите щатове е 95,9 хил. (91,8% от общата щатна численост). В териториалната администрация са заети 33 хил. щ. бр. (93,9% от щатната численост). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Стотици незаконни лицензи спъват бизнеса\t\t\t"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%b8-%d0%be%d1%80%d0%b1%d0%b0%d0%bd-%d0%bd%d0%b0-%d0%bd%d0%be%d0%b6-%d0%b7%d0%b0-%d0%bc%d0%b8%d0%b3%d1%80%d0%b0%d0%bd%d1%82%d0%b8%d1%82%d0%b5/", "text": "Германия ще връща нелегалните за 48 часа Германската канцлерка Ангела Меркел и унгарският й колега Виктор Орбан демонстрираха сериозно разминаване по мигрантската тема, като дори си размениха остри реплики на пресконференицята след срещата им в Берлин, предаде Ройтерс. “Разговаряхме за миграцията, тук вижданията ни доста се разминават”, призна Меркел. Но веднага посочи, че “ако Европа иска да играе роля в света благодарение на ценностите си, тя не трябва да се изолира”. Тя упрекна Унгария, че не смята, че трябва да приема от другите държави от ЕС онези бежанци, които са били регистрирани на нейна територия, и Орбан, че според него отговорността за тях е на правителствата на други страни, през които те са минали преди това.. “Не бива да забравяме, че става въпрос за хора и за нещо, което е свързано с основното послание на Европа – хуманността”, подчерта канцлерката. В отговор Орбан заяви, че Европа ще покаже най-добре хуманността си, като премахне стимулите за прииждащите мигранти. “Ако предлаганата от Европа помощ кара мигрантите от Африка и Азия да смятат, че могат да дойдат, то тогава те ще дойдат. Трябва да бъдем хуманни, без да създаваме фактори за привлекателност, а единственият начин това да се постигне, е да затворим границите и да не допускаме хора, които носят проблеми”, отсече унгарският премиер. Същевременно във Виена се състояха разговори между канцлера Себастиан Курц и германския вътрешен министър Хорст Зеехофер, на които двамата обсъдиха намеренията си за пресичане на незаконната миграция. Те се договориха следващата седмица да се срещнат МВР шефовете на Австрия, Германия и Италия, които да договарят мерки за пресичане на Средиземноморския маршрут на придвижване на мигранти към Европа. Зеехофер посочи, че страната му възнамерява да връща за 48 часа обратно на границата проникналите в Германия незаконни мигранти. И подчерта, че действията, които предприема страната му не са насочени срещу Австрия, по границата с която Берлин предвижда изграждане на транзитни центрове за бежанци.", "date": "2018.07.05", "title": " Меркел и Орбан на нож за мигрантите\t\t\t"}
{"url": "https://trud.bg/%d1%85%d0%b0%d0%b2%d0%b0%d0%b9%d1%81%d0%ba%d0%b8%d1%8f%d1%82-%d0%b0%d1%80%d1%85%d0%b8%d0%bf%d0%b5%d0%bb%d0%b0%d0%b3-%d0%bf%d0%be%d1%80%d0%b0%d1%81%d0%bd%d0%b0-%d1%81-%d0%b4%d0%b2%d0%b0-%d0%ba%d0%b2/", "text": "С два квадратни километра се е увеличила площта на архипелага Хавай заради изригването на вулкана Килауеа. Това заключението направи американската служба по геология. Течащата лава се влива в океана и така разширява Големия остров, където се намира Килуае. Смята се, че той е сред най-активните вулкани на нашата планета. Приема се, че сегашното му изригване е започнало през януари 1983 година. От началото на май обаче Килауеа занчително се активизира и горещи потоци лава излизат през десетки фисури. Това доведе и до евакуацията на около 10 хиляди души. А доколко тези два квадратни километра ще се отразят на бъдещето на архипелага, смятан за туристическа перла, ще покаже времето. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Хавайският архипелаг порасна с два квадратни километра"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d1%81%d0%bc%d1%8a%d1%80%d1%82%d1%82%d0%b0-%d0%bd%d0%b0-%d0%b6%d0%b5%d0%bd%d0%b0-%d0%be%d1%82-%d1%81%d0%b5%d0%bb%d0%be-%d0%bc%d0%b8%d1%85/", "text": "Разследване ще установява обстоятелствата около смъртта на 50-годишна жена от село Михайлово, Община Хайредин, съобщи  . Жената е намерена безжизнена на поляна в затънтена улица в селото. В непосредствена близост до нея е имало скъсан проводник. Пред хора от селото тя е споделила намерението си да отиде на това място, за да събира охлюви. Така жената, която е самотна майка, е изхранвала шестте си деца. От ЧЕЗ казаха пред БНР, че напоследък не са получавали сигнал от клиенти в района за прекъснато електричество. Последно такъв е имало в средата на миналия месец. Тогава са възстановени паднали проводници и от дървета са отрязани клони, които са пречели на електрозахранването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Разследват смъртта на жена от село Михайлово"}
{"url": "https://trud.bg/250-%d1%85%d0%b8%d0%bb%d1%8f%d0%b4%d0%b8-%d0%b4%d0%be%d0%bb%d0%b0%d1%80%d0%b0-%d0%b7%d0%b0-%d0%bd%d0%be%d1%89%d1%83%d0%b2%d0%ba%d0%b0-%d0%b2-%d0%ba%d0%b8%d0%bb%d0%b8%d1%8f%d1%82%d0%b0-%d0%bd%d0%b0/", "text": "Вече ще може да пренощувате в килията, в която легендарният президент на ЮАР и борец за човешки права Нелсън Мандела е прекарал 18 години от живота си. За нощувката обаче ще трябва да заплатите най-малко 250 хиляди долара. Южноафриканска неправителствена организация е организирала онлайн търг за отдаване на килията с размери близо 2,5 х 2 метра, намираща се в затвора на остров Робен, близо до Кейптаун. Инициативата е част от честванията по повод 100 години от рождението на изтъкнатия деец за човешки права и първи чернокож президент на Южна Африка, чиято кулминация ще бъде на 18 юли. Наддаването е започнало при цена 250 000 долара, но сумата бързо е нараснала до 300 000 долара. Средствата ще отидат за подпомагане на затворници да получат висше образование. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " 250 хиляди долара за нощувка в килията на Нелсън Мандела"}
{"url": "https://trud.bg/%d0%ba%d0%be%d1%88%d0%bc%d0%b0%d1%80-%d0%bd%d0%b0-%d0%bc%d0%b5%d1%81%d0%b8-%d1%81%d1%82%d0%b0%d0%b2%d0%b0-%d1%81%d1%8a%d0%be%d1%82%d0%b1%d0%be%d1%80%d0%bd%d0%b8%d0%ba-%d1%81-%d0%b1%d1%8a%d0%bb%d0%b3/", "text": "МОСКВА – В края на кариерата си Мондиал 2018 осигури вероятно последен трансфер на един от кошмарите на Лионел Меси. Исландският вратар Ханес Хардорсон хвана дузпа на аржентинския капитан при 1:1 и сега потегля за Азербайджан. На Евро 2016 парира дузпа и на Кристиано Роналдо.  34-годишният страж напусна датския „Рандерс“ и подписа за два сезона с „Карабах“ от Азербайджан. Отборът стана шампион на страната си и ще участва в квалификациите на Шампионската лига. „Карабах“ вече е участвал в груповата фаза на евротурнирите. В миналия сезон азерите бяха в Шампионската лига в каре с „Челси“, „Атлетико“ и „Рома“, спечелиха дори две точки срещу бъдещия носител на Лига Европа.  А от това лято там ще е и родният национал Симеон Славчев. Халфът бе представен в четвъртък в тима, но без подробности по договора му.  Хардорсон бе една от големите звезди на Исландия при достигането до четвъртфинал на Евро 2016. С изключение на ремито срещу Аржентина „викингите“ не успяха да спечелят друга точка в Русия. Преди да отиде в „Рандерс“, където изигра 69 мача за две години, вратарят беше футболист на холандския НЕК.", "date": "2018.07.05", "title": " Кошмар на Меси става съотборник с български национал"}
{"url": "https://trud.bg/%d0%b5%d0%b4%d0%bd%d0%b0-%d1%81%d0%b5%d0%b4%d0%bc%d0%b8%d1%86%d0%b0-%d0%be%d1%81%d1%82%d0%b0%d0%b2%d0%b0-%d0%b7%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%81%d1%82%d0%b2%d0%b0%d0%bd/", "text": "До средата на юли студентите и работодателите могат да се включат в проект „Студентски практики“ – Фаза 1. От практическо обучение могат да се възползват студентите от 48 висши училища в страната. То е в рамките на 240 часа и отнема средно около два месеца. Желаещите да участват трябва да се регистрират в информационната система на адрес  . Това стана ясно на заключителната работна среща с представители на работодатели, висши училища и екипа за организация и управление на проекта, която се проведе в Икономическия университет – Варна, съобщиха от МОН. Над 100 000 са регистриралите се за участие, като 81 000 са студенти, обяви ръководителят на проекта Соня Кръстанова. От тях 44 075 младежи са със сключен договор за провеждане на практическо обучение, а 40 712 вече са завършили своя стаж. С това индикаторът за успешно приключили практики е изпълнен. Възпитаниците на Софийския университет участват най-активно в проекта, като до момента 3542 са били включени в практиките. Следват ги студентите от УНСС, Пловдивския, Югозападния и Великотърновския университет. Десетте професионални направления, в които има най-много регистрирани студенти, са „Икономика – 13 731, „Педагогика“ – 6042, „Право“– 5076, „Администрация и управление“ – 4954, „Здравни грижи“ – 3935, „Медицина“ – 3789, „Педагогика на обучението по…“ – 2763, „Комуникационна и компютърна техника“– 2705, „Информатика и компютърни науки“ – 2689, „Архитектура, строителство и геодезия“- 2283. В информационната система на проекта са регистрирани над 6000 обучаващи организации. С най-много практиканти са УМБАЛ „Света Марина“ ЕАД – Варна, – 547 студенти, УМБАЛ „Д-р Георги Странски“ ЕАД – град Плевен, – 493, Детска градина № 8 – Благоевград – 415, Институт по полимери на Българска академия на науките – 383, и др. Основната цел на проект “Студентски практики“- Фаза 1, който приключва на 29 септември 2018 г., е да се увеличи практическата насоченост на висшето образование и да се засили гъвкавостта на завършващите спрямо динамиката на пазара на труда. По време на практиките в реална работна среда студентите получават нови знания, умения и компетентности по специалността, по която се обучават във висшето училище. Тези практически умения все повече се търсят от работодателите и помагат на студентите при намиране на работа след завършването им. Доказателство за това е фактът, че на над 16% от успешно завършилите своята практика е предложена работа. 60% от възпитаниците на Колежа по мениджмънт, туризъм и маркетинг, изкарали стаж, както и половината от техните колеги от Висшето училище по застраховане и финанси, са били наети. Сред най-търсените кадри са и практикантите от Лесотехническия университет, като 31,68% от тях са започнали да работят във обучаващите ги фирми. Проект „Студентски практики“ – Фаза 1 се изпълнява от Министерството на образованието и науката по Оперативна програма „Наука и образование за интелигентен растеж“, съфинансирана от Европейските структурни и инвестиционни фондове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.05", "title": " Една седмица остава за кандидатстване по проект „Студентски практики“"}
{"url": "https://trud.bg/%d1%88%d0%b0%d0%b2%d0%b8-%d0%b2-%d0%b8%d1%81%d0%bf%d0%b0%d0%bd%d0%b8%d1%8f-%d0%ba%d0%bb%d0%b8%d0%bd%d1%81%d0%b8-%d0%b2-%d1%8f%d0%bf%d0%be%d0%bd%d0%b8%d1%8f/", "text": "МОСКВА – Отборите на световното останаха само осем, а отпадналите вече планират бъдещето. Две от най-големите имена в историята са сред основните кандидати да поемат национални тимове на провалили се нации в Русия.  Шави Ернандес, легендата на Барселона, е все по-близо до поеме Испания. „Ла Фурия“ се спъна на осминафинала срещу най-слабо класирания в ранглистата на ФИФА тим преди мондиала – домакина Русия. Критиките в страната са чудовищни заради уволнението на Хулен Лопетеги два дни преди старта. А временният вариант с Фернандо Йеро не проработи. Легендата на „Реал“ така и не смени тактиката за 120 минути срещу Русия и „изгоря“ в рулетката на дузпите.  Шави завърши кариерата си този сезон в катарския „Ал Сад“. „Тялото ми вече не издържа на натоварванията – призна футболистът. – Започнах да изкарвам треньорски лицензи.“  Шави е един от символите на стила „тики така“. С него начело „Барса“ спечели четири пъти Шампионската лига, а „Ла Фурия“ триумфира на Евро 2008, Евро 2012 и Мондиал 2010. Но само на 38 години и без никакъв опит Шави ще е сериозен риск за испанците.  Германската легенда Юрген Клинсман пък е желан за селекционер на Япония. „Самураите“ плакаха неутешимо при 2:3 от Белгия в осминафинала, след като водиха до 70-ата минута с 2:0. Президентът на федерацията Козо Ташима е голям фен на световния шампион от 1990 година. Клинсман води за последно националния тим на САЩ, но се провали в квалификациите за руския мондиал.  Към нов треньор гледа и Колумбия. След отпадането от Англия с дузпи аржентинецът Хосе Пекерман намекна за напускане. „Никога не се взирам далеч в бъдещето – рече специалистът, с когото страната постигна най-големия си успех – четвъртфинал на Мондиал 2014. – Не знам какво ще правя.“  Колумбия обаче ще се огледа за наследник из Южна Америка, а няма да търси сериозно име от Европа.", "date": "2018.07.05", "title": " Шави в Испания, Клинси – в Япония"}
{"url": "https://trud.bg/500-000-%d1%85%d0%be%d1%80%d0%b0-%d1%81-%d1%83%d0%b2%d1%80%d0%b5%d0%b6%d0%b4%d0%b0%d0%bd%d0%b8%d1%8f-%d1%81%d1%8a%d1%81-%d1%81%d0%bf%d1%80%d0%b5%d0%bd%d0%b8-%d0%bf%d0%be%d0%bc%d0%be%d1%89%d0%b8/", "text": "Омбудсманът против предложенията Половин милион българи с увреждания няма да получат интеграционни добавки – помощите, които им се полагат. Причината за това е решение на Върховния административен съд, с което се отменя начинът, по който се определят добавките за транспорт и комуникационни услуги. Отменено е и предоставянето на документ за получаване на образователна помощ. В момента се изработва нов закон, който разписва подкрепата за хора с увреждания, като целта е проблемът да се реши по-най-бързия начин, за да не се прекъсне изплащането на помощите. Това заяви социалният министър Бисер Петков по време на заседание на ресорната комисия в парламента. Разполагаме с много кратки срокове, за да не останат 500 хил. хора с увреждания без подкрепа, допълни той. Решенията на съда, с които се отменят добавките на тези хора за транспорт и комуникационни услуги са от 12 юни и в момента няма правно основание за тяхното отпускане. Министър Петков подчерта, че са отхвърлени 11 000 искания за надбавки. Според омбудсмана Мая Манолова, която също присъства на заседанието, мерките, които министерството подготвя, за да спаси изплащането на интеграционните помощи, ще създаде нов противоконституционен закон, и вместо да реши проблемите на хората с увреждания, ще доведе до хаос в системата. “Проектозаконът, който се внася е в противоречие с Конвенцията за правата на хората с увреждания, към която страната ни се присъедини през 2012 г. Текстовете са и в противоречие на Конституцията ни и затова бяха отменени от съда”, коментира тя. Въпреки разпалените дебати проектозаконът беше приет от комисията по труда, социална и демографска политика със 17 гласа “За”, 1 “против” и 1 “въздържал се”. Предстои внасянето му в пленарна зала.", "date": "2018.07.05", "title": " 500 000 хора с увреждания със спрени помощи\t\t\t"}
