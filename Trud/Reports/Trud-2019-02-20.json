{"url": "https://trud.bg/%d1%80%d1%83%d1%81%d0%b8%d1%8f-%d0%bf%d1%83%d1%81%d0%bd%d0%b0-%d0%b2%d0%b8%d0%b4%d0%b5%d0%be%d0%ba%d0%bb%d0%b8%d0%bf-%d1%81-%d1%82%d0%b5%d1%81%d1%82-%d0%bd%d0%b0-%d0%bd%d0%be%d0%b2-%d0%bf%d0%be%d0%b4/", "text": "Министерството на отбраната на Русия разпространи днес видеозапис на тест на нов подводен дрон с ядрен двигател, съобщи Асошиейтед прес. Краткият клип от пробния старт на безпилотния апарат „Посейдон“ бе публикуван часове след речта на руския президент Владимир Путин пред парламента, отбелязва АП. В нея той спомена за създадено ново руско оръжие, което е преминало успешно изпитанията. По думите му до края на годината новото оръжие ще бъде разположено на първата руска подводница. На видеоклипа се вижда дронът и как той стартира. Не се дава информация кога и къде е бил направен записът. Путин спомена за първи път за безпилотната подводница носител преди година, припомня АП. Тогава той заяви, че „Посейдон“ не може да бъде засичан, с ядрения си заряд е способен да поразява големи кораби и обекти на брега и развива скорост, надвишаваща многократно тази на най-бързите плавателни съдове и торпеда. ТАСС цитира контраадмирала от запаса Всеволод Хмиров, според когото морската система „Посейдон“ ще обезсмисли усилията на САЩ по създаването на глобална противоракетна отбрана в морската й компонента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " Русия пусна видеоклип с тест на нов подводен дрон с ядрен двигател (ВИДЕО)"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%b2-%d0%b8%d1%81%d1%82%d0%b0%d0%bd%d0%b1%d1%83%d0%bb-%d0%bd%d0%b5%d0%be%d0%b1%d1%85%d0%be%d0%b4%d0%b8%d0%bc%d0%b8/", "text": "Министърът на вътрешните работи Младен Маринов участва в Шестата министерска конференция на Будапещенския процес, която се провежда днес в Истанбул, под патронажа на турския министър на вътрешните работи Сюлейман Сойлу. Специален гост на събитието е европейският комисар по миграция, вътрешни работи и гражданство Димитрис Аврамопулос. Участват ресорните министри и заместник-министри на страните от процеса, както и високопоставени представители на международни и регионални организации. Това съобщиха от пресслужбата на МВР. Конференцията си поставя за цел да отчете последните развития в областта на миграцията и сътрудничеството между страните членки на Будапещенския процес и на тази база да се подновят ангажиментите за засилване на сътрудничеството и диалога по въпросите на миграцията между държавите на произход, транзит и дестинация. В изказването си на форума министър Маринов подчерта значението на Будапещенския процес като уникална платформа за изграждане на партньорства между различни култури и общества по актуални въпроси от миграционния дневен ред. Отбеляза необходимостта от решителни мерки за пресичане на бизнес модела на трафикантите на мигранти и справянето с първопричините на миграцията. Вътрешният министър подкрепи предложените мерки за укрепване на капацитета в страните на произход и транзит и акцентира върху диалога и споделеното разбиране за необходимостта от всеобхватен и балансиран подход за по-добро управление на миграцията.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " Младен Маринов в Истанбул: Необходими са решителни мерки за справяне с първопричините на миграцията"}
{"url": "https://trud.bg/%d1%85%d0%b8%d1%80%d1%88%d0%b5%d1%80-%d0%b8%d0%b4%d0%b2%d0%b0-%d0%b2-%d0%b1%d0%b0%d0%bd%d1%81%d0%ba%d0%be-%d0%ba%d0%b0%d1%82%d0%be-%e2%84%961-%d0%b2-%d1%81%d0%b2%d0%b5%d1%82%d0%be%d0%b2%d0%bd%d0%b0/", "text": "Марсел Хиршер ще дойде в Банско като лидер в класирането за голямата Световна купа и за малкия кристален глобус в гигантския слалом. Стартовете са от петък до неделя в пиринския ни курорт.  С осмото си място в паралелния слалом в Стокхолм преди два дни австриецът предсрочно си осигури малката световна купа в слалома. В подреждането за големия трофей Хиршер има 1248 т. Втори е французинът Алекси Пентюро (768), а трети е норвежецът Хенрик Кристофершен (693).  Освен Хиршер в Банско ще карат още двама актуални световни шампиони от швеския курорт Оре – Пентюро, който стана първи в комбинацията и италианецът Доминик Парис, №1 на супер-Г.  Същевременно Алберт Попов, който този сезон поднесе приятната сензация с шестите места на слалом в Кицбюел и Шладминг, направи пълноценна тренировка на гигантски слалом. А Йоан Тодоров пробва скоростни спускания, после и слалом. „Чувствам се супер, условията тук са пефректни“, заяви Попов. В събота Алберт ще има среща с феновете си и ще раздава автографи в шатрата на „Милка“ от 12,15 часа.  А за утре е предвидена свободна тренировка по състезателното трасе. Микаела Шифрин пък ликува в паралелния слалом в Стокхолм от Световната купа в алпийските ски, с което спечели за шести път малкия кристален глобус в дисциплината. Надпреварата бе в градски условия, а на финала американката отстрани представителката на домакините Анна Свен Ларсон само с 0.01 секунди по-добро време. Първи при мъжете е швейцарецът Рамон Ценхойзерн, който влезе в драматична битка с олимпийския шампион от Пьонгчанг 2018 Андре Мюрер (Швеция). 36-годишният скандинавец обаче не завърши.  ", "date": "2019.02.20", "title": " Хиршер идва в Банско като №1 в Световната купа"}
{"url": "https://trud.bg/%d1%82%d1%80%d0%b8-%e2%84%961-%d0%b2-%d1%81%d0%b2%d0%b5%d1%82%d0%b0-%d0%bd%d0%b0-%d0%bf%d1%8a%d1%82%d1%8f-%d0%bd%d0%b0-%d0%b4%d1%83%d0%b4%d0%be%d0%b2%d0%b0-%d0%bd%d0%b0-%d0%b4%d0%b0%d0%bd-%d0%ba/", "text": "Три световни шампионки могат да препречат пътя на Биляна Дудова на турнира по борба „Дан Колов – Никола Петров“ в Русе (28 февруари – 3 март). У нас идва китайката Нингнинг Ронг, от която нашето момиче загуби във финала при 57-килограмовите на мондиала в Будапеща през 2018-а. Сред фаворитките за титлата са още сънародничката й Хингру Пеи, №1 за 2016-а и Грейс Бюлент (Норвегия), първа на планетата до 23 г.  Същевременно екип на Японската национална телевизия е у нас да снима филм за световната и европейска шампионка Тайбе Юсеин. А на пресконференцията за турнира селекционерът Петър Касабов пристигна като филмова звезда, неотлъчно следван от камерата на азиатците. Гостите ще останат у нас близо месец, а продукцията ще бъде излъчена в началото на април.  При жените повторен дебют ще направи 5-кратната световна шампионка по самбо Мария Оряшкова, която през лятото спечели родното първенство по борба в категория до 76 кг. „Много съм доволен от нея, нито една тренировка не е пропуснала – обяви Касабов. – Отличен пример дава на младите как трябва да се готвят.“  При класиците Николай Байряков ще пропусне турнира, заради операция на менискуса. Така на европейското в Букурещ през април той отново ще бъде заменен от Кирил Милов в кат. до 97 кг. У нас идва руснакът Муса Евлоев, който надви Милов във финала на мондиала. „Надъхан е този път да спечели“, обяви старши треньорът Армен Назарян.  В свободния стил Владимир Дубов ще се бори в по-горната, олимпийска категория до 65 кг. А дебют пред българската публика в „Арена Монбат“ ще направи дагестанецът с наш паспорт Ахмед Магамаев (86). У нас идват 530 състезатели от 43 държави. Финалите на турнира ще се излъчват пряко по БНТ 3.", "date": "2019.02.20", "title": " Три №1 в света на пътя на Дудова на „Дан Колов – Никола Петров“"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%be%d0%b4-%d1%81%d1%82%d1%80%d0%b0%d0%b6%d0%b0-%d0%b1%d0%b0%d0%bd%d0%ba%d0%be%d0%b2%d0%b0%d1%82%d0%b0-%d1%81%d0%bb%d1%83%d0%b6%d0%b8/", "text": "Окръжният съд в Сливен задържа под стража 29-годишната банкова служителка от Нова Загора, която бе  . Искането за налагане на най-тежката мярка за неотклонение бе на Окръжната прокуратура в Сливен, съобщиха от там. Спрямо Б.М. са предявени две обвинения. Първото е за това, че от 28 ноември м.г. до 1 февруари т.г., в условията на продължавано престъпление, използвала дебитни карти с титуляри двама мъже от града. С картите 105 пъти теглила пари от банкомати в града, като по този начин получила сума от общо 45 200 лева. Второто обвинение е за това, че от юни 2016 г. до 5 февруари т.г. като длъжностно лице, на което е било възложено срещу заплата постоянно да извършва работа, свързана с опазване и управление на чуждо имущество, в условията на продължавано престъпление като банков служител присвоило пари, собственост на банката, в размер на 400 хил.лева. Длъжностното присвояване е в особено големи размери и случаят е особено тежък. Според Окръжната прокуратура е налице обосновано предположение, че Б.М. е извършила престъпленията, в които е обинена. Прокуратурата още е посочила, че обвиняемата може да се укрие или да извърши друго престъпление. Съдът е приел мотивите на обвинението. Определението може да бъде обжалвано пред Апелативния съд в Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.02.20", "title": " Задържаха под стража банковата служителка, арестувана за присвояване на 445 200 лева"}
{"url": "https://trud.bg/%d0%ba%d0%b0%d1%80%d0%bb-%d0%bb%d0%b0%d0%b3%d0%b5%d1%80%d1%84%d0%b5%d0%bb%d0%b4-%d0%be%d1%81%d1%82%d0%b0%d0%b2%d1%8f-%d0%bc%d0%b8%d0%bb%d0%b8%d0%be%d0%bd%d0%b8-%d0%bd%d0%b0-%d0%ba%d0%be%d1%82%d0%ba/", "text": "Бялата бирманска пухкавелка Шупет е сред най-богатите животни в света Завещанието на дизайнера Карл Лагерфелд все още не е отворено, но вече плъзнаха слухове, че е оставил огромна част от наследството си, възлизащо на 200 млн. долара, на котката си Шупет. Шупет е 8-годишна бяла бирманска котка, която Лагерфелд “откраднал” през 2011 г. от модела Батист Джиабикони. Младият Джиабикони помолил Лагерфелд да се грижи за малкото пухкаво коте, по време на двуседмично отсъствие. Когато се върнал, Лагерфелд обявил, че Шупет вече е негова. Шупет живее охолен живот, храни се на масата от сребърни съдове с черен хайвер, лангусти, пушена сьомга и други изтънчени ястия. Тя почти не се е отделяла от Кайзера – както го наричат в модната индустрия. Лети с него в първа класа на самолетите, той я рисува, целият моден елит я познава. Шупет е култова фигура в модата – тя има над 170 000 последователи в инстаграм. Присъства на фотосесии и самата тя се снима в рекламната кампания на немски производител на коли с “татко си” Лагерфелд, на нея е посветена японска козметична линия и книга, озаглавена “Шупет: живот във висшето общество”, в която синеоката писана участва във фотосесии с Линда Еванджелиста и Летисия Каста. В книгата има рецепти на любимите й ястия, приготвени от едни от най-скъпите парижки ресторанти. С рекламите и книгата котката вече си е “заработила” завидно състояние. Преди две години Лагерфелд обяви пред медиите, че “Шупет е много богато момиче и си има състояние, възлизащо на три милиона евро минимум”. Той я обожава и я сравнява с Грета Гарбо. Твърди, че съжалява само, че няма начин да се ожени за любимката си. “Шупет е като човек, но има преимуществото, че не говори.” Единствените реклами, в които дизайнерът не позволява на Шупет да участва, са тези за котешки храни. “Това й е под нивото”, казва гордият “родител”. Основният претендент на котката за състоянието на Карл Лагерфелд е любимият му кръщелник Хъдсън Крьониг – 10-годишният син на американския модел Брад Крьониг. Хъдсън е дете модел и често участва в ревютата на “Шанел”, заедно с брат си Джеймисън. Обикновено в края на ревюто Кайзера се появява за аплаузите с малкия Хъдсън за ръка. Карл Лагерфелд почина във вторник след кратко боледуване на 85-годишна възраст. Той толкова ценеше котката Шупет, че беше решил, ако тя почине преди него, да бъде кремирана и прахът й да бъде смесен с неговия и с този на покойната му майка. Но според френските закони той няма право да остави милионите си на котка. “Няма проблем – беше казал Лагерфелд пред репортери приживе, – аз все пак не съм французин,” намеквайки че може би се е погрижил парите да бъдат оставени на тръст.", "date": "2019.02.20", "title": " Карл Лагерфелд оставя милиони на котката си\t\t\t"}
{"url": "https://trud.bg/%d0%b3%d0%be%d0%bb%d1%8f%d0%bc-%d1%82%d1%80%d0%b8%d1%83%d0%bc%d1%84-%d0%bd%d0%b0-%d0%b0%d0%bd%d0%b5%d0%b2-%d0%b2-%d0%bc%d0%b8%d0%bd%d1%81%d0%ba/", "text": "Супер удар направи Красимир Анев на европейското първенство по биатлон в Минск. Българският ас спечели титлата на 20 километра. Само веднъж самоковецът сбърка в стрелбата и това му помогна да изпревари традиционно непобедимите в подобни дисциплини норвежци – в случая Тарей Бьо и Ендре Стрьомсхайм. Националът ни, който стартира с №37, показа най-точен мерник от всички 101 участници в състезанието. Бьо, олимпийски шампион от Ванкувър 2010 и сребърен от Пьонгчанг 2018, изостана с 3,7 секунди. А Стрьомсхайм – на 11,1 сек. Досега в тази дисциплина на европейско първенство най-добро наше класиране имаше Владимир Илиев – бронз. Другите българи в състезанието завършиха след 20 място. Илиев финишира 23-и с 6 грешки. Антон Синапов остана 51-и също с 6 пропуска, а Димитър Герджиков не завърши. За първи път мнозина от звездите в биатлона решиха да участват и на европейско първенство, което по традиция пренебрегват. Звездата на Анев изгря на европейското за юноши през 2007 година в Банско, когато за първи път триумфира със злато. Най-доброто му класиране беше четвърта позиция в масовия старт на 15 км в Оберхоф (Германия) за Световната купа през сезон 2015 г. Върхово до момента постижение на българин в историята на „кервана“. Анев е участвал на 3 олимпиади, в които записа две 25-и места – във Ванкувър и Пьонгчанг.", "date": "2019.02.20", "title": " Голям триумф на Анев в Минск\t\t\t"}
{"url": "https://trud.bg/%d0%b4%d0%b0%d0%bd%d0%b8%d0%b5%d0%bb-%d0%b0%d1%81%d0%b5%d0%bd%d0%be%d0%b2-%d1%82%d0%b0%d0%b9%d1%81%d1%8a%d0%bd%d0%b0-%d0%b2%d1%8a%d1%80%d0%bd%d0%b0%d1%85-%d1%81%d0%b5-%d1%81%d0%bb%d0%b5%d0%b4-%d1%82/", "text": "Отново съм на върха, и то след като 6-7 месеца лекувах травма, щастлив съм много – обяви Даниел Асенов-Тайсъна, който за втори път вдига купа „Странджа“ – Пожелавам си тази година най-вече да съм здрав, но и се целя в световната титла. В 70-то издание на боксовия турнир в зала „София“ европейският шампион победи на финала узбека Худойназар Файзов с 4:1 съдийски гласа. Преди това съперникът му елиминира нашия Тинко Банабаков, което бе своеобразен реванш за българската загуба.  Тайсана пропусна миналата „Странджа“ заради контузия, а за първи път спечели купата година по-рано.  При жените Станимира Петрова бе удостоена с престижния трофей за трети път.  „ Световното много ми помогна да си сменя отношението към очакванията, а и също така да променя стила си, защото започвам да разбирам какво искат съдиите – призна тя. – Никога през живота си не съм играла толкова много с вдигнати ръце, вече треньорът ми Петър Лесов ще каже дали ще продължавам по този начин.“ На мондиала в Индия през есента световната и европейска шампионка бе дисквалифицирана заради бурно оспорване на съдийско решение, както и треньорът Петър Лесов. „ Не мога да играя предишния бокс, сега вече се иска само агресия и аз трябва да демонстрирам това, което печели – продължи Станимира. – Мисля, че като за първо състезание ми се получи много добре.“ На крачка от титлата остана носителят на „Странджа“ за 2018-а Петър Белберов, който на финала при супертежките над 91 кг отстъпи на американеца Торес с 0:5.  В класирането по медали националите се наредиха на 4-то място с общо 6 отличия, като бронз добавиха Кирил Русинов  (60),  Еми-Мари Тодорова и Севда Асенова в кат. до 48 кг. Начело са руснаците с 9 медала, следван от САЩ (8) и Индия (7).", "date": "2019.02.20", "title": " Даниел Асенов-Тайсъна: Върнах се след травма и отново съм на върха"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%82%d1%83%d0%b8%d0%b4%d0%b0-%d0%b5-%d1%81%d1%80%d0%b5%d0%b4-%d0%be%d1%82%d0%bb%d0%b8/", "text": "Министър Николина Ангелкова даде висока оценка за дейността на реновираната късноантична и средновековна крепост „Туида“ в Сливен, съобщиха от общината в Града под Сините камъни. Министърът е посетила щанда на общината, с който тя участва в провелото се наскоро изложение „Ваканция и СПА“ в София, и е посочила, че обектът е сред отличниците в развитието и представянето на музейните и туристически продукти в страната. Крепостта бе реновирана със средства в размер на близо 5 млн. лева по европейски проект. Проектът бе изготвен през втория мандат на кмета Йордан Лечков, строителството приключи при управлението на кмета Кольо Милев, а развитието на туристическия обект започна при сегашния градоначалник Стефан Радев. На изложението членове на екипа на „Туида“ лично са представили разнообразната си дейност, както и атрактивните възстановки на бойни техники и на бита на древните българи. На територията на крепостта са се провеждали младежки лагери. Има открита сцена, на която концерти са изнасяли Теодосий Спасов, бившият солист на „Рейнбоу“ Джо Лин Търнър, танцови ансамбли, театрални трупи. На щанда са били направени презентации на единствения на Балканите Национален музей на текстилната индустрия, който се намира в Сливен, и възможностите за алтернативен туризъм в Природен парк „Сините камъни“. Силно впечатление сред посетителите е направила кампанията „Стани приятел на Сливен“, която общината провежда от 2017 година насам с цел да популяризира историческото и културното наследство в града на Панайот Хитов, Хаджи Димитър, Добри Чинтулов, тракийските богатства. Кампанията дава възможност на всеки гост да получи безплатна туристическа карта и ако посети музеите и културните институти, може да участва в томбола на местната администрация. На изложението са установени контакти с туроператори, организиращи екскурзии във вътрешността на страната. Имало е и конкретни запитвания за организирането на детски лагери в Сливен. Зам.-кметът по икономическото развитие Стоян Марков е участвал в редица срещи, кръгли маси и презентации. Вече е подадена заявка за участие в предстоящото туристическо изложение „Вашата ваканция – Бургас 2019“, което ще се проведе през април. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " Министър Ангелкова: „Туида“ е сред отличниците в развитието на туристическите продукти"}
{"url": "https://trud.bg/%d0%bf%d1%80%d0%b8%d0%bb%d0%b0%d0%b3%d0%b0%d1%82-%d0%bd%d0%be%d0%b2%d0%b0-%d0%bf%d1%80%d0%be%d1%86%d0%b5%d0%b4%d1%83%d1%80%d0%b0-%d0%b7%d0%b0-%d0%b4%d0%b8%d0%b0%d0%b3%d0%bd%d0%be%d1%81%d1%82%d0%b8/", "text": "През март в Клиниката по нуклеарна медицина и метаболитна терапия в УМБАЛ “Св.Марина“ – Варна предстои да стартира нова високотехнологична процедура за диагностика при простатен карцином и невроендокринни тумори. Процедурата е базирана на използването на галий – белязани радиофармацевтици. Тя се въвежда за първи път не само в България, но и в Източна Европа, а „Св. Марина“ се нарежда сред малкото болници в ЕС, която ще я прилагат.  Изследването на простатния карцином и невроендокринни тумори ще се извършва с ПЕТ скенер или позиторно-емисионен томограф, който работи в УМБАЛ „Св. Марина“-Варна от 2009г. Новата процедура ще осигури диагноза, стадиране и проследяване на ефекта от лечението при рак на простатата и невроендокринни тумори. Тя ще спести средства и усилия, както от страна на пациентите, така и на болницата, от други скъпоструващи инвазивни и неинвазивни изследвания и процедури и ще оптимизира лечебния план на заболяванията. Процедурата ще се извършва по НЗОК за здравноосигурените пациенти и срещу заплащане за неосигурените.  Към момента най-масово използваният радиофармацевтик за диагностика с ПЕТ скенер е радиоактивен флуор – флуродезоксиглюкоза, чрез който успешно се диагностицират голяма част от онкологичните заболявания, но е неприложим при рак на простатата, невроендокринни тумори и др.  Високотехнологичното оборудване, което включва радионуклиден генератор, синтезен модул и апаратура за качествен контрол, е доставено и инсталирано в разширената и реконструирана Клиника по нуклеарна медицина и метаболитна терапия в УМБАЛ „Св. Марина“ във Варна, като в момента се провеждат необходимите тестове.", "date": "2019.02.20", "title": " Прилагат нова процедура за диагностика при рак на простата"}
{"url": "https://trud.bg/%d1%87%d0%b0%d0%ba%d0%b0%d0%bc%d0%b5-%d0%b0%d1%80%d0%b0%d0%b1%d1%81%d0%ba%d0%b8-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d0%b8-%d0%b2-%d0%b7%d0%b5%d0%bc%d0%b5%d0%b4%d0%b5%d0%bb%d0%b8/", "text": "Началният капитал на новото дружество е 784 000 лева  Съвместно дружество ще се създаде между Министерството на земеделието, храните и горите и Компанията за инвестиции в земеделието и животновъдството на Саудитска Арабия, реши правителството. Новата компания ще бъде акционерно дружество, регистрирано в България, с капитал 784 000 лева. Участието на акционерите е петдесет на петдесет. Тя ще подкрепя бизнес проекти на български компании чрез изготвяне на проучвания и бизнес планове от реномирани международни организации. Целта й е да се засилят бизнес-контактите и преговорите между фирми от двете страни, за да се привлекат инвестиции в българското земеделие, животновъдство и преработвателна промишленост. Идеята за създаването на съвместното дружество беше обявена в края на миналата година при посещението на министър Румен Порожанов в Саудитска Арабия. Един от конкретните проекти, по който ще работи тя, е изграждането на завод за фураж край Шумен.", "date": "2019.02.20", "title": " Чакаме арабски инвестиции в земеделието\t\t\t"}
{"url": "https://trud.bg/%d0%bd%d0%b0%d1%82%d0%be-%d0%ba%d1%8a%d0%bc-%d0%bf%d1%83%d1%82%d0%b8%d0%bd-%d0%b7%d0%b0%d0%bf%d0%bb%d0%b0%d1%85%d0%b8%d1%82%d0%b5-%d0%b7%d0%b0-%d1%80%d0%b0%d0%b7%d0%bf%d0%be%d0%bb%d0%b0%d0%b3%d0%b0/", "text": "НАТО осъди като „неприемливи“   за разполагане на нови ракети срещу западните държави, след като Договорът за ракети със среден и малък обсег (ДРСМО) се разпадна, предава АФП. Руският лидер направи войнствения коментар в обръщение към нацията, предупреждавайки Вашингтон за възможността от разполагането на нови ракети в Европа след разпадането на ДРСМО. Путин подчерта, че Москва ще създаде свои собствени центрове за „вземане на решения за оръжие“. „Руските изявления, насочени към заплашване на съюзниците, са неприемливи. Призоваваме Русия да се съсредоточи върху връщане към спазването на ДРСМО“, се казва в изявление на заместник-говорителя на НАТО Пиер Казале. „НАТО е отбранителен съюз, който е готов да защитава всички членове срещу всякаква заплаха. Не искаме нова надпревара във въоръженията, съюзниците многократно призоваха Русия да унищожи своите ракети със среден обсег“. САЩ обявиха по-рано този месец, че се оттегля от ДРСМО, заради нарушения от страна на Русия, като е въвела на въоръжение нова ракетна система. Москва настоява, че системата е в съответствие с ДРСМО.  През последните седмици генералният секретар на НАТО Йенс Столтенберг увери няколко пъти, че Алиансът няма да разположи нови ядрени оръжия в отговор на руските ракети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.02.20", "title": " НАТО към Путин: Заплахите за разполагане на нови ракети срещу Запада са неприемливи"}
{"url": "https://trud.bg/%d0%b8%d0%b7%d0%bf%d1%80%d0%b0%d1%89%d0%b0%d1%82-%d0%b2-%d0%bc%d0%b2%d1%80-%d0%b1%d0%be%d0%bb%d0%bd%d0%b8%d1%86%d0%b0-%d0%b3%d0%b5%d0%be%d1%80%d0%b3%d0%b8-%d0%ba%d0%be%d0%b9%d1%82%d0%be-%d1%83%d0%b1/", "text": "Софийският градски съд остави под стража и прати за лечение и пълни изследвания в МВР болница 25-годишния Георги Георгиев, който е обвинен за четворното убийство на семейството му в Нови Искър. Прокуратурата предложи той да бъде настанен в държавната психиатрична болница в Ловеч, но според защитата и според психиатърът, който го е изследвал, лечебното заведение не разполага не могат да бъдат лекувани останалите му заболявания. Георги има тежка форма на епилепсия и напреднал стадий на туберкулоза и освен психиатрична помощ трябва да му бъде оказана и медицинска. Той беше доведен в съдебната зала с медицинска маска, а пред съда се затрудни да каже датата си на раждане. Говореше несвързано за двама души, които бегло познавал, но които се самоубили, за журналист, който се самозапалил, за „психотропна мрежа“ и попита дали в България има такава организация или трябва да се обърне към Европейския съвет. Според адвоката му разследването трябва да обърне внимание и на това дали Георги не е бил използван, а пред журналисти разясни, че има предвид други случаи, в които имотната мафия се възползва в хора в тежки състояния, за да присвои незаконно имуществото им. В съдебната зала бяха цитирани резултатите от аутопсиите на бабата Славка и по-малкия брат Александър, които са сред жертвите на Георги. Те са с открити тежки черепно-мозъчни травми и наранявания по цялото тяло. Оръжието – брадвичка, е намерено в къщата, а до момента всички доказателства сочат Георгиев за автор на тежкото престъпление. Назначени са множество експертизи, които ще установяват детайли не само за здравословното състояние, но и за престъплението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.02.20", "title": " Изпращат в МВР болница Георги, който уби семейството си в Нови Искър"}
{"url": "https://trud.bg/14-%d0%b3%d0%be%d0%b4%d0%b8%d1%88%d0%b5%d0%bd-%d0%b8%d0%b7%d0%b1%d0%b8%d0%bb-%d0%b7%d1%8a%d0%b1%d0%b8-%d0%bd%d0%b0-%d0%bf%d1%80%d0%b8%d1%8f%d1%82%d0%b5%d0%bb%d1%8f-%d0%bd%d0%b0-%d0%bc%d0%b0%d0%b9/", "text": "14-годишен избил зъби на приятеля на майка си, удряйки го с юмруци в главата, при скандал между нея и 41-годишния мъж, с когото тя живеела. Сигналът за битовия скандал в апартамент в Разград е бил получен към 21,45 часа във вторник на тел.112, уточняват от полицията. В разправията между съжителстващите на семейни начала, 41-годишен мъж и 44-годишна жена, се намесил и синът й. Първоначалната версия е, че момчето искало да защити майка си. 14-годишният нанесъл удари с юмруци в главата на мъжа и му избил няколко зъба. Към момента не се съобщава дали жената е станала обект на насилие, което да е подтикнало детето да се намеси или събитията са се развили по друг начин. По случая е заведено досъдебно производство за причиняване на средна телесна повреда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " 14-годишен избил зъби на приятеля на майка си\t\t\t"}
{"url": "https://trud.bg/%d0%bf%d0%bb%d0%b0%d0%bc%d0%b5%d0%bd-%d0%ba%d0%b8%d1%80%d0%be%d0%b2-%d0%bf%d1%80%d0%be%d1%84%d0%b5%d1%81%d0%be%d1%80-%d0%bf%d0%be-%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8%d0%be-3/", "text": "Възможно ли е да се правят поправки на поправките в закон, който чака да бъде обнародван или да му бъде наложено президентско вето? Преференциите ли са най-сериозния проблем в Изборния кодекс? Основателни ли са исканията на БСП решенията в избирателните комисии да се вземат с квалифицирано, а не с обикновено мнозинство? Ще осигури ли машинното гласуване гаранции за честни избори. По тези юридически казуси разговаряме с конституционалиста и бивш член на ЦИК проф. Пламен Киров. – Проф. Киров, може ли да се правят поправки на поправките в Изборния кодекс и то във фаза, в която се очаква президентът Румен Радев или да се подпише указ за обнародване, или да се наложи вето?  – Това ще е принос на ГЕРБ към правната теория, в която те са на път да направят истински пробив. Все още не е завършена законодателната процедура по влизане в сила на поправките, които бяха гласувани миналата седмица, тъй като те влизат в сила с обнародването им в Държавен вестник с указ на президента. Поправките са гласувани на две четения, изпратен е подписан от председателя на Народното събрание екземпляр от закона на президента за обнародване. Той има 15-дневен срок от датата на приемането на закона на второ четене, в който период има две възможности – или да върне за допълнително обсъждане, тоест да наложи отлагателно вето или да обнародва изпратения му закон в Държавен вестник. Президентът не може да го върне обратно в Народното събрание, просто защото трябва да променят нещо. Това са двете възможности. Междувременно парламентът може да извърши други поправки в Изборния кодекс, ако намери това за необходимо, но не може да измени изменителният закон, който е гласуван, но все още не е обнародван. Той трябва да бъде обнародван и да влезе в сила и едва тогава в него да бъдат извършвани някакви корекции. – В мотивите на вносителите е посочено, че проектът се внася преди да завърши финалната промулгационна фаза (Промулгация на закона – Акт на държавния глава, с който се удостоверява, че изпратеният му от парламента закон е действително приет от законодателния орган и се нарежда неговото обнародване в Държавен вестник). Имат ли правни основания за подобни твърдения?  – Всеки обществен интерес в крайна сметка се облича в определена правна форма в правовата държава. Иначе ние може да обясним доста неща, които биха могли да бъдат извършени в името на обществен интерес, които не се вписват в каноните на демокрацията, нито в принципите на правовата държава и на върховенството на Конституцията. Ако политическата целесъобразност се поставя над конституционносъобразността, тежко и горко на това общество и на тази държава. Няма никаква пречка народни представители да внесат законопроект за изменения и допълнения на някакъв бъдещ закон, който ще влезе в сила. Но този законопроект не може да бъде гласуван. Той трябва да изчака завършването на промулгационната фаза, както са се изразили вносителите. Тоест тази фаза трябва да бъде завършена и едва тогава да бъде разглеждан евентуално някакъв законопроект за изменение и допълнение на това, което е гласувано миналата седмица. – Въпросната промулгационна фаза завършва с обнародването на законопроекта, нали?  – Промулагионната фаза завършва законодателния процес, тъй като законодателната дейност не е самоцелна дейност на парламента. Не е самоцел да бъде приет един закон. Целта на всеки закон е като бъде приет да влезе в сила. Той не може да влезе в сила, ако не бъде обнародван от президента в „Държавен вестник“. Така че законодателният процес приключва с влизането на закона в сила. Ако това на някои хора не им е ясно, да се върнат в първи курс в Юридическия факултет, за да го разберат, като отново им се прочетат лекциите по Теория на правото и по Конституционно право. – Как да си обясним бързането на ГЕРБ с поправките на поправките?  – Това е тичане през вятъра, за да се парират евентуални действия от страна на президента. Защото най-вероятно се очаква той да наложи вето. Преносно казано от ГЕРБ се опитват да му „изтеглят черджето“, тоест да го лишат от инициатива и да излязат политически победител от съревнованието между мнозинството в парламента и президента. Затова се вкарва този законопроект. По чисто политически мотиви, в разрез с всякакви юридически норми. – Как ще се отрази това на доверието в парламента, което е много ниско?  – Доверието в парламента е толкова ниско, че няма накъде повече да пада. Дали още с процент ще падне надолу, това вече няма никакво значение. – Не ми стана ясно, ако поправките на поправките за преференциите бъдат приети от НС, това дава ли основание за сезиране на Конституционния съд?  – Ако ГЕРБ упорстват и бързат да приемат новия законопроект, който връща преференциалните прагове, ще се получи серия от алогизми и абсурди. Вариантите са поне два. Ако президентът обнародва закона, който му е изпратен, тогава последващият изменителен закон ще отменя нормативен акт, който още не е влязъл в сила. Как можеш да отмениш нещо, което не съществува в правния мир? Ако президентът наложи вето, а депутатите гласуват новия проектозакон, ветото ще се окаже безпредметно. От една страна конституцията казва, че ветото не може да бъде отказано, то трябва да се разглежда, а от друга страна, те приели закон, с който отменили закон, който не е влязъл в сила. Т.е. не е завършила една конституционна процедура, а е започната друга конституционна процедура по същия предмет. Според мен това е недопустимо. Президентът би имал основания да атакува новия закон в КС. – От опозицията твърдят, че има парламентарна криза. Прави ли са?  – Не, никаква парламентарна криза няма. Има само един мърляв законодателен процес. – До колко е възможно проблемите с Изборния кодекс да доведат до предсрочни парламентарни избори?  – Ако промените в един закон, бил той Изборният кодекс или друг, могат да доведат до предсрочни парламентарни избори, се чудя какво „дремеше“ парламентарната опозиция до сега. Не може да се смята, че измененията ,в който и да е закон, пък бил той Изборният кодекс, ще доведат до предсрочни парламентарни избори. Може да се стигне до това поради други причини, но не поради изменения в Изборния кодекс. – Темата е много чувствителна и предизвика реакцията не само партиите, които са в парламента, но и на онези, които са извън него, както и на неправителствените организации и на гражданите.  – Да, действително когато предстоят избори, тоест в навечерието на избори, има изострена обществена чувствителност в политическите играчи за правилата, по които ще се проведат тези избори. Струва ми се, че депутатите дори и да не бяха изменили и една запетайка от Изборния кодекс, никакъв проблем нямаше да има. Не знам защо си причиниха това депутатите, които са предимно от мнозинството. Оказа се, че всички бяха настроени към това да пипат в Изборния кодекс, като се има предвид колко законопроекта бяха обсъдени през декември в Комисията по правни въпроси. Това е зарасна болест, от нея не боледува само парламентарното мнозинство. – Основателни ли са твърденията, най-вече на ГЕРБ, както и на социолозите и специалистите по избори, че смяната на ЦИК непосредствено преди вота е рискова?  – Аз не смятам, че е рисково, защото през 2014 година същите тези хора бяха назначени буквално два месеца преди изборния ден. Но пък се чудя, след като в Изборния кодекс е пределно ясна нормата за промени в състава и избирането на нов състав на Централната избирателна комисия – не по-рано от 3 и не по-късно от 1 месец до изтичане на мандата на действащата комисия – защо внесоха десет законопроекта за изменение и допълнение на Изборния кодекс, и никой не каза „абе, ние трябва да стартираме процедура за избирането на нов състав на Централната избирателна комисия“. А всички се бяха концентрирали в изменение в текстовете на Изборния кодекс. Така че те не свършиха елементарното, което им повелява Изборния кодекс, но тръгнаха да сменят правилата в него. И сега, както се казва „в 12 без 5“ се сетиха, да те още са в този диапазон – не по-рано от 3 и не по-късно от 1 месец до края на мандата на действащата ЦИК, тоест могат да извършат тези промени – да избират нова ЦИК. Непонятно е защо това стана въпрос на бурен политически дебат. Това да се изпълни законът беше въпрос на голям, бурен политически дебат. – Проблем ли е, че избирателните комисия, както и ЦИК ще взимат решение не с квалифицирано мнозинство, а с обикновено?  – За мен е проблематично, защото има дълга практика. Не случайно беше променено мнозинството в началото на 90-те години, когато комисиите взимаха решения с обикновено мнозинство. В последствие, за да не се допусне една политическа сила или група политически сили да диктуват както се казва „правилата на играта“ и решенията на комисиите да не бъдат политически неутрални, се направи квалифицирано мнозинство от 2/3. Сега се сваля мнозинство, но прикрито – като не може квалифицирано мнозинство, да се мине към обикновено. Това е безсмислено, защото в крайна сметка това е постижение на революцията на нашата избирателна система и да се връщаме към минали практики, според мен е контрадикция. – Още нещо свързано с ВАС и ЦИК – редуцирани бяха административните актове, които могат да се обжалват пред ВАС, това не е ли също отнемане на права?  – Въпрос на преценка е кои административни актове биха могли да отидат на обжалване пред ВАС. Когато се прави доклад в последния момент без сериозен преглед и похват на практиката съществуващата до сега, това внася сянка на съмнение, че се действа политически мотивирано и се ограничават права. – Прави ли са от ДПС като твърдят, че въвеждането машинното гласуване ще премахне субективния фактор с протоколите и ще направи изборите по-честни?-  – Може да се каже, че в избирателната ни система има две проблематични точки – избирателните списъци и дейността на секционните избирателни комисии по преброяване на бюлетините и попълване на протоколите. Дали машинното гласуване ще реши този проблем не знам, но това че имаме проблемни елементи в избирателната система го демонстрират последните избори. – Как може да се реши проблемът с избирателните списъци – чрез активна регистрация или има друг начин?  – Струва ми се, че рано или късно ще се премине към активна регистрация. Нашият гост  Проф. Пламен Киров е роден на 5 декември 1960 г. Завършва Юридическия факултет на СУ “Св. Климент Охридски” през 1985 г. с магистърска степен по право. От 1986 г. е преподавател в Юридическия факултет на СУ “Климент Охридски”. След защита на докторска дисертация последователно придобива научните степени доцент и професор по конституционно право. В периода 1995-2006 г. е бил член и зам.-председател на няколко поредни Централни избирателни комисии.  Завършва пълен мандат като Конституционен съдия от 2006 до 2015 г. По това време проф. Пламен Киров е представител на Република България във Венецианската комисия. Специализирал е в Гърция, Малта, Холандия и САЩ.    ", "date": "2019.02.20", "title": " Пламен Киров, професор по конституционно право, пред „Труд“: ГЕРБ ще направят пробив в правната теория\t\t\t"}
{"url": "https://trud.bg/%d0%bd%d0%b8%d0%ba%d0%be%d0%b9-%d1%80%d1%83%d1%81%d0%ba%d0%b8-%d1%85%d0%b0%d0%ba%d0%b5%d1%80-%d0%bd%d0%b5-%d0%b1%d0%b8-%d1%81%d0%b5-%d1%81%d0%bf%d1%80%d0%b0%d0%b2%d0%b8%d0%bb-%d1%81-%d0%b1%d1%8a%d0%bb/", "text": "Един възрастен човек отива пред изборната секция. Суети си и се оглежда. Накрая пита там някакъв важен човек “Абе, моята жена гласува ли?”. Оня казва “Да!”. Старецът казва “Мамка му! Пак я изпуснах! От 15 години е мъртва и все гласува, а аз не мога да я видя.” Това е виц, но и истина – мъртвите души решават демокрацията у нас, а останалото са само притчи и оправдания. Историческата практика показва, че когато някой, например Цветан Цветанов, каже, че се очаква руска хакерска атака около някакви конкретни избори у нас, трябва да сме много изплашени. И има защо, ама не заради хакерите. Казват, че руснаците не обичат нещо около тях да се случва, без да имат контрол върху събитията. Правят каквото си искат, нали? Например, не им харесва, че Великобритания влияе на Европейския съюз и прави “Брекзит”. Сериозно! Четете верните сайтове – руснаците направиха “Брекзит”. Те са навсякъде – Сирия, Венецуела, Черна гора, Сърбия, Косово, Япония, Китай, Турция… стига повече, че Блъсков ще ми отреже от хонорара (лев на дума, б.а.). Споделям страха от Кремъл, но като изпечен скептик си задавам други въпроси? Трябва ли да се плашим от хакерските атаки на Москва по време на евроизборите у нас? Не знам. Убеден съм, че всички имат интерес към България, с изключение на българските управници. Опитвам се да бъда на мястото на един руски хакер и да се опитам да променя нещо в България. Какво да променя? Ето, идват евроизбори и трябва да планирам хибридна операция. На кого да заложа? На Бареков? На Майдел? Габриел? На Курумбашев… или… Ако бях руски хакер, може би бих заложил на моми от ГЕРБ, на които да намеря женихи в Европа и да се помъча да си оправя бакиите със “Северен поток 2”. Но чак пък такива моми в ГЕРБ вече няма. Вижте, изборите у нас са прецакани предварително. Стотиците хиляди мъртви души никой не желае да премахне, а те всъщност решават кой да управлява България. Никой не ще да ги премахне – нито ГЕРБ, нито БСП, нито ДПС и останалите. Кой хакер би се справил с тази свинщина? Бюлетините се броят не от хакери, а от комисии. Комисиите обаче се избират от “нашите”, а не от хакерите. Българите никога не са харесвали евроизборите, защото смятат, че някакви хора отиват в Брюксел за да изкарват милиони. От тях нищо не зависи и само си трупат паричките в банкови сметки. Българите традиционно гласуват рехаво на тези избори. Точно поради това тези избори са важни. На евроизборите контролираният вот решава всичко. Настоящите избори са в края на тридневни майски празници. Всеки, който има поне малко мозък, ще избяга от ежедневието и ще си почива я в Гърция, я в Турция, я в Сърбия. Когато се върне след дългите задръствания, едва ли ще му е до гласуване. Тогава вотът за евроизборите ще зависи от твърдите ядра. Обикновено ДПС и БСП изкарват своите ятаци, ГЕРБ пропада. Ето това е разковничето. На такива избори ГЕРБ получава плесница (незаслужено). Всички останали казват – ето ги, те се провалиха и трябва да има предсрочни избори. Руската хакерска атака е добър мотивационен ход. Ако спечелят изборите, ГЕРБ ще кажат “Ние сме велики!”. Ако загубят, ще кажат – “Новичок, кибератака….” Няма руска кибер атака. Тя е безсмислена, ненужна, скъпа и необяснима. Има българска хипер глупост. Ние никога не успяваме да пратим правилни хора в Европарламента, за да защитават българските интереси. Това го знаят всички. Доказателство за тази теория са мандатите. Колко български евродепутати имаме, които са повтаряли престоя си? Никой, нито руски, нито американски, нито турски хакер, политик или каквото там ви хрумне, може да промени България. Всичко си зависи от нас. Тези, които говорят срещу едните – получават пари от другите. Това се нарича пазарна икономика. Нито един руски хакер не може да проумее как така парламентът ще заседава две денонощия, ще вземе решения, а на другия ден ще се откаже от тях. Нито един руски зломислец и злосторник не би се надявал, че родните политици сами ще изграждат кула от малоумщина. Няма как да го измислиш, няма как да го направиш. В нормална държава няма кой да ти определя правилата на избори. Няма кой да ти казва как се правят избори. Днес обаче сме свидетели как за едни правила се води война, а ден по-късно всичко се променя. Никой не разбра защо две момичета, за които никой не е чувал до този момент, промениха целия Изборен кодекс. Никой не разбра защо промените се правеха в последната минута, в последната секунда. Никой не разбра, но те се случиха. Цветанов обясни пред бТВ и Нова, че тези промени – ограничаването на мажоритарния вот – са били на живот и смърт, че държавата и нейното съществуване е зависило от договорката с ДПС. ДПС разказаха, че това е трайна политика и се радват на доверието на ГЕРБ. И тогава… Бойко Борисов промени всичко. Без нощни заседания, без тайни и явни договорки, без нищо. Просто каза: Нека бъде светлина! И по дяволите, къде е хибридната война срещу България? У нас нито има хора, които разбират от хибридна война, нито има специалисти, които могат да отвърнат на такава атака, нито правителството има желания да инвестира пари в подобни служби и експерти. И има защо. Правителството не иска и не желае да говори по тази тема, защото тук не става въпрос за хибридна война, хибридна атака, а за локални манипулации.                                                                                                        ", "date": "2019.02.20", "title": " Никой руски хакер не би се справил с българската глупост\t\t\t"}
{"url": "https://trud.bg/%d1%82%d1%80%d0%b8-%d0%ba%d0%b0%d0%bc%d0%b8%d0%be%d0%bd%d0%b0-%d1%81%d1%8a%d1%81-180-%d0%ba%d1%83%d0%b1%d0%b8%d0%ba%d0%b0-%d0%b4%d1%8a%d1%80%d0%b2%d0%b0-%d0%b7%d0%b0%d1%81%d1%8f%d0%ba%d0%be%d1%85/", "text": "Три камиона със 180 кубика дърва, които били транспортирани с нередовни документи, засече полицията в района на село Разделци, община Антоново. Първите два влекача с ремаркета ДАФ и „Скания” били спрени по пътя към Попово към 17 часа във вторник. Третият бил в самото село Разделци. Всички били натоварени с дърва за огрев, за които нямало редовни превозни билети. Полицията е установила, че камионите транспортирали материала от сечище, за което имало позволително, издадено на една фирма. Друга извършвала рязането в гората, а трета била ангажирана с превоза. В хода на образуваното досъдебно ще се установява дали сечта е в определения участък или има излизане извън него, както и над определените количества. Случаят се разследва по чл. 235, ал. 1 от Наказателния кодекс, който гласи, че: който без редовно писмено позволително или с редовно позволително, но извън указаните в него места, срокове, количество и дървета сече, събира, добива, взема или извозва от горския фонд каквито и да било дървета или част от тях, включително отсечени или паднали, се наказва с лишаване от свобода до 6 години и глоба от 1000 до 20 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " Три камиона със 180 кубика дърва засякоха полицаи\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%80%d1%83%d0%bf-%d0%b2%d1%8a%d0%b2-%d0%b2%d0%be%d0%b4%d0%b8%d1%82%d0%b5-%d0%bd%d0%b0-%d1%80%d0%b5%d0%ba%d0%b0-%d0%bc%d0%b0%d1%80%d0%b8%d1%86%d0%b0/", "text": "Труп е открит в коритото на река Марица в Пловдив. Сигналът е получен след 17 часа на тел. 112, предаде „Дарик“, позовавайки се на информация от полицията в града на тепетата. Водолази от пожарната са предприели действия за изваждане на тялото, намерено в района зад голяма бензиностанция на булевард „Марица Юг“. На място са и служители от Четвърто РУ.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " Откриха труп във водите на река Марица в Пловдив, водолази го вадят"}
{"url": "https://trud.bg/%d0%b2%d1%8a%d0%b2%d0%b5%d0%b6%d0%b4%d0%b0%d1%82-%d0%bd%d0%be%d0%b2%d0%b0-%d0%bf%d1%80%d0%be%d1%86%d0%b5%d0%b4%d1%83%d1%80%d0%b0-%d0%b7%d0%b0-%d0%b4%d0%b8%d0%b0%d0%b3%d0%bd%d0%be%d1%81%d1%82%d0%b8/", "text": "Нова високотехнологична процедура на  диагностика на рак на простатата и невроендокринни тумори въвежда от март първа в България варненската УМБАЛ „Св. Марина“. Изследването ще се прави с ПЕТ-скенер, като за прецизното поставяне на диагноза, определянето на стадия на болестта и проследяването на ефекта от лечението ще се използват галий-белязани радиофармацевтици. Досега за диагностика с ПЕТ-скенера най-масово се прилагаше радиоактивен флуор, който засича много онкологични заболявания, но не е приложим за рак на простатата и невроендокринни тумори, поясниха от болницата. Клиниката по нуклеарна медицина и метаболитна терапия в „Св. Марина“ ще е първата  в Източна Европа и сред малкото в ЕС, където се прилага този вид процедура. Тя ще спести средства за други скъпоструващи изследвания и ще оптимизира лечебния план на пациентите. За  здравноосигурените разходите за изследването ще поема НЗОК, уточниха от „Св. Марина“, където  текат тестове на оборудването, включващо радионуклиден генератор, синтезен модул и апаратура за качествен контрол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " Въвеждат нова процедура за диагностика на рак на простатата"}
{"url": "https://trud.bg/%d0%bd%d0%b0%d1%88-%d0%bb%d0%be%d0%b2%d0%b5%d1%86-%d0%be%d1%82%d1%81%d1%82%d1%80%d0%b5%d0%bb%d1%8f-%d0%bc%d1%83%d1%84%d0%bb%d0%be%d0%bd-%d0%b7%d0%b0-%d0%b7%d0%bb%d0%b0%d1%82%d0%b5%d0%bd-%d0%bc%d0%b5/", "text": "Български ловец отстреля муфлон с дължина на рогата 95,2 сантиметра и 217,9 точки по системата CIC, съобщиха от Североизточно държавно предприятие. Освен красивия трофей, който струва 5000 евро, точният стрелец ще получи и златен медал. Животното е уцелено през последния уикенд в Държавно горско стопанство /ДЛС/ – Балчик. Според ловните специалисти е десетгодишен муфлон, много добър екземпляр и има изключително симетрични рога. Все повече българи се интересуват от лов на муфлони, отчитат от Североизточното държавно предприятие. През тази година от ДЛС-Балчик могат да предложат поне още две животни с показатели като на отстреляното в края на миналата седмица. Вече има запитвания, така че скоро стопанството може да подобри някой от собствените си рекорди. В Ловното стопанство в Балчик се отглеждат близо 250 муфлона, от които 50-60 са малки. През 2015 г. и 2016 г. в териториалното поделение бяха отстреляни два муфлона, оценени по системата CIC съответно с 226,9 точки и 235 точки. В националната класация за муфлон двете животни са на второ и пето място. Националният рекорд за този вид е от 1986 г., като животното е отстреляно от Тодор Живков в ДЛС – Воден. Муфлонът е бил с дължина на рогата 109.5 см и оценен с 240.05 точки. „Очакваме  до 1-2 години да атакуваме и подобрим националния рекорд на бившия първи“, каза за „Труд“ директорът на ДЛС – Балчик инж. Калинка Тодорова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.20", "title": " Наш ловец отстреля муфлон за златен медал\t\t\t"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bd%d1%84%d1%81%d0%b1-%d1%81%d0%b5-%d0%b3%d0%be%d1%82%d0%b2%d0%b8-%d0%b7%d0%b0-%d1%81%d0%b0%d0%bc%d0%be%d1%81/", "text": "Заявявам категорично, че НФСБ извършва необходимите действия за самостоятелно явяване на европейските избори. Това каза пред журналисти в парламента депутатът от „Обединени патриоти“ и лидер на НФСБ Валери Симеонов. „С оглед на взаимоотношенията в коалицията „Обединени патриоти“, съвсем естествено е НФСБ да предприема необходимите действия за подготовка на самостоятелно явяване на европейските избори“, заяви той. „Това не е окончателно решение, защото не съм лидер на еднолична партия. Решенията в НФСБ се вземат от Политическия съвет, както е записано в Устава“, посочи Валери Симеонов. „Казвам го открито. Не го крием и не извършваме задкулисни договорености“, коментира той. В отговор на въпрос кога ще има Политически съвет на НФСБ, лидерът на партията уточни:„Когато е необходимо“. Попитан дали „Атака“ и ВМРО знаят за действията на НФСБ за самостоятелно явяване на евроизборите, той коментира: „Ако следят новинарските емисии, съм сигурен, че ги знаят“.", "date": "2019.02.20", "title": " Валери Симеонов: НФСБ се готви за самостоятелно явяване на европейските избори"}
{"url": "https://trud.bg/%d0%b4%d0%be%d0%b1%d1%80%d0%b8%d1%87%d0%ba%d0%b8-%d1%83%d1%87%d0%b5%d0%bd%d0%b8%d1%86%d0%b8-%d1%81%d1%8a%d0%b7%d0%b4%d0%b0%d0%b4%d0%be%d1%85%d0%b0-%d0%b8%d0%bd%d1%82%d0%b5%d1%80%d0%b0%d0%ba%d1%82/", "text": "Интерактивна образователна игра, посветена на 3 март, създадоха ученици от 9 и 10 клас от Частната гимназия по туризъм „Райко Цончев“ в Добрич. Чрез достъп до безплатно мобилно приложение, качено на сайта на Регионалния исторически музей, от 20 до 27 февруари в „Търси се България“ могат да се включат отбори от приятели, съученици и семейства, които по забавен начин ще решават различни задачи, свързани с историята и културата на града. Участниците ще трябва да обходят 14 символни места в Добрич и да открият отговорите на различни загадки, обясни идейният двигател на проекта – Надежда Иванова от РИМ. В музея в градския парк, например, отборите ще трябва да разгледат корабно оръдие от Руско-турската война и да определят теглото му. Пред храма „Св. Георги“ задачата ще е да открият и заснемат кобилица, която е елемент от възрожденската архитектура. Сред останалите обекти в играта са библиотеката, Художествената галерия, Възрожденското училище и др. „Търси се България“ ще приключи на 27 февруари, а ден по-късно ще бъде излъчен отборът призьор, изминал маршрута за най-кратко време и дал най-много верни отговори. Първенците ще бъдат наградени от община Добрич с екскурзия до с. Кайнарджа, където през 1774 г. е бил подписан мирния договор между Русия и Османската империя, ознаменувал края на поредната война между двете държави АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " Добрички ученици създадоха интерактивна игра „Търси се България“\t\t\t"}
{"url": "https://trud.bg/%d0%bf%d0%b8%d0%b2%d0%be%d0%b2%d0%b0%d1%80%d0%b8-%d1%80%d0%b0%d0%b7%d0%ba%d0%b0%d0%b7%d0%b2%d0%b0%d1%82-%d1%81%d0%bb%d0%b0%d0%b2%d0%bd%d0%b0%d1%82%d0%b0-%d0%b8%d1%81%d1%82%d0%be%d1%80%d0%b8%d1%8f/", "text": "Новата кампания на бранда обединява 42-ма служители от завода Повече от 136 години Шумен и „Шуменско“ имат водеща роля в производството на бира у нас и много исторически събития са доказателство за това. От обявяването й за първа официална бира и изключителен доставчик на Царския двор (1917 г.) през създаването на първата българска реклама, която се излъчва по кината през 40-те години на XX век, до превръщането й в официалната бира на борда на авиокомпания „Балкан“ при международни полети през 60-те – бирата „Шуменско“ е оставила дълбок отпечатък в българското пивоварство през годините. Вълнуващата история на „Шуменско“ не свършва до тук. Три от най-интересните и не толкова познати епизоди, които бележат нейната история, ще бъдат разказани чрез новата кампания на бранда. Те оживяват благодарение на 42-ма служители на пивоварната, които умело се превъплъщават в ролите на своите предшественици. Служителите представят историите за спечелването на купата в „Б група“ от футболен клуб „Панайот Волов“, за оцеляването на производството в рекордно студената зима на 1963 г. и за емблематичната първа промишлена жп линия у нас – наречена от шуменци „Катеринката“, която свързва пивоварната с жп гарата от 1911 г. до 70-те години на ХХ век. Непрофесионалните актьори участват в снимачния процес, продължил над 17 часа, изцяло на територията на „Шуменско“. В ролята си на служители на пивоварната, те са част от осем звена – „Качество“, „Бутилиране“, „Ферментация“, „Варка“, „Технологичен отдел“, „Финанси“, „Логистика“ и Депо Шумен. Те са главни действащи лица и в кампания с билборди, която персонализира всеки от тях в неговия професионален принос в живота на „Шуменско“. „В „Шуменско“ ценим служителите си, затова говори и фактът, че цели семейства и няколко поколения шуменци работят в пивоварната. Чрез представяне на най-ярките случки от близкото минало като спечелената купа или Катеринката, искаме да припомним славата не само на „Шуменско“, но и на град Шумен, тъй като пивото ни е неизменна част от историята на шуменци и на града“, каза Атанас Атанасов, маркетинг мениджър местни брандове. Сред участниците в кампанията е и най-дългогодишният служител на „Шуменско” – Ариф Заид Шакир (Бай Ончо). Той започва работа в пивоварната в началото на 1964 г. и остава там 47 г. до достигане на пенсионна възраст и малко след това. Младостта и зрелите му години минават през най-силния период за бранда „Шуменско“ и голяма част от семейство му също работи в пивоварната.", "date": "2019.02.20", "title": " Пивовари разказват славната история на Шуменско пиво"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%b4%d0%b5%d0%b1%d0%b8%d1%82%d0%bd%d0%b0-%d0%ba%d0%b0%d1%80%d1%82%d0%b0-%d0%bf%d1%80%d0%b8-%d0%b0%d0%ba%d1%86/", "text": "Цели 88 чувала с отпадъци, автомобилни гуми, части от коли и още много смет са събрали горски служители от ДГС-Преслав за първите два дни от тази седмица при акция в отдел 164 на териториалното поделение. Сред изхвърлени стари дрехи е намерена дори валидна дебитна карта, която издава кой е цапал. Лицето, на което принадлежи, е издирео с помощта на полицията и ще му бъде съставен акт, съобщават от Североизточното държавно предприятие. Акцията на горските продължава в района около главен път Велики Преслав-село Мостич. След приключване на работата в този отдел горските са решили да почистят и един от най-замърсените участъци на територията на общината – района между Велики Преслав и квартал „Кирково“. Той е превърнат в сметище и разчистването му няма да може да се извърши на река, ще бъде нужна техника, което допълнително ще оскъпи акцията. В стопанството целогодишно организират кампании за почистване, но според служителите проблема със замърсяването не трябва да се решава по този начин, а с отговорно отношение на всички към зеленото богатство. „Не може едни постоянно да замърсяват природата, а други да чистят след тях. Прибирането на отпадъците ни струва много време и средства, а това са пари, които можем да вложим в нещо значимо за стопанството и за всички жители на Велики Преслав“, каза Ростислав Радков, горски стражар към мобилния контролен екип. Той призовава хората да подават сигнали на телефон 112 при бракониерска сеч, съмнения за транспортиране на дървесина без превозен билет, нерегламентиран лов, както и при забелязано изхвърляне на отпадъци и строителни материали. Глобата за замърсяване на горските територии е от 200 до 2000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " Горски намериха дебитна карта при акция „чистота“\t\t\t"}
{"url": "https://trud.bg/%d0%b1%d0%b0%d0%b1%d0%b0-%d0%bc%d0%b0%d1%80%d1%82%d0%b0-%d1%89%d0%b5-%d0%bf%d0%be%d1%81%d1%80%d0%b5%d1%89%d0%bd%d0%b5-%d0%b4%d0%b5%d1%86%d0%b0%d1%82%d0%b0-%d0%bd%d0%b0-%d1%81%d1%82%d0%b0%d1%80%d0%b0/", "text": "На 1 март Баба Марта ще посрещне любителите на животните на входа на Старозагорския зоопарк. Тя ще завърже мартенички на децата за здраве и берекет. Празникът ще се състои от 11:00 до 13:00. Баба Марта ще премете, ще извърши обреди за гонене на змии, гущери и всякакви лошотии, и ще направи наричания за здраве, дълъг живот, плодовитост и изобилие за всички. Първите деца, които прекрачат прага на дома на животните, ще завържат мартенички на клетките им. Мартениците по традиция са изработени от сръчните помощници на Баба Марта от Дневен център „Св. св. Козма и Дамян“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " Баба Марта ще посрещне децата на Стара Загора в зоопарка на 1 март"}
{"url": "https://trud.bg/%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%bd%d0%b0-%d0%b2%d1%81%d0%b8%d1%87%d0%ba%d0%b8-%d0%b7%d0%b0%d0%bc%d0%b8%d0%bd%d0%b0%d0%b2%d0%b0%d1%89%d0%b8-%d0%bf%d0%be%d1%81%d0%bb%d0%b0/", "text": "Вицепремиерът и министър на външните работи Екатерина Захариева прие ръководството на Асоциацията на почетните консули. Това съобщиха от пресслужбата на МВнР. На срещата министър Захариева обсъди възможностите за съвместна работа в сферата на международните и икономически отношения на страната ни. ,,Българската външна политика трябва да бъде икономически насочена. На всички заминаващи посланици казвам, че икономиката на страната ни е топ приоритет. България трябва да бъде добре. Това може да става чрез култура и туризъм, което би допринесло за развитието на българския бизнес‘‘, подчерта външният ни министър. Екатерина Захариева посочи, че Министерството на външните работи усилено за подобряване на визовите услуги, за да не страда българският бизнес. ,,Разширяваме визовите центрове в Русия на над 50, в Китай – на над 15, в Индия от март ще имаме изнесени визови центрове, за Виетнам са в ход преговори в момента“, посочи министърът. Екатерина Захариева информира ръководството на Асоциацията на почетните консули, че по инициатива на министерството през октомври ще бъде организирана среща на всички почетни консули, представляващи България по света. Подобен форум би допринесъл за привличане на инвестиции към България. ,,Смятам, че почетните консули могат да вършат чудесна работа и го правят. Благодарна съм на много почетни консули за подпомагането на развитието на българския бизнес“, подчерта министър Захариева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " Захариева: На всички заминаващи посланици казвам, че икономиката на страната ни е топ приоритет"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b5%d0%b4%d0%b8%d0%bd-%d0%be%d1%82-%d1%81%d0%ba%d0%b8%d0%be%d1%80%d0%b8%d1%82%d0%b5-%d0%b7%d0%b0%d1%82%d1%80%d1%83%d0%bf%d0%b0%d0%bd%d0%b8-%d0%be%d1%82-%d0%bb/", "text": "Починал е един от четиримата скиори, спасени, след като бяха   курорт Кран Монтана, съобщи днес полицията. Става дума за 34-годишен френски гражданин, работил като ски патрул, предаде ДПА. Той е бил тежко ранен от снежната маса, стоварила се вчера върху писта в курорта. Той бе изваден вчера изпод снега заедно с още трима души, леко ранени. По-късно французинът е починал в болница, съобщи Ройтерс. В голямата издирвателна операция участваха осем хеликоптера, 12 кучета и повече от 240 полицаи, спасители и войници. Тази сутрин операцията бе временно прекратена, тъй като през нощта не бяха открити други затрупани и няма сведения за изчезнали хора. При нужда издирването ще бъде подновено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " Почина един от скиорите, затрупани от лавина в Швейцария"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b8%d0%b7%d0%bf%d0%b5%d0%bf%d0%b5%d0%bb%d0%b8%d0%bb-%d0%b4%d0%b8%d1%80%d0%b5%d0%ba%d1%82%d0%be%d1%80%d1%81%d0%ba%d0%b8-%d0%ba%d0%b0%d0%b1%d0%b8%d0%bd%d0%b5%d1%82/", "text": "Пожар е изпепелил директорския кабинет в Професионалната гимназия по земеделие в град Завет и е унищожил цялото оборудване, включително DVR-система за видеонаблюдение , съобщиха от полицията в Разград. Сигналът, че гори училището, е подаден на тел.112 към 19,05 часа във вторник от живущ в съседство. Огънят е унищожил само помещение от 42 кв. м, където било работното място на директора на училището. Овъглени са били  два монитора, лаптоп, вътрешно тяло на климатик, настолен компютър, принтер, конвекторна печка и други вещи. Огънят се разгорял бързо и заради дървената облицовка на стаята. В сряда полицията прави отново подробен оглед на щетите от пожара в търсене на причината. Тъй като електричеството е спряно, нямаше учебни занятия. Дали те ще бъдат възобновени в четвъртък зависи от възстановяването на елзахранването на сградата, която се отоплявала с климатици, съобщиха от управлението на образованието в Разград. От там допълниха, че главната книга и дневниците са били в други помещения и не са засегнати. Унищожени са били обаче протоколите от проведения същия ден изпит на подготвящи се в самостоятелна форма около 10 ученици. Заради големите щети в кабинета, в който били натрошени и стъклата, не можело да се каже дали е имало взлом в стаята. В училището нямало жива охрана и се разчитало на видеонаблюдението, но записващото устройство е унищожено от огъня. Към момента било установено, че директорът си е тръгнал към 18 часа, а секретарката към 18,30 часа. Нямало включени печки, но работели климатици. Два от тях, ползвани в учебни стаи, били извън строя и трябвало да се смеят. Самият учебен корпус не бил засегнат. Били опушени около 200 кв. стени. Училището нямало застраховка на имуществото и щяло да се разчита на авансово плащане на наемите от земеделските земи, за да се осигурят средства за ремонти и купуване на ново оборудване, казаха още от управлението на образованието. От общината в Завет са изпратили работници, за да подпомогнат разчистването на щетите и щели да помагат за ремонта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " Пожар изпепелил директорски кабинет в училище\t\t\t"}
{"url": "https://trud.bg/%d0%bb%d0%b5%d0%ba%d0%be-%d0%b7%d0%b0%d0%bc%d1%8a%d1%80%d1%81%d0%b5%d0%bd-%d0%b2%d1%8a%d0%b7%d0%b4%d1%83%d1%85-%d0%b2-%d1%81%d0%be%d1%84%d0%b8%d1%8f-%d0%b4%d0%bd%d0%b5%d1%81-%d1%83%d1%82%d1%80%d0%b5/", "text": "Има леко превишаване на нормите за фини прахови частици във въздуха в София днес. Затова Столичната община съветва софиянци да изберат градския транспорт и екологичното отопление. Това са най-леките от мерките, които се предприемат за чистотата на въздуха. На станцията в „Надежда“ е измерена средноденонощна концентрация на фини прахови частици във въздуха от 90 µg/m3, на „Хиподрума“, 75 µg/m3, а в „Павлово“-малко над 70 µg/m3. Нормата за фини прахови частици е 50 µg/m3. Според правилата на общината, мярката „зелен билет“ се въвежда при превишение от над 200 µg/m3. Според прогнозата на сайта на Столичната община, утре в София не се очаква превишаване на нормите за концентрация на фини прахови частици във въздуха. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " Леко замърсен въздух в София днес, утре фините прахови частици ще са отново в нормите"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b4%d0%b0%d0%b2%d0%b0%d0%bc%d0%b5-%d0%be%d1%81%d0%bd%d0%be%d0%b2%d0%b0%d1%82%d0%b0-%d0%b7%d0%b0/", "text": "Днес даваме основата, върху която в парламента да се проведе дебат, отбеляза премиерът Бойко Борисов по време на правителственото заседание, на което бяха одобрени изменения и допълнения в Закона за местното самоуправление и местната администрация. Решението на Министерския съвет е във връзка с ангажимента, който министър-председателят пое в края на миналата година по време на срещата си с представители на сдружението на кметовете на кметства. Тогава премиерът Борисов разпореди на финансовия министър изготвянето на законодателни промени, които да подобрят субординацията между общинските кметове и кметовете на кметства. Това съобщиха от правителствената информационна служба. „С този законопроект сме предложили изменения, които според нас са балансирани и приемливи“, заяви министърът на финансите Владислав Горанов по време на правителственото заседание. Той изтъкна, че проектът предвижда задължение на общинския съвет при приемането на бюджета на общината да одобрява разходи по определени показатели на кметствата в рамките на общия бюджет на общината. Изрично се регламентира задължението за кмета на общината в хода на изпълнение на бюджета да осигурява своевременно през годината одобрените разходи по бюджетите на кметствата. Създава се възможност кметовете чрез свои представители да участват в цялостния процес по подготовката на офертите, строително-ремонтните работи и приемателните комисии за обекти, които се намират на територията на кметството. Министър Горанов отбеляза, че на база на становищата, постъпили в рамките на общественото обсъждане на текстовете, може да се направи извода, че няма единно мнение между Националното сдружение на общините и Националното сдружение на кметовете на кметства. „Считам, че не е роля на изпълнителната власт да бъде арбитър между двете сдружения. Независимо от липсата на единно мнение, предлагам този законопроект да бъде одобрен от Министерския съвет и внесен в Народното събрание, където да продължи дебатът по законопроекта, тъй като тази тема продължава да бъде обект на политически спекулации между отделни представители на политическите сили“, каза още министърът на финансите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.20", "title": " Премиерът Борисов: Даваме основата за промени в Закона за местното самоуправление и местната администрация"}
{"url": "https://trud.bg/%d0%b4%d0%be%d0%b6%d0%b8%d0%b2%d0%be%d1%82%d0%b5%d0%bd-%d0%b7%d0%b0%d1%82%d0%b2%d0%be%d1%80-%d0%bf%d0%be%d0%b8%d1%81%d0%ba%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0/", "text": "Четворният убиец от град Каспичан Петър Петров/64г./, който посече със сатър за месо чичо, стринка и двамата си братовчеди, застана в сряда пред Окръжния съд в Шумен. Присъдата за деянието му ще бъде произнесена в 16 часа днес, реши съдия Марияна Георгиева, след като обвиняемият в първото разпоредително заседание поиска делото да върви по реда на съкратеното съдебно следствие и призна всички факти от обвинителния акт, внесен от прокурор Румен Рачев.  Повече от час обвинителят говори как се е стигнало до кървавата вакханалия в къщата на ул.“Георги Раковски“. Той поиска най-тежкото справедливо наказание в случая – доживотен затвор без право на замяна, което заради съкратеното съдебно следствие следва да се замени със затвор от 20 до 30 г. Както „Труд“ писа, на 26 септември м.г. четирите трупа на възрастните Гуля и Георги Великови и техните деца Славка и Веселин бяха открити на първия етаж на двуетажната къща. Два дни по-рано семейство е било посечено от Петър, син на вече покойния брат на Георги. Убиецът живеел на втория етаж в същата къща. Ззавърнал се през 2015 г. Преди това живял в Димитровград и Смолян, сам отгледал двете си деца, след като съпругата му го напуснала. От идването в Каспичан Гуля и Георги непрекъснато му натяквали, че този имот не е негов, питали го кога ще се изнася. Петър юридически нямал собственост, защото бил прехвърлил своя дял на единия си син, същото бил сторил и баща му. Вместо „добър ден“ чичо и стринка при всеки повод му казвали, че е нежелан, изтъкна и прокурорът. Петър се затварял за седмица-две в къщата, спускал завесите и не искал да вижда никого. Пред съседи споделял гнева си, веднъж дори се заканил с цинизъм по адрес на роднините. На 24 септември към 16 часа Гуля минала край Петър, който стоял на пейка пред къщата и за пореден път попитала: „Ти още ли си тук, няма ли да се изнасяш?“ Мъжът взел сатър, поставил го в найлонова торба и влъзъл в къщата на роднините си, които заварил да стоят в една от стаите. „Няма ли да спрете да ме тормозите?“, попитал ги той, а в отговор чул, че дори и те да си отидат от този свят, децата им ще продължат. Тогава Петър се развъртял със сатъра, първо посякъл стринка си с 16 удара, с още 24 убил и чичо си. Измил се и тръгнал да се прибира, но тогава в къщата се прибрал техният син Веселин. Петър се справил и със 110-килограмовия строител. След него за лош късмет в къщата се прибрала и сестра му Славка и тя била съсечена на входа. Веселин още хъркал и агонизирал, и убиецът го доубил с брадвичката. Повече от 90 удара са били нанесени по телата на четирите жертви, ставя ясно от съдебно-медицински експертизи, кръв хвърчала до тавана. След кървавата баня Петър се прибрал на втория етаж и там го заварили служители на спецотряда след два дни. Не оказал съпротива и разказал всичко, което е сторил. Четирите трупа били открити след като дъщерята на Славка два дни не могла да се свърже по телефона с майка си, а като влязла с полиция намерили трупа й до вратата. По време на делото в сряда граждански иск от 100 000 лв. към извършителя предяви само сестрата на Гуля. Прокурорът поиска да бъдат уважени 50 000 лв. Убиецът трябва да заплати и над 5 470 лв. деловодни разноски. „Признавам се за виновен, съжалявам“, каза убиецът и помоли съда колкото е възможно да намали присъдата му. Заради съкратеното съдебно следствие той има право на 1/3 по-ниска присъда.  ", "date": "2019.02.20", "title": " Доживотен затвор поиска прокуратурата за четворен убиец"}
