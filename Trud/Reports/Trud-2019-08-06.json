{"url": "https://trud.bg/%d0%b8%d0%b7%d0%b7%d0%b5%d1%85%d0%b0-%d0%b1%d0%bb%d0%b8%d0%b7%d0%be-%d0%bc%d0%b8%d0%bb%d0%b8%d0%be%d0%bd-%d0%be%d1%82-%d0%b1%d0%be%d0%b3%d0%b0%d1%82%d0%b0-%d1%84%d0%b0%d0%bc%d0%b8%d0%bb%d0%b8%d1%8f/", "text": "Близо милион, три луксозни джипа, злато и други са иззети от жилища и обекти на имотна фамилия от разградското село Ясеновец. В ареста във вторник сутринта, в хода на досъдебно производство за пране на пари и укрити данъци в големи размери, са задържани 62-годишният Шакир М., синът му Сезгин и съжителстващата с него 38-годишна Сюзен. Прибран е и 22-годишинят син на Сезгин от първия брак, съобщиха от Апелативна прокуратура във Варна и полицията в Разград. Под ръководството на Окръжна прокуратура в Разград са извършени претърсвания и изземвания от четири адреса в селото и в град Разград. В специален тайник са намерени близо 400 000 евро, 150 000 лева и около 3 кг злато. Тайникът бил в стена, скрит зад картина. Иззети са и луксозни германски автомобили. От събраните по досъдебното производство доказателства до момента става ясно, че въпреки липсата на доходи в България 62-годишният Шакир М. придобил през август миналата година недвижим имот в село Ясеновец с построена в имота къща със застроена площ от близо 200 кв. м и гараж, посочват от прокуратурата. Неговият син Сезгин обитавал друг имот на същата улица, притежавал апартамент в Разград, както и микробус. Живеещата с него на семейни начала Сюзен имала апартамент и фризьорски салон в Разград и луксозен автомобил БМВ. Синът на Сезгин пък карал спортно БМВ. Фамилията имала магазин в Разград, закупен през миналата година. Установено е, че парите са с придобити от т.нар. „алоджийство”, а имотните сделки са извършени чрез тежко умишлено престъпление, каквото е прането на пари, съобщават още от прокуратурата. То се наказва с лишаване от свобода от 3 до 12 години и глоба от 20 000 до 200 000 лева. Шакир М. е избегнал установяването и плащането на данъчни задължения в големи размери през периода от 30 април 2016 до 30 април 2018 г., като не е подал декларации за облагаеми доходи от източници в чужбина. От полицията поясниха, че специализираната полицейска операция е проведена от ТЗ „БОП“ – Русе и ОДМВР-Разград. Образуването на делото започнало преди два месеца след анонимен сигнал, подаден лично до окръжния прокурор на Разград Тихомир Тодоров. В хода на разследването е установено, че типичната алоджийска схема е усъвършенствана – мъжът действал с подставени лица, като теглел парите от държави извън еврозоната, за да не могат да бъдат проследени. Алоджийството е масов бизнес в региона, при който жени от всякакви възрасти си намират в сайтове зажаднели за любов чужденци, говорещи турски. Лъжат ги, че са девици с трудни съдби. Завързват с тях виртуална любов и ги мамят как ще отидат при тях, но все нямат пари и ги застигат разни беди. Хванатите в капан мъже пък пращат пари, без да предполагат, че на същата кукичка са нанизани още десетки наивници като тях, чиито сметки се източват по схемата. Тъй като досега ги хващаха чрез паричните преводи, явно схемата е била модернизирана, става ясно след изявление на полицията и прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Иззеха близо милион от богата фамилия в разградско село\t"}
{"url": "https://trud.bg/%d0%b8%d0%b2%d0%b0%d0%bd-%d0%bf%d0%b5%d1%82%d0%ba%d0%be%d0%b2-%d0%b2%d1%82%d0%be%d1%80%d0%be%d1%82%d0%be-%d0%bc%d1%8f%d1%81%d1%82%d0%be-%d0%bd%d0%b8-%d0%b5-%d1%81%d0%b0%d0%bc%d0%be-%d0%b7%d0%b0/", "text": "Второто място не означава нищо, то е само за престиж – заяви треньорът на волейболистките Иван Петков.  На олимпийската квалификация в САЩ националките завършиха след домакините и през януари ще играят нова пресявка за взимане на квота. „Лъвиците“ обаче затрудниха американките, като завършиха 2:3. „Имало е изненада, но са били подготвени за нас – продължи той. – Да, беше удовлетворение за мен играта. Но щом не сме победили, има още много път да извървим. Този мач ни показа, че донякъде сме на правилен път, но и много върху каквото да мислим.“", "date": "2019.08.06", "title": " Иван Петков: Второто място ни е само за престиж"}
{"url": "https://trud.bg/%d0%b4%d0%b5%d1%8f%d0%bd-%d0%b4%d0%be%d0%bd%d0%ba%d0%be%d0%b2-%d0%b8-%d1%80%d0%b0%d0%b4%d0%b8%d0%bd%d0%b0-%d0%ba%d1%8a%d1%80%d0%b4%d0%b6%d0%b8%d0%bb%d0%be%d0%b2%d0%b0-%d0%bd%d0%b0-%d1%80%d0%be%d0%bc/", "text": "Докато редица български популярни лица подкрепят кампанията „Родното море не е демоде“, споделяйки свои снимки от нашите плажове, има хора, които предпочитат през летния сезон да посетят други брегове. Такова е решението и на актьорската двойка – Радина Кърджилова и Деян Донков, които избраха да прекарат първите дни от месец август на гръцки остров. Преди броени часове носителката на награда „Аскеер“ сподели снимки в официалната си Инстаграм страница от о-в Лемнос, на които се вижда, че с тях е и 3-годишният ѝ син Христо. Лемнос е осмият по големина остров на южната ни съседка, намиращ се в северната част на Егейско море. Според легендите, някога той бил посветен на древногръцкия бог Хефест – покровител на огъня. Митовете гласят, че майка му Хера го хвърлила от Олимп на земята и той паднал на Лемнос. Името на острова се открива и в Омировата „Илиада“, заради близкото му разположение до историческия град Троя. Благодарение на сравнително късното си туристическо развитие, започнало през последните 30 г., мястото е запазило облика си и примамва посетителите с дивия пейзаж. По голяма вероятност именно това е привлякло Кърджилова и Донков, понеже актрисата споделя в социалната мрежа кадри и на недокосната от човешка ръка плажна ивица.", "date": "2019.08.06", "title": " Деян Донков и Радина Кърджилова на романтична почивка в Гърция (СНИМКИ)"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%89%d0%b5-%d0%bf%d0%be%d0%bb%d1%83%d1%87%d0%b8-%d0%b1%d0%bb%d0%b8%d0%b7%d0%be-3-%d0%bc%d0%bb%d0%bd-%d0%b5%d0%b2%d1%80%d0%be-%d0%be%d1%82-%d0%b5/", "text": "Европейската комисия ще отпусне на България 2,9 млн. евро заради кризата с африканската чума по свинете. Това ще бъде първи транш за покриване на спешни разходи. Това е станало ясно на днешната среща в Брюксел на земеделския министър Десислава Танева с европейския комисар по здравеопазване и безопасност на храните Витянис Андрюкайтис. Това каза зам.-министърът на земеделието, храните и горите Янко Иванов във връзка с предприетите мерки за ограничаване на заболяването Африканска чума по свинете. Парите са за покриване на най-неотложни нужди – дезинефекция, диагностики и т.н., като в рамките на 30 дни ще получим общо 11 млн. евро, които ще покрият обезщетенията на стопаните на умъртвени прасета от официално регистрираните ферми, съобщи Иванов. Прочетох, че от БСП са казали, че няма ветеринарни лекари. Това не отговаря на истината имаме 1100 ветеринарни лекари, частно практикуващи, на договор с Българската агенция по безопасност на храните, така че имаме ветеринарно-медеицианско обслужване във всяка една точка на страната. Друг е въпросът е дали стопаните сключват договори с тях, заяви зам.-земеделският министър. Вирусът на африканската чума продължва да се разпространява. Това не е изненеда – както грипът се разпрострянава през зимата, така и африканската чума се разпрострянава през летния сезон – има активна селскостопанска дейност, гората е пълна с диви прасета. Изобилието от диви прасета в комбинация със свинекомплекси и лични стопанства без никаква биосигурност е предпоставка за разпространение на заразите. Ние предприемаме необходимите мерки – те не се наша приумица, те са в правилника Световната организация за животните, посочи Янко Иванов. Мерките са в три направления – за дивите животни, за индустриалните ферми и за личните стопанства. Първата и основна мярка е да ликвидираме час по-скоро източника на заразата – болните животни и местата и материалите, с които са били в контакт и които могат да станат източник на инфекцията. Една от възможните мерки е умъртвяване на болните животни, загробване и извършване на дезинфекция. Другата мярка е да направим така, че да не излагаме на риск от зарязяване незаразените територии – да няма придвижване на заразени животни. Когато ограничим и локализираме инфекцията, ще тряба да започнем с мерки за нейното изкореняване. Борбата ще е дълга и трудна и тя изисква участието на много и различни институции, както и на цялото общество. Срещу тази болест няма ваксина, няма лечение – предприетите мерки са единствените възможни, заяви Иванов. Не отричаме, че имаме пропуски. В последните 2-3 години вместо да редуцираме популацията на дивите животни нормалният отстрел възлиза на 40-60%, а при такива ситуация трябва да достигне поне до 80%. Ние не можахме да го достигнем, не можем да го отречем. Това трябва да го свършат ловците. Но на тях това им е хоби, а не е задължение. Ние можем да ги приканваме и да има поощрение. Затова сега сме решили на има поощрение за всеки един труп. Но това няма да стане с магическа пръчка. В Испания борбата е продължила 30 години, каза още Янко Иванов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " България ще получи близо 3 млн. евро от ЕС за борба с африканската чума"}
{"url": "https://trud.bg/17-%d0%b4%d1%83%d1%88%d0%b8-%d1%81%d0%b0-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%bf%d0%be%d1%80%d0%b5%d0%b4%d0%b8%d1%86%d0%b0-%d1%81%d1%82%d1%80%d0%b5%d0%bb%d0%b1%d0%b8-%d0%bf/", "text": "17 души са ранени през изминалия празничен уикенд в поредица стрелби в канадския град Торонто, съобщават местните телевизионни канали „Глобал Нюз“ и Си Би Си.     Първият понеделник на август е официален празник във всички канадски провинции, на който те празнуват създаването на своята държавност. По традиция през така наречения „дълъг уикенд“ се организират различни празненства и чествания. В Торонто, където празникът е известен като Денят на Симко, по името на първия губернатор на Горна Канада, честванията са били белязани от поредица кървави инциденти. Първият инцидент е бил регистриран от полицията в съботния следобед, когато двама мъже са били открити простреляни след телефонен сигнал. През уикенда са били регистрирани общо 11 случая с употреба на огнестрелно оръжие в различни части на града, съобщава Си Би Си. Насилието е достигнало връхната си точка, когато в ранните часове на понеделник седем души са били простреляни в популярен нощен клуб. Някои от ранените са хоспитализирани в критично състояние. „Ситуацията е много тревожна, но тези престъпления са разкриваеми“, заявил шефът на местната полиция Марк Саундърс пред медиите. Саундърс също така е казал, че ще бъдат съсредоточени допълнителни патрули в определени части на града заради вълната от насилие. Ще бъдат предприети и допълнителни мерки за справяне със ситуацията, които той обаче отказва да разкрие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " 17 души са ранени при поредица стрелби по време на национален празник в Торонто"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%b2%d0%b7%d0%b5-%d0%bc%d0%b0%d1%87-%d0%b2-%d0%ba%d0%be%d0%b9%d1%82%d0%be-%d0%bf%d0%be-%d1%82%d1%80%d0%b0%d0%b4%d0%b8%d1%86%d0%b8%d1%8f-%d1%81/", "text": "Измъчена победа с 2:0 записа „Левски“ над „Царско село“ в последен мач от четвъртия кръг на Първа лига. „Сините“ стигнаха до трите точки с голове в добавеното време, когато вече не се виждаше как нулите на светлинното табло ще се променят. Точни бяха Найджъл Робърта и Станислав Иванов. Но за разлика от много други случаи през последните години, сега столичният гранд измъкна победата донякъде с характер, донякъде и с късмет. Факт е обаче, че в предходните кампании „сините“ се дъниха звучно срещу съперници от същия ранг, а това неимоверно водеше до напрежение в съблекалнята. Така беше във всяка една от последните пет кампании. Най-пресен е случаят със „Септември“. През декември миналата година „сините“, водени от Славиша Стоянович, стигнаха само до 2:2 с изпадналия впоследствие тим. Символичният домакин изравни с гол със задна ножица на Мирослав Будинов в края. Месец по-рано столичният гранд се провали и срещу „Ботев“ (Враца) насред „Герена“, губейки с 1:3. Сезон по-рано с треньор Делио Роси „Левски“ разочарова феновете си с нулево равенство с „Витоша“ (Бистрица). А преди това сухи ремита бяха записани още при Любко Петрович („Монтана“) и Стойчо Стоев – „Пирин“ и „Монтана“.  „За мен това е най-сладката победа, откакто съм тук – призна сега Петър Хубчев. – Беше постигната с голямо желание. Видяхме, че играта не върви, ако бяхме вкарали по-рано гол, може би щеше да е различно. Важното е, че до края търсихме тези 3 точки и в крайна сметка успяхме. Тази победа обаче няма да ни заблуди. Истината е, че умората също играе вече роля.“  А Хубчев уточни, че в следващия мач „сините“ ще играят по друг начин: „Срещу „Берое“ и „Локомотив“ (Пд) ще бъде различно, защото това са отбори, които играят футбол и ще бъдем с нова тактическата постройка.“  Срещу „Царско село“ дебют за „Левски“ като титуляр направи Франко Мазурек. Халфът зае мястото на Давиде Мариани зад нападателя, но през втората част бе заменен от Здравко Димитров. Първи минути с екипа на „сините“ записа и Асен Чандъров, играещ под наем от „Септември“.  „Царско село“ е доста агресивен отбор – коментира халфа след дебюта. – Трябва да сме колектив и всеки мач да излизаме за победа. Юноша съм на „Левски“ и винаги съм искал да направя дебют за мъжкия отбор.“", "date": "2019.08.06", "title": " „Левски“ взе мач, в който по традиция се дънеше"}
{"url": "https://trud.bg/%d0%bd%d0%b5%d0%b4%d0%b5%d0%bb%d0%b5%d0%b2-%d0%bd%d1%8f%d0%bc%d0%b0-%d0%b4%d0%b0-%d0%b8%d0%b3%d1%80%d0%b0%d0%b5-%d0%b2-%d0%bb%d0%b5%d0%b2%d1%81%d0%ba%d0%b8/", "text": "„Няма разговори за Тодор Неделев, нито на високо, нито на ниско ниво! Такива не са започвани, не сме коментирали никаква оферта от „Левски“, защото такава няма! Неделев нееднократно е заявявал, че е щастлив в Ботев Пловдив. Нямам причини да смятам, че това се е променило.“ Това заяви изпълнителният директор на „Ботев“ (Пловдив) Иван Йотков. В същото време самият Тодор Неделев написа във фейсбук: „Относно писаниците! Да се знае! Повече няма какво да кажа!!!“ Постът бе придружен от красноречива снимка.", "date": "2019.08.06", "title": " Неделев няма да играе в „Левски“"}
{"url": "https://trud.bg/%d1%81%d1%8a%d1%81%d0%b5%d0%b4%d0%b8%d1%82%d0%b5-%d0%bd%d0%b0-%d0%bf%d1%80%d0%b5%d1%81%d0%bb%d0%b0%d0%b2%d0%b0-%d0%bd%d0%b5-%d1%8f-%d0%be%d1%81%d1%82%d0%b0%d0%b2%d1%8f%d1%82-%d0%b4%d0%b0-%d1%81%d0%bf/", "text": "Попфолк певицата Преслава се оплака в личния си Facebook, че не е успяла да се наспи предната нощ заради своите съседи. Оказа се обаче, че поводът за безсънието е доста приятен. „ „, сподели изпълнителката. Въпреки забавната публикация на Преслава, последователите й бързо смениха темата и започнаха да спорят за скорошната й операция на носа. Независимо от факта, че певицата  , темата остава все така актуална.", "date": "2019.08.06", "title": " Съседите на Преслава не я оставят да спи"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d1%81-%d0%b0%d0%b2%d1%82%d0%be%d1%87%d0%b0%d1%81%d1%82%d0%b8-%d1%81%d0%b5-%d0%b7%d0%b0%d0%bf%d0%b0%d0%bb%d0%b8-%d0%b2-%d1%88%d1%83%d0%bc%d0%b5%d0%bd%d1%81%d0%ba/", "text": "Камион „Волво“, натоварен с авточасти и консумативи, се запали край шуменското село Радко Димитриево във вторник след 16 часа. По време на движение водачът забелязал, че гори задна гума и спрял. На помощ му се притекли и военни от близкото поделение, както и екип на пожарната. Изгоряла е кабината и каросерията на камиона, съобщават от полицията.   ﻿  Огънят и гасенето предизвикаха задръстване по пътя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Камион с авточасти се запали в Шуменско"}
{"url": "https://trud.bg/%d0%b1%d0%b8%d1%82-%d0%b8-%d0%b4%d1%83%d1%88%d0%b5%d0%b2%d0%bd%d0%be%d1%81%d1%82-%d0%bd%d0%b0-%d1%85%d0%be%d1%80%d0%b0%d1%82%d0%b0-%d0%b2-%d0%b3%d1%8a%d1%80%d1%86%d0%b8%d1%8f/", "text": "„Ясо филе, ена колокетаки, уан узакис пломарис, гут поли гут ке хтаподи ена, дзадзики и… (гледа втренчено в бутилката вода, която посочва с пръст), това бе. „Неро“, пита любезният келнер? Да, бе, неро, подвикват от другия край на масата. Това цицко (всичко)? Пита на свой ред сервитьорът. Цицко, цицко, филе. Каталавес? (разбираш ли), избухва в смях българската компания, пристигнала да потопи в гръцкото море галона с бира. Келнерът усмихнато клати глава в знак на разбиране, докато разстила хартиените покривки върху масата. „Цеце, виде ли ма, как ни слугуват“, продължава загорелият от слънцето българин и дърпа от кутията цигара. На съседната маса двойка французи поръчват гръцка салата и вода. „Глей, ма, глей, тия па умрели от глад. Не ми я фали Европа-та“, сочи ги с пръст нашият човек, а хората, които забелязват жеста, любезно се усмихват. Децата реват, масата се огъва от поръчките, отрупана като за сватба. Запотените балканци се надпреварват в пресушаване на бутилки Узо на 40 градуса. Жените притичват към морето и се връщат недоволни, че е толкова бистро, къде ще пикае детето. „Превзехме ги ма, тука си е България. Глей и менюто е на български. Ако не сме ние, шЪ умрат от глад с таа криза. Халкидики-то си е българско“, продължава разговорът в посока, че гърците са ни откраднали територията, ама вече си е наша. Обичайна картина на масов български турист в Гърция, който, като се върне в Родината, започва меланхолично да се хвали как гърчулята му слугували и какви късметлии били византийците (разликата между грък и византиец не се прави). На масовия балкански турист му убягва фактът, че Византийските императори и целият механизъм на техния дворец в Константинопол, може да са говорили и пишели законите си на гръцки, но никога не са твърдели, че са Гърци. Смятали са себе си за вождове на Източната Римска империя. Но това е друга тема. Тъжно е обаче, че на балканските туристи им убягва фактът, че тежката индустрия на Гърция, наречена „туризъм“, се изразява именно в задоволяване капризите на всички класи туристи и предлагане на удоволствия за приятно изкарване на ваканция. Забелязват крайния резултат, без да виждат пътят до него. „Мързи ги, та две не виждат и не работят“, е всеобщата констатация за гърците. Балканците, счупили веригите на тоталитаризма и тръгнали да превземат Европа-та, незнаят, че в Европа-та има закони, които не позволяват при температура над 40 градуса да се работи. Това е и причината да падат кепенците на всички магазини и учреждения, когато живакът тръгне нагоре, а не защото на гърците им се спи. Този мит за мързела на гърците е абсолютен фейк. Обективната истина е съвсем различна от тази лековерна и илюзорна картинка.Това, което повечето българи не знаят, е че на „мързеливите гърци“ понякога им се налага да работят на по две места, за да свържат двата края. Според проучване на Организацията за икономическо сътрудничество и развитие (ОИСР) от 2012 г., гърците са най-работливите граждани на ЕС. Цели 2017 часа годишно, сравнено е с най-малко работещите в Холандия, само 1377 часа годишно. „Те си нямат високи блокове като нашите“, е също една от българските констатации. В Гърция високо строителство е забранено, не само защото е земетръсна зона, но и заради високи температури. В Испания също има паралелна забрана, но в момента българинът открива Гърция и всички упреци са насочени към южната съседка. В Атина има и друга причина за ниско строителство и това е изискването да няма по-висока сграда от хълма Акропола. От своя страна гърците също не проумяват странностите на балканците. След масовото нахлуване на туристи в Северна Гърция се наложи да бъдат въведени несъществуващи до момента глоби и забрани. След като свободните плажни ивици се напълниха с боклуци, гръцката държава въведе парична глоба до 300 евро за това. След като българските риболовци нахлуха по язовирите, гърците наложиха отново глоби за неспазване на гръцкия риболовен регламент. Факт е, че и последното гръцко село в Северна Гърция, където не е имало туристи, се изправи от заливащите ги автобуси с балкански туристи, помъкнали хладилни чанти и кълчещи се вечер под лозите на бай Йорго под звуците на „Бяла роза“. Ново туристическо перо, което никой не подценява, защото влива макар и оскъдни средства в гръцката икономика, но това не е Гърция на Онасис и Зорбас, а на Ганьо. Това, че гърците са усмихнати и лъчезарни хора, чиято усмивка е мехлем за туристите, не означава, че са лукави. Тайната на гръцкия туризъм е именно в манталитета им. С охота се грижат и адаптират към поведението на гостите си, защото за гърците туристът е Господар. Домакините на семейните хотели те посрещат още на улицата. Тръгнеш ли да изваждаш куфарите от багажника – без дори да те питат дали имаш нужда от помощ, се втурват да помагат, защото гърците обичат чужденците и се борят за абсолютно всеки турист.   Удоволствието да те обслужат Ако на Халкидики за съседите е удоволствие да пренесат на туристите бурканите с кисели краставички и компоти до стаята, то на Миконос е удоволствие да докарат камили от Дубай за арабските шейхове. Гърция е туристическа палитра, която носи на раменете си голям товар. Страна с богата история и дъх на маслини, а не само на узо и море…", "date": "2019.08.06", "title": " Бит и душевност на хората в Гърция\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b5%d0%bb%d0%b5%d0%bd%d0%b0-%d0%ba%d0%b0%d0%bd%d0%b8-%d1%85%d1%83%d0%b4%d0%be%d0%b6%d0%bd%d0%b8%d1%86%d0%b8-%d0%b7%d0%b0-%d1%83%d1%87%d0%b0%d1%81%d1%82%d0%b8-2/", "text": "Пленер по изобразително изкуство в гр.Елена е сред дейностите на съвместния проект „Култура във вечността“ на общините Елена и Меджидия, финансиран по програма за трансгранично сътрудничество „Interreg V-A Румъния – България 2014-2020 г.“ В тази връзка община Елена отправя покана към професионалисти или любители художници за участие в пленера, който ще се проведе в Елена от 20 до 23 август. Целта на пленера е да осигури трайна устойчивост на резултатите от проекта – насърчаване на културата чрез изкуството и пренасянето й в бъдещите поколения. В събитието участниците от двете общини – Елена и Меджидия ще могат да придобият най-добрите практики на живописта, ще имат възможност да работят на открито и на закрито, професионални художници ще им представят най-добрите техники за рисуване. Пленерът по живопис ще завърши с изложба, а участниците ще дарят картините на община Елена за фонда на новата художествена галерия, която ще се помещава във възстановеното по проекта изгоряло училище в центъра на града. В рамките на събитието ще бъде организирана обиколка сред природата за творческо вдъхновение на участниците. Разходите за храна, както и всички материали за рисуване, са за сметка на проекта.  За информация и записвания с представяне на портфолио при Светослав Петров, ръководител на проекта, на телефон 0879 626 251 или на email: iep@elena.bg Срок за заявяване на интерес до 15 август. Заявките за участие ще бъдат разгледани от модераторите на пленера. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Община Елена кани художници за участие в пленер"}
{"url": "https://trud.bg/%d0%b7%d0%bb%d0%be%d0%b1%d0%b5%d0%bd-%d1%81%d0%be%d1%80%d0%be%d1%81%d0%be%d0%b8%d0%b4%d0%b5%d0%bd-%d0%b2%d0%be%d0%b9-%d1%81%d1%80%d0%b5%d1%89%d1%83-%d0%bf%d1%80%d0%be%d0%ba%d1%83%d1%80%d0%b0%d1%82/", "text": "Пълната демокрация лесно преминава в анархия, скоро преминава в кървав терор Очаквана е съпротивата на соросоидната пасмина срещу кандидатурата на Иван Гешев за възможен главен прокурор. Не е изненада и истеричният тон в нападките на платено обвързани с кривозащитни, джендъристки и мулти-култи адвокати, непеошници и журналисти от маргинални безродни издания. Естествени са и наситените с мрачни прокоби за демокрацията по нашите земи изцепки на провалени политици от бутикови партийки. Дори в частично аргументираните критики по адрес на Гешев ясно се долавя манипулативната линия за очерняне на прокуратурата, на Висшия съдебен съвет (ВСС), правосъдната система, правителството. Добре позната практика от началото на 90-те години. Доста хорица направиха кой политическа кариера, кой блажни постове и партиен бизнес, кой само парици с участия в протестни агитки, с фалшиви емоционални изблици за жажда за правда и свобода, громене на измислени врагове и клетви за вярност към силните на деня. Известно е покрай търговията и политиката, че всяко нещо, пробутвано агресивно, или е с ниско качество, или е вредно. Все пак атаката е главно срещу прокуратурата, грантаджиите отдавна са натренирани в операции спрямо този обект. Дори адвокатът кучезащитник Татарчев не харесаха твърде като главен прокурор, макар да беше върл седесар. Върху дългогодишния съдия и учен професор Никола Филчев изливаха помия и отправяха отвратителни обвинения почти през целия му мандат. Не се оказа по отвореняшкия им нрав дори много балансираният и пределно въздържан професор Борис Велчев, учен и преподавател. Дядо имал неподходящ, президентът Първанов го бил предложил, не направил реформа – с такива простотии атакуваха него и институцията без всякакво предизвикателство и принципно основание. Маскарят напоително и сегашния главен Сотир Цацаров, чиято предишна кариера също е на съдия. Значи не лицето, институцията е на прицел. Иван Гешев обаче е кандидат на самата прокуратура. За пръв път магистрат с такъв профил може да я оглави! Разбира се, ако бъде избран с поне 17 гласа от кадровиците във ВСС. Това може и да не се случи, прокурорската квота е само от осем души. Страхът обаче сред поръчителите на сегашните агитки е твърде голям и затова истерично врещят, че изборът е предрешен. Усещат с кожичките, че вее друг вятър от запад, неизбежни са промените и у нас, вече се забелязват. Утре съвсем реално и основателно може да станат клиенти на прокуратурата. Остава им да се нахвърлят срещу правилата, по които се избира главен прокурор. Срещу тези осем магистрати от прокурорската квота, които изкарват протежета на Цацаров, заставил ги да подпишат общото предложение за Гешев. А пък подкрепата от някои прокуратури по места била по разпореждане. Очевидна обида и клевета. Тези хора не са малоумници, не са „малки гешевци“ като типаж, невярно и злобно е това обобщение. Като всички професионалисти с дългогодишна реална кариера, изискваща високо образование и дълга подготовка, магистратите във ВСС са сложни и нееднозначни персони. Те в никакъв случай не са случайни хора, послушковци или елементарни нагаждачи. Едва ли е била пред тях само една кандидатура, ЗА и ПРОТИВ са претегляли прокурорите, пресмятали са различни варианти. И отговорно за взели общо крайно колективно решение, всяко друго би било вредна за институцията глупост. Ако не излязат с обща позиция, ако издигнат две или три кандидатури, ще им се смеят от другите квоти и ще ги ругаят прокурорите? Срам и позор би било това, тези осем души са част от гилдия и са наясно с колективната си отговорност. Техните съдници, мераклиите да хвърлят камъни срещу държавното обвинение и ВСС нито са компетентни, нито информирани в детайлите по избора, а и не носят никаква отговорност. Обаче отвореняците искат разни неща от ВСС, правителството, Народното събрание и президента. Удължаване на процедурата за избор на главен прокурор искат, поне една малка победа жадуват. За допускане на други номиниращи организации шумят, поне нещо да променят от приетата процедура и с това да се изфукат. А ако някак пробутат „кандидата на българското гражданско общество“ Бойко Атанасов, би настъпил безкраен непеошки празник! „Труд“ предложи на обществото профила на този пламенен мераклия да заеме някакъв важен пост в системата. Наказван, отстраняван нееднократно от разследвания поради „несправяне с професионалните си задължения“. Сигурно е бил много зает с демократични и зелени инициативи, с борби за свободно слово в няколко угодни на соросоидите движения и сдружения. Нетипичен за магистратската общност персонаж, не би впечатлил положително кадровиците от ВСС с тази си активност, особено поставен редом с Иван Гешев. Обаче Атанасов е упорит, от години напира да стане шеф на Софийска градска прокуратура. А защо не, щом дабългаристът Христо Иванов без никакъв стаж в правосъдната система стана правосъден министър и председателстваше ВСС! Е, очаквано се провали, но даде светъл пример как всеки втори с диплома за юрист, може да преуспее само с демократични сеирджилъци, дебели очи и външно кадруване. Такива затова са в агитките, да бъдат забелязани като дежурни протестъри, да ги огрее я външно кадруване, я финансиране. Иначе копанята ще е празна, а те с друго не знаят как да се прехранват. Все по-видимо става, че спонсорирането за подривни „демократични“ дейности намалява, което ги прави все по-емоционално невъздържани и отчаяни за оцеляването си. Хем дърпат Борисов и гербаджиите за крачолите и ръкавите да ги уредят с някакъв пост или доход, хем им се зъбят и заканват. И парламента гълчат, и президента мъмрят, че не им играят по свирката и не им решават проблема. Който е кадрови и се решава по правилата във ВСС, а не при премиера или президента. Да, те, както и парламентарно представените партии, имат думата, използват неформалното си политическо присъствие и тежест в делата на правосъдните органи, правят някои тайни пазарлъци и договорки, особено при подбора на ръководните лица и органи в системата. Така е било винаги и навсякъде откакто има държави, различни са само формите, методите и дозировката им. За да унижи законодателите, Калигула искал да направи коня си сенатор, Джон Кенеди назначил брат си за правосъден министър и главен прокурор. У нас неведнъж имаше прозрачни договорки за „тримата големи“ шефове в правосъдието. Не е тайна негласното им споразумението да не си пречат един на друг при кадруването в съответния ресор. Никъде не се допуска решенията в правосъдната система да се взимат от улицата. Пълната демокрация лесно преминава в анархия, прогнозира Дидро още преди Френската революция, която напълно доказва правотата му, като след много кратък период преминава в кървав терор. Няма откъде да се появи Свети Прокурорий, че да го харесат всички адвокати и магистрати. Наред с екземпляри като Методи Андреев, Йоло Денев, Босия и особено пасмината върху въображеамия си пиедестал за отстояване на Ония ценности и помпане на права без отговорности. Слабостите на предишните главни прокурори се преувеличаваха, достойнствата останаха неотбелязани. И следващия – Гешев или друг – го чака същото, няма човек без кривици и кусури. След криминална революция системата на правосъдието се разтърсва до основи и целенасочено се разнебитва заедно с особено важното за предварителното производство МВР. Дълго ще е така. Още във Великото народно събрание правосъдието се конструира като адвокатско, скъпо и бавно. Не системата трябва сама да се реформира, това е задача на законодателния орган, а той е политически и не желае да го направи с оглед користните цели на партиите и ръководните им екипи. За заблуда на ощетените от липса на добро правосъдие граждани е нужен дежурен виновник и най-удобна за тази роля е прокуратурата. Ами може да носи на бой, съставът е обръгнал на нападки. Спецификите от всекидневието в тази професия култивират немалка доза цинизъм и непукизъм, ползите от него май са повече.", "date": "2019.08.06", "title": " Злобен соросоиден вой срещу прокуратурата\t"}
{"url": "https://trud.bg/%d1%81%d1%82%d0%b0%d0%bd%d0%b8%d0%bc%d0%b8%d1%80%d0%b0-%d0%bd%d0%b0%d0%b9-%d0%bf%d0%be%d1%81%d0%bb%d0%b5-%d1%81-%d0%ba%d1%83%d0%bf%d0%b0-%d0%b1%d0%b0%d0%bb%d0%ba%d0%b0%d0%bd/", "text": "Станимира Петрова най-после вдигна купа „Балкан“ при третия си триумф на едноименния боксов турнир в Ботевград. Световната и двукратна европейска шампионка записа три убедителни победи, а на финала се справи и с канадката Каролин Вейре с 4:1 съдийски гласа в категория до 57 кг.  Съперничката й е стара познайничка, която бе поканила нашето момиче да тренират заедно в Страната на кленовите листа в края на миналата година. „Силите са вече доста изравнени, така че не беше лесно – заяви личният треньор на шампионката Петър Лесов. – Станимира дори загуби първия рунд.“ Петрова получи купата от президента на федерацията Красимир Инински. А надпреварата бе част от подготовката на тима за европейското в Испания от 23 август. В очаквания с голям интерес финала при 48-килограмовите трикратната еврошампионка за девойки Еми-Мари Тодорова победи Севда Асенова, №1 на континента при жените, с 4:1. Злато спечелиха още Габриела Димитрова (51) и Мелек Закифова (48). Със сребро се окичиха Златислава Чуканова (54) и Деница Елисеева (64), а бронз взеха Асъхан Мехмедова (60) и Мелис Йонузова (69).", "date": "2019.08.06", "title": " Станимира най-после с купа „Балкан“"}
{"url": "https://trud.bg/%d0%b5%d0%ba%d1%81%d1%86%d0%b5%d0%bd%d1%82%d1%80%d0%b8%d1%87%d0%bd%d0%b8-%d0%b1%d1%80%d0%b8%d1%82%d0%b0%d0%bd%d1%86%d0%b8-%d0%bf%d0%be%d0%ba%d0%b0%d0%b7%d0%b2%d0%b0%d1%82-%d1%82%d0%b2%d0%be%d1%80/", "text": "45-те платна може да се видят от 8 август до 8 септември Двама известни и ексцентрични британски художници – Джон Кики и Дарън Баркър за първи път представят своя изложба в България. От 8 август до 8 септември техните произведения мога да бъдат видени в Национална галерия – Двореца, на пл. “Александър І”. Ще бъдат показани 45 платна – както едроформатни, така и камерни. Дарън Баркър пристига в България още преди откриването на изложбата, но Джон Кики не може да присъства заради здравословни проблеми, уточняват от Националната галерия. Всъщност Кики е много по-известният от двамата творци и неговата работа е високо ценена не само в Обединеното кралство, но и на международната сцена. Роден е през 1943 г. в Кипър, но израснал в Анлия, той учи в училището по изкуства в Камбъруел и в школата на Кралската академия. Когато завършва обучението си през 1967 г., той вече е развил уникален стил, който експертите определят като синтез между фигуративна живопис, абстракция и попарт. През над 50-годишната си кариера той е излагал свои работи в множество престижни пространства като Кралската академия, галериите “Хайуорд” и “Серпънтайн” в Лондон, “О Кей Харис” в Сохо, Ню Йорк и други. По-младият Дарън Баркър е изучавал изкуства и в момента се е посветил главно на консервацията и реставрацията на архитектурни паметници. Изявява се и като фотограф. У нас представя създадени наскоро живописни творби, изпълнени с маслени бои върху платно.", "date": "2019.08.06", "title": " Ексцентрични британци показват творби в Двореца\t"}
{"url": "https://trud.bg/%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%b0%d0%bd%d0%b4%d1%80%d0%b5%d0%b9-%d0%ba%d0%be%d0%b2%d0%b0%d1%87%d0%b5%d0%b2-%d0%bf%d1%80%d0%b5%d0%b4-%d1%82/", "text": "Разговаряме с евродепутата от ЕНП/ГЕРБ Андрей Ковачев за новите предизвикателства пред Европейския парламент. Той смята, че новите депутати в ЕП, които са повече от 60 процента ще се справят със спецификата на работата. Ковачев е убеден, че България ще продължи да играе важна роля по отношение на Западните Балкани. Както и, че борбата срещу кибератаките трябва да се води с пълна сила. – Г-н Ковачев, какво Ви направи най-силно впечатление по време на първите заседания на Деветия мандат на Европарламента? Научихме, че 61% са нови лица. Витае ли друг дух в Брюксел, или ситуацията е аналогична с атмосферата от предишните два мандата?   – В този мандат на Европейския парламент наистина над 60% са нови депутати. Сигурен съм, че новите колеги ще навлязат бързо, защото във всяка политическа група има опитни парламентаристи, които ще им помогнат да се запознаят с процедурите и начина на функциониране на Европейския парламент. Европейската народна партия остава водеща сила в Европа след изборите, но формирането на коалиции и мнозинства в този по-силно фрагментиран парламент ще е по-трудно. – Ще се справи ли Урсула фон дер Лайен начело на Европейската комисия? Утопия ли е нейната идея за уеднаквяване на минималната заплата във всички държави-членки на ЕС?   – Всички предпоставки за това са налице – тя има дългогодишен управленски и международен опит, пое ясен ангажимент да работи с всички проевропейски сили в новия Европейски парламент на базата на ясна и амбициозна програма, която да отговори на очакванията на европейските граждани за гарантиране на тяхната сигурност, за повече инвестиции и създаване на работни места. По темата с европейската минимална заплата се спекулира много и трябва да кажем ясно: няма как да има уеднаквяване във всички държави-членки. Разликата в икономическото развитие не го позволява. Доколкото ми е известно, г-жа фон дер Лайен не е предлагала единна минимална заплата, а по-скоро някакъв механизъм, които да гарантира, че всички работници в ЕС получават справедливо възнаграждение. Възможно е да се обсъди обвързването на минималната работна заплата със средното възнаграждение във всяка държава, но това не е компетенция на Европейския съюз и трябва да се реши в диалог със социалните партньори. В България вече имаме национална минимална работна заплата, така че това не е нещо ново за нас. Според мен най-добрият начин за повишаване на доходите остава работеща икономика, инвестиции и разкриване на работни места. – В предходния Европарламент бяхте ангажиран с политиката за Западните Балкани, работихте и за равен достъп до здравеопазване. Доколко се увенчаха с успех Вашите усилия?   – След повече от десетгодишно прекъсване Българското председателство на Съвета на ЕС даде нов тласък на европейската перспектива за държавите от Западните Балкани и върна темата в дневния ред на ЕС. Положителните резултати от успешната среща на върха ЕС – Западни Балкани и Софийската декларация са налице – румънското, финландското и хърватското председателство продължават нашата работа. Ние искаме да дадем ясен сигнал на гражданите на страните от региона, че не са забравени, но европейската интеграция е двупосочна улица и зависи от реформите в страните-кандидатки. С дискриминация или насаждане на недоверие няма как да има европейско развитие. Поставих проблема с достъпа до здравеопазване и здравните неравенства като свой приоритет в изминалия мандат. По моя инициатива в началото на 2015 г. в ЕП беше учредена Група на евродепутатите, които работят по проблемите на достъпа на европейските пациенти до качествена медицинска грижа. Към тази неформална платформа за дебати и общо действие се присъединиха почти 30 евродепутати от 15 страни. В резултат на това темата за равния достъп до качествено здравеопазване намира все по-централно място в дневния ред на европейските институции. – Вие бяхте ангажиран и по различни направления в политиката за Европейската сигурност. Има ли някаква заплаха за Европа в настоящия момент? Кое е по-страшно в 21 век: регионалните военни конфликти или хакерските компроматни войни?   – Европейската народна партия и ГЕРБ винаги са поставяли сигурността на Европа като свой основен приоритет. Борбата с тероризма, опазването на външните граници, оптимизирането на военния капацитет на ЕС са все теми, по които ние работим. През последните години започна изпълнението на амбициозни инициативи в областта на сигурността и отбраната, като например постоянното структурирано сътрудничество, Европейския план за действие в областта на отбраната, включително нов фонд за отбрана, чрез който да се финансират научни изследвания и развитието на военния капацитет на ЕС, по-тясно и по-ефективно сътрудничество с НАТО, план за улесняване на военната мобилност на цялата територия на ЕС и преглед на финансирането на различните му мисии с цел тяхната по-голяма ефективност. Вече знаем, че както регионалните военни конфликти, така и кибератаките могат да имат силно дестабилизиращ ефект върху Европа. Конфликтите в Близкия изток, последствията от Арабската пролет в Северна Африка и техните международни измерения бяха сред основните причини за миграционните потоци от 2015 г. Освен това има доказателства, че хакери от трети страни неведнъж са атакували институции на държави членки на ЕС и САЩ в ключови моменти с цел саботиране на демократичните процеси в конкретната страна. И двата феномена водят до подкопаване на стабилността в Европа. Затова и в този мандат ще продължим работата по предотвратяването им. Вътрешната сигурност също е много важна тема – не може да толерираме криминално и бандитско поведение на когото и да било. Трябва да има силни мерки за защита на живота, спокойствието и имуществото на всеки европейски гражданин. Който търси защита или по-добър живот в демократична европейска страна, но не спазва законите и нормите на поведение, следва да загуби правото си на пребиваване. Ако такова лице не подлежи на по-сериозна санкция, трябва да бъде намерен механизъм за връщането му в държавата на произход. Демокрацията трябва да има лостове да се защитава и срещу престъпници трябва да се прилага нулева толерантност. – Видима ли е вече перспективата за присъединяването на Северна Македония към ЕС?   – Както вече казах, европейската интеграция е двупосочна улица и зависи от желанието на двете страни. Усилията на Северна Македония трябва да бъдат удвоени, за да се преодолее наследството от миналото – фалшификациите на историята, насаждането на омраза срещу България. Поздравявам македонския президент Стево Пендаровски за изказването относно етническия произход на Гоце Делчев, както и премиера Зоран Заев за неговото признание за кражбата на история от съседните държави. Изисква се много политическа смелост да поставиш пръст в раната, но без разрешаването на тези въпроси не може да се постигне помирение. Много положителен сигнал е, че след дълги години на мълчание от македонска страна, започва възстановяването на български военни паметници и съвместното честване на личности от общата ни история. В тази посока трябва да продължи помирението. България винаги е подавала ръка и ще продължи да помага на своите братя и сестри от Вардар. – На какво могат да се надяват нашите сънародници, живеещи в Македония, Косово, Албания, Сърбия, Украйна и Молдова?   – И през този мандат ще продължа работата си по отстояване и защита на правата на нашите сънародници, останали извън пределите на Отечеството. По време на изминалия мандат на Европейския парламент бяха приети важни резолюции, благодарение на които защитихме историческите български общности, останали по стечение на обстоятелствата извън пределите на страната. Албания призна българската историческа общност като национално малцинство през 2017 г. благодарение на общите ни усилия и приемането на мое предложение в доклада на Европейския парламент. Напредък беше постигнат и по признаването на българското малцинство в Косово – в годишния доклад за напредъка на страната за 2018 г. за първи път ЕП призовава Косово да признае българските исторически общности в регионите Косовска Гора, Щръбце и Жупа, които са населени предимно с наши сънародници. Работих за недискриминация на гражданите с българско самосъзнание в Македония, за правото на обучение на български език в Западните покрайнини. Успяхме да отбележим напредък в подобряването на ситуацията на българските исторически общности в Украйна и Молдова. – Определени са нови ресори за Вашата бъдещи отговорности: кои са те?   – Основен мой приоритет, а и на моите колеги от комисията по вътрешен пазар и защита на потребителите, е да продължим задълбочаването на единния европейски пазар чрез премахване на пречките пред свободното движение на стоките и услугите в EС и чрез борба с нелоялните търговски практики. Сред най-горещите теми, с които ще се занимаем, са електронната търговия, регулирането на услугите в единния пазар. Ще работим и по оставащите теми от единния цифров пазар, например етичната употреба на изкуствен интелект. Търговските споразумения между ЕС и трети страни създават по-добри възможности за стокообмен на участващите страни. Освен това те дават възможност на ЕС да утвърди мястото си на фактор на международната сцена и да налага своите високи стандарти за защита на околната среда и потребителите в други части на света. Преди дни беше подписан историческият търговски пакт с държавите от Меркосур, който е най-големият, сключван някога от ЕС. Благодарение на него европейските компании ще спестят над 4 милиарда евро от мита всяка година. Новите пазари, до които ще имат достъп, включват около 780 милиона потребители. Междувременно текат преговори по финализирането на споразуменията с Чили, Австралия и Нова Зеландия. Като заместник-член на комисията по международна търговия в ЕП ще работя за осигуряването на нови възможности за българските предприятия и работници в държави, в които историческите връзки на Съюза са силни, но пазарите им са били относително затворени досега. – Кои са най-неотложните задачи, които предстоят за решаване от новоизбрания Европарламент? Как виждате Европейския съюз, ако Брекзит се осъществи?   – През есента предстои изслушването на кандидатите за комисари и гласуването за одобряване на целия състав на Европейската комисия. Със сигурност една от основните теми в началото на новия мандат ще бъде постигането на споразумение по многогодишния бюджет на ЕС за следващия програмен период. Не трябва да допускаме да се получават забавяния при изпълнението на новите програми, защото гражданите и бизнесът разчитат на средствата от европейската солидарност. Разбира се, друг много важен въпрос е успешното приключване на процеса по оттеглянето на Обединеното кралство от ЕС. Намираме се на края на един много дълъг и тежък процес на преговори, които продължи повече от 2 години. Ако волята на британското правителство е да напусне на всяка цена, то трябва това да стане по един ясно уреден начин и да не доведе до хаос и несигурност. За съжаление от този процес няма да спечели нито една от двете страни, но очаквам за Европейския съюз напускането на Великобритания да има оздравителен ефект. От една страна, това ще послужи като лош пример за всички останали държави, които обмислят подобна стъпка заради очакваните загуби за икономиката. От друга, ще даде възможност за засилване на сътрудничеството в области като сигурността и отбраната, където Великобритания дълго време блокираше всякакви инициативи. – В кои икономически сфери изостава Европа?   – Европа трябва да си върне лидерството в иновациите. Мога да дам пример с една от сферите, където това много ясно се вижда – мобилността. Автомобилната индустрия е гръбнак на европейската икономика, но заради бързите технологични промени Европа рискува да изгуби позиции и работни места в полза на конкуренти от Азия и Северна Америка. В тези части на света има вече утвърдени лидери в производството на автомобили с алтернативно задвижване. Европейската индустрия трябва да се адаптира към тези глобални развития, за да не загуби своята конкурентоспособност. България също трябва да се позиционира, така че да може да се възползва от транспортната революция – например като атрактивна дестинация за производители на батерии. Добър пример в България е нашето лидерство в производство на електрически велосипеди. Нашият гост  Д-р Андрей Ковачев беше избран за трети мандат от листата на ГЕРБ за депутат в Европарламента. Той е роден на 13 декември 1967 г. в София. Има диплома по биология от Университета в Саарланд, Германия. Защитава докторат в същия университет. Владее английски, немски, френски, руски и испански език. В Европейския парламент заема последователно различни отговорни позиции: оглавява българската делегация в групата на Европейската народна партия, а през 2017 г. е избран за зам.-председател на Групата на ЕНП в Европейския парламент. В настоящия мандат е член на Комисията по вътрешен пазар и защита на потребителите, както и на Делегацията за връзки с държавите от Югоизточна Азия. Заместник-член е на Комисията по международна търговия. През 2018 г. д-р Андрей Ковачев получи наградата “Евродепутат на годината” за изключителни постижения.", "date": "2019.08.06", "title": " Евродепутатът Андрей Ковачев пред „Труд“: Европейската интеграция е двупосочна улица\t"}
{"url": "https://trud.bg/%d0%b4%d0%b5%d1%82%d0%b5%d1%82%d0%be-%d0%be%d1%82-%d1%80%d1%83%d1%81%d0%b5-%d0%b7%d0%b0-%d0%ba%d0%be%d0%b5%d1%82%d0%be-%d0%b8%d0%bc%d0%b0%d1%88%d0%b5-%d1%81%d1%8a%d0%bc%d0%bd%d0%b5%d0%bd%d0%b8%d1%8f/", "text": "Окончателната диагноза в Националната референтна лаборатория на Националния център по заразни и паразитни болести е, че детето от Русе,  , не е носител на вируса, съобщи директорът на Националния център проф. Тодор Кантарджиев, цитиран от Дарик. „Тъй като детето вече е прекарало острата фаза на заболяването, ще изследваме впоследствие образуването на антитела. Когато се доказва антиген на причинителя или нуклеинова киселина на причинителя в кръвта, или телесните течности на пациента, материалът трябва да се изследва в острата фаза. Материалът ми го пращат сега, след като детето вече е изписано“. С 30 на сто са се повишили случаите на вирусни инфекции със засягане на нервната система за тази година в сравнение с миналата, съобщи още проф. Кантарджиев. Миналата седмица са доказани 4 случая на деца със засягане на централната нервна система, като за целия летен сезон са общо 99 случая. „Те са причинени от ентеровируси. Групата „Еховируси 13″ – вирусите, които са едни от най-честите причинители на енцефалити и асептични менингити. В момента, когато температурите са високи, доближават и надминават 30 градуса, трябва да се взимат много стриктно хигиенни мерки. Мога да кажа, че инфекцията циркулира в повечето части на страната“, предупреди проф. Кантарджиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Детето от Русе, за което имаше съмнения за западнонилска треска, не е носител на вируса"}
{"url": "https://trud.bg/%d0%bf%d0%be%d0%b4%d0%be%d0%b7%d0%b8%d1%80%d0%b0%d1%82-%d1%86%d0%b5%d0%bd%d0%ba%d0%be-%d1%87%d0%be%d0%ba%d0%be%d0%b2-%d0%b7%d0%b0-%d0%bf%d0%b0%d0%bb%d0%b5%d0%b6%d0%b8/", "text": "Ловен заслон и хижа в местността „Преки дол“ до Галиче бяха запалени и изгоряха във вторник през нощта. От местната ловна дружинка подозират, че зад огъня стои бившият кмет Ценко Чоков, който кара домашния си арест в селото. Според местния бизнесмен и авджия Веселин Тушинов, Чоков се разбеснял, когато разбрал, че на свое заседание ловната дружинка го е свалила от председателското място и на негово място избрали друг. Опитал се да говори с ловците и да ги притиска, но нямал успех.", "date": "2019.08.06", "title": " Подозират Ценко Чоков за палежи"}
{"url": "https://trud.bg/%d0%ba%d1%80%d0%b0%d0%b9%d0%bd%d0%b8%d1%8f%d1%82-%d1%81%d1%80%d0%be%d0%ba-%d0%b7%d0%b0-%d0%bf%d0%be%d0%b4%d0%b0%d0%b2%d0%b0%d0%bd%d0%b5-%d0%b7%d0%b0-%d0%bd%d0%be%d0%b2%d0%b8-%d0%b1%d0%be%d0%b9%d0%bd/", "text": "Министерството на отбраната изпрати на 5 август исканията за предоставяне на предложения RFP (Request for Proposal) до четирите компании, поканени за участие в проекта за придобиване на бойна машина на Сухопътните войски: ARTEC GmbH (Германия), Patria (Финландия), NEXTER Group (Франция) и General Dynamics Land System – MOWAG (Швейцария). Крайният срок за подаване на оферти е 17.00 ч. на 31 октомври 2019 г. Междуведомствената работна група за избор на изпълнител на проекта за инвестиционен разход „Придобиване на основна бойна техника за изграждането на батальонни бойни групи от състава на механизирана бригада“ трябва да приключи работата си по анализа и оценката на подадените оферти до 20 декември 2019 г. Инвестиционният проект „Придобиване на основна бойна техника за изграждане на батальонни бойни групи от състава на механизирана бригада” беше приет от 44-ото Народно събрание на 8 юни 2018 г. Той предвижда придобиване на 150 броя бойна и специална техника за три батальонни бойни групи, на системи и допълнително оборудване, както и обучение на състава. Времевият интервал за неговата реализация обхваща 12 години. Прогнозната стойност е в размер на 1 милиард и 464 милиона лева с ДДС.", "date": "2019.08.06", "title": " Крайният срок за подаване за нови бойни машини за Сухопътните войски е 31 октомври 2019 г."}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d0%b5%d1%86-%d1%89%d0%b5-%d0%bf%d0%bb%d0%b0%d1%89%d0%b0-55-000-%d0%bb%d0%b5%d0%b2%d0%b0-%d0%be%d0%b1%d0%b5%d0%b7%d1%89%d0%b5%d1%82%d0%b5%d0%bd%d0%b8%d0%b5-%d0%b7/", "text": "Британец, зверски пребил свищовлия преди една година, ще плаща 55 000 лв. обезщетение на жертвата за претърпени неимуществени вреди. Те се изразяват в три средни телесни повреди, трайно намалена трудоспособност, продължаващо лечение и възстановяване след три оперативни интервенции. На 24 юли миналата година в селата Совата и Хаджидимитрово, чужденецът, който е със статут на продължително пребиваващ у нас, с особена жестокост нанесъл побой на 26-годишния мъж , като го изоставил след побоя в безпомощно състояние с неописуеми болки на безлюдно място със счупени и кървящи кости на двата долни крайника и на ръка, с травми и синини по цялото тяло. Здравословното състояние на жертвата след побоя наложило извършването на три спешни оперативни интервенции на двата крака и лявата ръка, последвани от половин месец интензивно лечение . При изписване от болницата се придвижвал с помощта на инвалидна количка и на други лица, както и с проходилка. Прибрал се в дома си, носен на ръце от своя баща. За всички негови нужди се грижили майка му и баща му, както и негови приятели. Пет месеца след операциите пребитият направил първи крачки с проходилка. Във връзка с инцидента било образувано досъдебно производство на Районното управление в Свищов, като след това е образувано и наказателно дело, приключило със споразумение. С последното британецът е признат за виновен в извършване на престъпление по чл. 131,ал. 1 ,т.9 от Наказателния кодекс спрямо ищеца . Тогава жертвата изпаднал в шок и завел дело в Окръжен съд Велико Търново с иск за 55 000 лв. обезщетение за претърпени неимуществени вреди.  По време на делото чужденецът обяснил, че бил провокиран за побоя от жертвата, тъй като 26-годишният мъж го е лъгал, мамил и обрал. След деянието британецът платил 1346,30 лв. разходи, представляващи здравноосигурителните вноски на бития. Съставът на Окръжния съд обаче е установил от показанията на разпитаните свидетели, че през първите месеци след нанасянето на травмите, потърпевшият е бил в много тежко състояние. Затова е постановил биячът да му заплати крупната сума обезщетение, 2180лв. адвокатски хонорар и 220 лв. държавна такса върху уважения иск. Решението подлежи на жалба пред Великотърновския апелативен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Британец ще плаща 55 000 лева обезщетение заради зверски побой над  свищовлия\t"}
{"url": "https://trud.bg/26-%d0%b3%d0%be%d0%b4%d0%b8%d1%88%d0%b5%d0%bd-%d0%b3%d1%80%d0%b0%d0%bd%d0%b8%d1%87%d0%b5%d0%bd-%d0%bf%d0%be%d0%bb%d0%b8%d1%86%d0%b0%d0%b9-%d1%81%d0%b5-%d1%81%d0%b0%d0%bc%d0%be%d1%83%d0%b1%d0%b8-%d0%bf/", "text": "26-годишен граничен полицай се е самоубил вчера в тополовградското село Княжево. Той се е прострелял с пистолет в колата си пред очите на приятелката си, предаде  , позовавайки се на информация от хасковските медии. По нефоициална информация младият мъж и любимата му се разделили и той не могъл да превъзмогне този факт, затова посегнал на живота си. От Окръжната прокуратура в Ямбол съобщиха, че 26-годишният мъж е служител на Гранична полиция от 2016 г. Той се е прострелял със законно притежавано оръжие, като фаталният инцидент е станал извън работно време. По случая е образувано досъдебно производство, наблюдавано от Районна прокуратура-Ямбол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " 26-годишен граничен полицай се самоуби пред приятелката си"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8%d1%8f%d1%82-%d1%81-54/", "text": "1. ПРОЕКТ НА РЕШЕНИЕ ЗА ОДОБРЯВАНЕ СТАНОВИЩЕ НА МИНИСТЕРСКИЯ СЪВЕТ IIO КОНСТИТУЦИОННО ДЕЛО № 8 ЗА 2019 Г.  Внася: министър-председателят 2. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТИ И ЧАСТИ ОТ ИМОТИ – ПУБЛИЧНА ДЪРЖАВНА СОБСТВЕНОСТ, НА ДЪРЖАВНАТА КОМИСИЯ ПО СИГУРНОСТТА НА ИНФОРМАЦИЯТА.  Внася: министърът на регионалното развитие и благоустройството 3. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТИ – ЧАСТНА ДЪРЖАВНА СОБСТВЕНОСТ, НА ОБЩИНА НЕСЕБЪР, ОБЛАСТ БУРГАС.  Внася: министърът на регионалното развитие и благоустройството 4. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТИ – ЧАСТНА ДЪРЖАВНА СОБСТВЕНОСТ, НА ОБЩИНА БУРГАС, ОБЛАСТ БУРГАС.  Внася: министърът на регионалното развитие и благоустройството 5. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА СОЦИАЛНО ПОДПОМАГАНЕ, ПРИЕТ С ПОСТАНОВЛЕНИЕ № 243 НА МИНИСТЕРСКИЯ СЪВЕТ ОТ 1998 Г.  Внася: министърът на труда и социалната политика 6. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА ДЪРЖАВНАТА АГЕНЦИЯ ЗА МЕТРОЛОГИЧЕН И ТЕХНИЧЕСКИ НАДЗОР, ПРИЕТ С ПОСТАНОВЛЕНИЕ № 47 НА МИНИСТЕРСКИЯ СЪВЕТ ОТ 2003 Г.  Внася: министърът на икономиката 7. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НАРЕДБАТА ЗА ПОСОЧВАНЕ НА НЕРЕДНОСТИ, ПРЕДСТАВЛЯВАЩИ ОСНОВАНИЯ ЗА ИЗВЪРШВАНЕ НА ФИНАНСОВИ КОРЕКЦИИ, И ПРОЦЕНТНИТЕ ПОКАЗАТЕЛИ ЗА ОПРЕДЕЛЯНЕ РАЗМЕРА НА ФИНАНСОВИТЕ КОРЕКЦИИ ПО РЕДА НА ЗАКОНА ЗА УПРАВЛЕНИЕ НА СРЕДСТВАТА ОТ ЕВРОПЕЙСКИТЕ СТРУКТУРНИ И ИНВЕСТИЦИОННИ ФОНДОВЕ, ПРИЕТА С ПОСТАНОВЛЕНИЕ № 57 НА МИНИСТЕРСКИЯ СЪВЕТ ОТ 2017 Г.  Внася: заместник министър-председателят", "date": "2019.08.06", "title": " Вижте какво ще решава Министерският съвет утре, 7 август 2019"}
{"url": "https://trud.bg/%d0%b4%d0%b0%d0%bd%d0%bd%d0%b8%d1%82%d0%b5-%d0%be%d1%82-%d0%bd%d0%b0%d0%bf-%d0%bd%d0%b0%d0%b9-%d0%be%d0%bf%d0%b0%d1%81%d0%bd%d0%b8-%d0%bf%d1%80%d0%b8-%d0%bd%d0%b5%d0%b4%d0%be%d0%b1%d1%80%d0%be%d1%81/", "text": "Могат ли да ми откраднат жилището или да изтеглят бърз кредит от мое име? Това са двата основни въпроса, които вече 3 седмици задават българите, след като хакер и шефовете му откраднаха лични данни от НАП и ги качиха в интернет. От НАП вече увериха, че няма опасност за всички 5,1 млн. души, освен за 189 от тях и призоваха заради пробива да не се сменят масово личните карта. Експерти смятат, че има риск и той е свързан с недобросъвестни нотариуси и в някои случаи и със селски кметове, ако заверят пълномощно не по закон без присъствието на втора страна. С него могат да се продават имоти, да се създават и закриват фирми, да се разпореждат с банкови сметки. Това може да стане само, ако самият нотариус участва в престъпна схема. Ако той е добросъвестен, няма никаква опасност да бъде подведен да наруши закона. Изтеклата от НАП информация може да бъде използвана за създаване на фалшиви документи на фирми, за прехвърляне на задължения от фалирали дружества и др. От НАП съветват хората да не споделят с непознати лична финансова информация. Да внимават, когато получават имейли от неизвестни податели, или от името на банки или финансови къщи. Ако ги карат да си сменят паролите, да се свързват със съответните институции, преди да го направят. Възможно е да станат жертва на измамници, които да се сдобият с новите им данни, въведени в сайтове, наподобяващи истинските. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Данните от НАП най-опасни при недобросъвестни нотариуси "}
{"url": "https://trud.bg/%d0%ba%d0%be%d0%bb%d0%b8%d1%82%d0%b5-%d0%bd%d0%b0-%d1%82%d0%be%d0%ba-%d1%89%d0%b5-%d0%bf%d0%be%d0%bb%d1%83%d1%87%d0%b0%d0%b2%d0%b0%d1%82-%d0%b7%d0%b5%d0%bb%d0%b5%d0%bd%d0%b8-%d1%82%d0%b0%d0%b1%d0%b5/", "text": "При регистрация на електрически превозни средства да се поставят табели, на които регистрационният номер е изписан с черни цифри на зелен светлоотразителен фон. Това предвижда публикуван за обществено обсъждане проект за промени в наредбата на министъра на вътрешните работи за изменение и допълнение на Наредба № І-45 от 2000 г. за регистриране, отчет, спиране от движение и пускане в движение, временно отнемане, прекратяване и възстановяване на регистрацията на моторните превозни средства и ремаркета, теглени от тях, и реда за предоставяне на данни за регистрираните пътни превозни средства. Обикновените бели табели на колите на ток, поставени до влизане в сила на промените, ще останат валидни. Те ще могат да се подменят със зелени при промени в регистрацията. В мотивите за промените се посочва, че през есента на 2018 г. в Англия също са обявени официални намерения за въвеждане на зелени табели на електромобилите. Пълният текст на мотивите за промени в наредбата на вътрешния министър Младен Маринов: С промяната в чл. 1, ал. 2 от Наредбата се цели да определи обхватът й относно субектите, спрямо които се прилага. Предвижда се Наредбата да се прилага по отношение на гражданите на Европейския съюз и членовете на техните семейства, гражданите на държави – страни по Споразумението за Европейското икономическо пространство, гражданите на Конфедерация Швейцария и членовете на техните семейства, които не са граждани на Европейския съюз, Европейското икономическо пространство и Конфедерация Швейцария, притежаващи удостоверение за продължително пребиваване, удостоверение за постоянно пребиваване, разрешение за пребиваване или карта за пребиваване на член на семейството на гражданин на Съюза, издадени от Министерство на вътрешните работи при условията на Закона за влизането, пребиваването и напускането на Република България на гражданите на Европейския съюз и членовете на техните семейства, както и спрямо членове на семейства на български граждани, които не са граждани на Европейския съюз, притежаващи разрешение за пребиваване, издадено от Министерство на вътрешните работи при условията на Закона за чужденците в Република България. Допълнението в чл. 6 от Наредбата цели прецизиране на механизма за идентификация на превозни средства и/или монтаж на табели с регистрационен номер извън пунктовете за регистрация и идентификация. Съгласно тази разпоредба, директорът на Главна дирекция „Национална полиция“ определя само реда за идентификация, но не и условията, при които се извършва. С промените се създават допълнителни условия за идентификация на превозни средства и/или монтаж на табели с регистрационен номер извън пунктовете за регистрация и идентификация. Със създаването на ал. 10 в чл. 16 от Наредбата се прецизира възможността за обмен на информация по електронен път между МВР и Нотариалната камара. Информация за превозните средства и сключените договори може да не се обменя по електронен път между МВР и Нотариалната камара в случаите, когато данни за ЕИК/Булстат за праводателя и/или приобретателя не могат да бъдат намерени в Търговския регистър. С промените в чл. 18а от Наредбата се цели ограничаване на възможността собствениците на превозни средства да забавят, осуетяват или избягват плащането на данък върху превозното средство след прекратяване на регистрацията им. При подаване на заявление за прекратяване на регистрацията собствениците ще представят документ за платен данък върху притежаваните от тях превозни средства, дължим към момента на заявяване. Предвижда се създаване на техническа възможност за получаване на информация от информационните системи на Министерството на финансите, която ще може да се прилага от 01.10.2020 г. Според Специален доклад от 2018 г. на Световната здравна организация, публикуван на интернет страницата на Европейската Сметна палата, замърсяването на въздуха е най-големия екологичен риск за здравето на населението в Европа. През 2010 г. е приета Европейска стратегия за незамърсяващи и енергийно ефективни превозни средства, една от целите на която е да укрепи водещата позиция на Европейския съюз в чистите автомобилни технологии. Отчитайки европейските цели и приоритети за интелигентно и устойчиво икономическо развитие, България е една от деветте страни членки на Европейския съюз, които подкрепиха със Съвместната декларация приоритетното развитие на електрическата мобилност в Европа. По инициатива на Министерството на икономиката и в партньорство с Министерството на околната среда и водите през 2011-2012 г. е разработен Национален план за действие за насърчаване производството и ускореното навлизане на екологични превозни средства, включително на електрическа мобилност в Република България за периода 2012-2014 г., приет с Решение № 862 на Министерския съвет от 19.10.2012 г. Основната цел на Плана е да се създаде благоприятна среда за насърчаване на иновациите и инвестициите в този нов перспективен сектор от автомобилостроенето – незамърсяващи и енергийно ефективни превозни средства. Електрическите автомобили имат значителни ползи за околната среда, в. т.ч и борбата със замърсяването на въздуха, тъй като спомагат за намаляването на изгорелите газове, въглеводородите и праховите частици в атмосферата. Въвеждането на електрически автомобили по европейските пътища е приоритет в политиката на Европейския съюз. Такава практика вече е въведена при регистрацията на електрическите автомобили в редица държави като Норвегия, Австрия, Унгария, Канада, Китай и Индия. През есента на 2018 г. в Англия също са обявени официални намерения за това. Предвижда се при регистрация на електрически превозни средства да се поставят табели, на които регистрационният номер е изписан с черни цифри на зелен светлоотразителен фон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Колите на ток ще получават зелени табели"}
{"url": "https://trud.bg/%d0%be%d1%82%d0%b4%d0%b0%d0%b2%d0%b0%d1%82-%d0%b8%d0%bc%d0%be%d1%82-%d0%b4%d0%be-%d0%b4%d0%be%d0%bc%d0%b0-%d0%bd%d0%b0-%d0%ba%d0%b5%d0%b9%d1%82-%d0%b8-%d1%83%d0%b8%d0%bb%d1%8f%d0%bc-%d1%81%d1%80%d0%b5/", "text": "Агенция за недвижими имоти отдава къща в близост до дома на Кейт Мидълтън и принц Уилям в западен Норфолк. Жилището има 2 спални, стриктна политика за домашни любимци, а наемът е 850 долара месечно. Имотът под наем се намира изключително близо до дома на Кейт и Уилям, които в момента живеят в двореца, но често посещават къщата си, подарена им от Кралицата. С приоритет са наемателите, живеещи и работещи в околността, но сайтът на агенцията приветства всички да кандидатстват за имота.", "date": "2019.08.06", "title": " Отдават имот до дома на Кейт и Уилям срещу $850"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%bd%d1%8f%d0%bc%d0%b0-%d1%80%d0%b5%d1%81%d1%83%d1%80%d1%81-%d0%b4%d0%b0/", "text": "„Държавата няма властови ресурс и потенциал да контролира процеса на африканска чума по свинете и това е отговорност на правителството“, каза лидерът на АБВ по време на пресконференция. „Не трябва да забравяме, че през 1999 г. – 2000 г. Иван Костов продаде всички екарисажи. Тогава България остана без какъвто и да е инструмент за ефективно ликвидиране на  възможността за разпространяване на този тип заболяване по животните“, посочи Петков. „Основната вина от престъпни действия, политически и управленски, е на Иван Костов  и неговото правителство. През изминалата година ние предложихме на държавата в лицето на МЗХГ и ловно-рибарските дружини да набележат конкретните мерки, за да се ограничи популацията на дивите свине. Искаме да знаем каква е оценката на правителството за случилото се безотговорно действие. Ние смятаме, че правителството в лицето на МЗХГ трябва да понесе отговорност и за поставената ограда с Румъния, от която нямаше никакъв ефект“, каза още Петков. Той обърна внимание, че първото правителство на Бойко Борисов е ликвидирало националната ветеринарномедицинска служба. Лидерът на АБВ, посочи, че до момента няма никакви действия за възстановяването ѝ. „Изискването в момента във всяка община да има ветеринарен лекар, далеч не се спазва. Държавата няма никакъв властови ресурс и потенциал да контролира този процеса и това е отговорност на правителството“, каза лидерът на АБВ. Според Румен Петков да се хвърли цялата отговорност върху БАБХ няма да е никак коректно. „Да каже има ли внос от Румъния на храни за птици и животни, които включват свинска карантия, риба и кой контролира вноса на тези храни“, каза още той и „попита как се гарантира, че част от вноса на тези храни не е източник на зараза на африканска чума“. Според доц. Камелия Стаматова – главен асистент в Тракийския университет, създалата се ситуация с чумата по свинете предизвиква сериозно напрежение в обществото. „На обикновените хора им беше вменявано, че съществуват конспирации, че едва ли не свиневъдният сектор в  България ще бъде унищожен. Това рефлектира върху професията ветеринарен лекар. Така възникна и разнобой в самите съсловия на ветеринарните лекари. Това беше продиктувано от лошата информираност на населението, на обикновения гражданин“, допълни още доц. Стаматова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Румен Петков: Държавата няма ресурс да се справи с чумата по свинете"}
{"url": "https://trud.bg/%d1%80%d0%b0%d0%b9%d0%be%d0%bd%d0%bd%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%be%d1%80%d1%8f%d1%85%d0%be%d0%b2%d0%be-%d0%bf%d0%be%d0%b4%d0%ba%d1%80%d0%b5%d0%bf/", "text": "Прокурори и служители на РП-Оряхово подкрепиха в свое становище изигнатата кандидатура на зам.-главен прокурор Иван Гешев за главен прокурор на Република България. „Изразяваме пред Вас безрезервната си подкрепа“, пишат магистратите в становището. „Всички ние, прокурори и служители познаваме лично г-н Гешев от посещенията му в региона и сме убедени в неговите нравствени и професионални качества. Смятаме, че той ще се изяви като гарант на независимостта на съдебната система“, се казва още в официалното съобщение.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Районна прокуратура – Оряхово подкрепи кандидатурата на Иван Гешев за главен прокурор"}
{"url": "https://trud.bg/%d0%be%d0%bf%d0%b8%d1%82-%d0%b7%d0%b0-%d0%b8%d0%b7%d1%82%d0%be%d1%87%d0%b2%d0%b0%d0%bd%d0%b5-%d0%bd%d0%b0-%d0%b1%d0%b0%d0%bd%d0%ba%d0%be%d0%bc%d0%b0%d1%82%d0%b8-%d0%bf%d0%be-%d0%bd%d0%be%d0%b2%d0%b0/", "text": "Полицията в София разследва опит за източване на два банкомата на голяма банка, намираща се на столичния булевард „Сливница“,  предаде  Случаят е от изминалата нощ, а според експерти към момента не е ясно дали има взети пари от банкоматите. Извършителите са използвали нова технология, при която се пробиват малки дупки на устройството и оттам се манипулира електронната система, след което банкоматът сам пуска пари без в него да е сложена дебитна или кредитна карта. По случая се работи в СДВР. Издирват се и евентуалните извършители. Към момента банката собственик на банкоматите извършва ревизия на устройствата и намиращите се в тях средства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Опит за източване на банкомати по нова технология разследва полицията в София"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%be%d1%80-%d0%b5%d0%bc%d0%b8%d0%bb-%d0%b4%d0%b5%d0%bd%d0%b5%d0%b2-%d1%81%d1%82%d0%b0%d0%bd%d0%b0-%d0%b7%d0%b0%d0%bc-%d1%88%d0%b5%d1%84-%d0%bd%d0%b0-%d0%b0%d0%bf/", "text": "Прокурор Емил Денев, който до преди месец бе ръководител на Окръжната прокуратура във Велико Търново, встъпи в нова длъжност. Той е назначен за зам.шеф на Апелативната прокуратура в старата столица. Това стана след като на 29 юли Прокурорската колегия на Висшия съдебен съвет го назначи, на основание чл.168 ал.3 от ЗСВ.", "date": "2019.08.06", "title": " Прокурор Емил Денев стана зам.шеф на Апелативната прокуратура в Търново"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d1%86%d0%b0%d0%bd%d0%b5%d0%b2-%d0%b2%d0%b8%d0%bd%d0%b0%d1%82%d0%b0-%d0%b7%d0%b0-%d0%bb%d0%be%d1%88%d0%b8%d1%82%d0%b5-%d1%83%d0%bf%d1%80%d0%b0%d0%b2%d0%bd%d0%b8/", "text": "Народите сами избират своите диктатори. Вината за лошите управници е наша. Това каза писателят и драматург Стефан Цанев на среща с читатели по време на X юбилейно издание на „Алея на книгата“ във Варна и преди рождения си ден на 7 август. Той припомни, че диктатори като Хитлер и Сталин не са дошли на власт чрез оръжие, а с избори. Стефан Цанев представи последната си книга „Сънят на сенките-градът на мъртвите“, която издаде за втори път. Запитан за пиесата си „Заговорът на Калигула“, писателят потвърди, че е получил мълчалив отказ от софийски театри да я поставят, но затова пък се играе втора година в Истанбул, където беше и премиерата. Цензурата не беше само при социализма, но творецът трябва да я пробие, каза Стефан Цанев. В момента „Заговорът на Калигула“ се репетира на сцената на театъра в Казънлък, където ще бъде премиерата, а след това и в София. „Книгата „Сънят на сенките-градът на мъртвите“е моят протест, моята болка, че ние забравяме мъртвите, сподели авторът. Той припомни как траките са погребвали своите мъртви, а ние сме ги захвърлили в пълна забрава. Няма гроб нито на Левски, нито на Ботев, на Бенковски или на някой от царете ни, даде пример писателят. Да напише тази книга го е предизвикала малката му дъщеря, която била на 6-7 години и с нея посетили гроба на техен близък, а момичето останало потресено от гледката на гробищата.“Ние, които не почитаме мъртвите и нас това ни чака“, каза писателят. Книгата е в памет на творци като Елисавета Багряна, Дора Габе, Апостол Карамитев, Дечко Узунов, Георги Джагаров и др. Стефан Цанев останал поразен от факта, че не е открил дори една снимка на Желчо Мандаджиев, директорът на Сатиричния театър от времето, когато е в своя апогей и „с лудата слава на Георги Калоянчев, Георги Парцалев, Стоянка Мутафова и други големи актьори“. Както вече писа „Труд“, Стефан Цанев работи върху новата си пиеса „Убийството на Богородица“, която смята да довърши до края на годината. „Минаха вече 30 години от началото на прехода и това е една достатъчна дистанция да покажем докъде бяха илюзиите и грешките ни“, каза в анонс драматургът.", "date": "2019.08.06", "title": " Стефан Цанев: Вината за лошите управници е наша\t"}
{"url": "https://trud.bg/%d0%b4%d0%b5%d1%81%d0%b5%d1%82%d0%be%d0%ba%d0%bb%d0%b0%d1%81%d0%bd%d0%b8%d0%ba-%d1%80%d0%b0%d0%b7%d0%ba%d0%be%d0%bf%d0%b0%d0%b2%d0%b0-%d1%82%d1%80%d0%b0%d0%b1%d0%b0%d0%bd%d1%82%d0%b8/", "text": "„Бежко“ вдига цели 120 км/час Кристиян Димитров е един от най-сериозните собственици на автомобили в Монтана. В двора на къщата си в града и в две близки села той е паркирал 6 коли от прочутата марка и планира да купи още. Разработил е и план за изграждане на модерен автосервиз с шоурум. „Нищо особено! Нормален бизнес на предприемчив човек“, ще кажат мнозина.И е така! Но Кристиян е само на 16 години, а автозаниманията си е започнал още преди 5 години. В пети клас. При това машините му не са какви да е, а истински легенди. Всички са „Трабант“, гордостта на социалистическото автомобилостроене през миналия век, а част от тях са направо изкопани, като съкровища. Страстта към старите машини пламнала у момчето от срещата с един „лебед“, разказва десетокласникът. Дядо му – багерист в Чипровските мини, имал „Москвич“ – бял и лъскав, който всички във фамилията с любов наричали „Белия лебед“. – По цял ден седях в него, въртях волана и мечтаех да имам такъв, спомня си момчето. После приятел на баща му го качил в „Трабант“ – малолитражна кола, създадена в Германската демократична република, и малчуганът направо се влюбил в напетия като немски войник мъник. От мерак към колите хлапакът започнал да колекционира минимодели, но бързо разбрал, че не го радват като големите коли. И всеки ден молел родителите си да му купят истински автомобил. Отказите с думите, че още е малък и не може да има кола, въобще не го разубедили. И започнал тайно да събира пари, за да си купи сам. Отделял от джобните, от левчетата за закуски и рождени дни и когато събрал 250 лева се заровил в Интернет за подходяща машина. Открил я в Монтана – стар „Трабант“, от който собствениците явно се мъчели да се отърват. Придумал баща си да му помогне в мечтаната сделка, отвел го на адреса и без пазарлък купили картонената автореликва. Когато видяла мърлявия „Трабант“, довлечен пред дома им, майка му зяпнала от изненада, а баща му отнесъл калая за тайния алъш-вериш, спомня си момчето.“Но аз бях най-щастливият човек на земята…“, казва десетокласникът. С баща му Красимир – негов пръв помощник и съучастник, откарали возилото в дядовия двор в планинското село Железна, и в свободното си време Крис започнал да разглобява немската машина. Нищо не разбирал от автомобили, но с бащината помощ и съвети от познати се учил в движение. Разкостил всичко до последния чарк, а после няколко седмици човъркал и лъскал детайлите. „Всяка част мина през ръцете ми и стана като нова!“, гордее се ученикът. Съсед автомайстор пък потегнал и боядисал купето и така на бял свят се появил „Трабантът“, наречен заради цвета си „Бежко“. Грейнал от радост, Кристиян обявил в Интернет придобивката си и веднага станал член на клуба „Трабант“. Ежедневният обмен на информация в мрежата за достойнствата на „мукавените коли“ обаче още повече разпалил любовта му към тях. И замечтал да се сдобие с още. Крис издирвал возила в заключени от години гаражи и работилници, по сайванти из селата…И ги купувал за по 100-200 лева. Големият си удар направил преди година в село Славотин, където в потънал в прах и паяжини гараж попаднал на два „Трабанта“ и то от по-мощните за времето си машини, модел 601 – цели 26 конски сили. „Вратите на гаража бяха заринати с пръст, наложи се да разкопваме с мотика, за да извадим колите“, спомня си момчето. С двойния късмет обаче машините му станали шест. Част от тях още не са в движение, но чакат, прибрани под навеси, възкресението си. Цялата си енергия и мерак засега десетокласникът е вложил в първата си придобивка – Трабантът „Бежко“, който е снабден с нов бял кожен салон, изпипан е до последен детайл и лети по пътищата не само на Монтана, но и в страната. Всяка година Кристиян и баща му Красимир се включват с „Бежко“ във фестивала на „Трабантите“ в Тетевен. Това лято за пръв път с разрешението на родителя и организаторите Кристиян седнал зад волана и минал в парада през балканския град. Участвал и в кръга за майсторско шофиране, а после с всички участници – над 80 души от цяла България, поднесли венци в местността „Костина“ пред лобното място на войводата Бенковски. Всички били впечатлени от страстта и познанията на момчето за старите машини и Кристиян получил награда за най-млад участник. Интересът на младежа към двутактовите ветерани, който в началото бил посрещнат с недоверие и дори присмех от мнозина, вече му е спечелил уважение и сред съученици, и сред учители. Някои се снимат пред легендарните машини, други го разпитват с интерес за възможностите им. „Трабантът е машина, произвеждана от 1957 до 1991 г. в някогашната ГДР. Купето не е от картон, а от дуропласт. А двигателят, макар и двуцилиндров, е уникален. Колата е изключително здрава и ефективна. Може да се поправи с парче тел и чорапогащник за ремък…“, смее се Кристиян. Старата немска машина е и доста бърза, преди дни „Бежко“, шофиран от баща му, вдигнал 120 на магистрала „Хемус“, обяснява момчето. Дали заради проучването на автоветераните и епохата им и общуването с белокосите им собственици, но и речникът на тийнейджъра е изпъстрен с романтика и непознати за връстниците му думи. „В „Трабанта“ има неописуем чар, красиви форми, специфична миризма. Усетиш ли ги веднъж, тръпката остава!“, казва с блеснали очи Крис. Покрай старите коли той е развил и перспективен бизнес проект, с който е спечелил областния кръг на Националния онлайн конкурс за млади предприемачи „Имам бизнес идея“. Инициативата е част от общоевропейската кампания „Европа в моя регион“ , организирана от мрежата от областни информационни центрове в страната. Планът на десетокласника е да изгради модерен автосервиз за ремонт на ретро автомобили. Част от експонатите ще продава, други ще предоставя за разходки на мераклии да опитат от екзотиката на социалистическите возила. Кристиян е сигурен, че в близките години ще го реализира. Въпреки че учи математика и информатика в Природоматематическата гимназия в Монтана, той вече е решил да следва двигатели с вътрешно горене и да превърне хобито си в професия. Покрай трабантите момчето започнало да колекционира и всякакви вещи от социализма – номера на коли, радиоапарати, телевизори. И мечтае да отвори в Монтана музей на социализма, като във Варна… Историята се учи най-добре като се потопиш в онова време чрез вещите, използвани от хората, смята младежът. И призовава, който има стара кола или джунджурии от соцепохата, да му се обади.", "date": "2019.08.06", "title": " Десетокласник разкопава “Трабанти”, мечтае за бизнес с ретро коли\t"}
{"url": "https://trud.bg/%d1%81%d1%80%d0%b5%d1%89%d0%b0%d1%82-%d1%81%d0%b5-%d0%b8-%d1%89%d0%b0%d1%81%d1%82%d0%bb%d0%b8%d0%b2%d0%b8-%d1%86%d0%b8%d0%b3%d0%b0%d0%bd%d0%b8/", "text": "Най-труден ми бе латинският, признава бъдещата акушерка „Ох, отдъхнах си!“, казва Магдалена. Младата жена е на 29 години. Приключи съвсем наскоро с държавните си изпити в сливенския филиал на Медицинския университет – Варна. Вече е акушерка. Випускът й ще получи дипломите си на официална церемония в края на септември. Ще пристигне академичното ръководство, ще има тоги, студентски химн, клетва. Ще прочетат имената на завършилите, сред тях – и нейното: „Магдалена Симеонова“. Тя е първата и единствена висшистка през последните 30 години от ромския квартал в Сливен. Мястото на квартала е било избрано преди десетилетия така, сякаш е задният двор на града: отдалечено от центъра, зад ограда от панели. Маги пък е израснала в най-бедната, южна част на 30-хилядното гето „Надежда“. Тази част пък е нещо като задния двор на задния двор. От там надеждата е избягала с еднопосочен билет. На една дълга и на това отгоре – затапена от едната страна кална улица живеят „голите“ цигани. Улицата иначе носи геройското име на хайдутина Кара Кольо, дясната ръка на Индже войвода. Магдалена и мъжът й Стефан успяха да предизвикат много вълнения на улицата, в целия квартал и отвъд панелените му огради. Била едва 14-годишна, когато се оженили. Факт. Задомяването на тази възраст не е изключение за улицата им, традиция било. Родителите й се дърпали, била твърде малка. На нея й се искало да учи, била отличничка. Но повече от всичко й се искало, ако ще става съпруга, да е на Стефан. Пак според същите тези традиции, можело и насила да го оженят за друга, защото вече бил на 19 години. „В края на краищата, много се обичахме“, отбелязва тя. Заживели при родителите му. Децата не се появили веднага – сега момчетата им са на 9 и на 6 г. В началото таткото работел във фирмата за чистота. За 240 лева. Не можел да си намери по-добра работа, защото си останал с основното образование. „И реших да се запиша да уча, вечерно. Казах си: щом моят баща завърши средното си образование на 46 години, аз ли няма да мога!?“, разказва усмихнат той. Междувременно направил тайно подарък на жена си. Записал и нея, без да й каже. Знаел колко иска да учи. И така тя, майката на две деца, влязла отново в класната стая. Училището й се намира в другия край на града. Удобен транспорт няма. „Понякога се е налагало да ползваме такси, което ни затрудняваше финансово. Понякога пък пропусках последните часове, защото в 8-9 вечерта трябваше да съм вкъщи, имам си дечица“, спомня си тя. Справили се. Стефан започнал работа в завода за автомобилно оборудване „Язаки“. А Маги? Един ден отишли при тогавашния кметски наместник Румен Бъчваров. „Казаха, че тя иска да посещава кандидат-студентски курс“, разказваше тогава Бъчваров. Но успели да спестят само 70 лева, а били необходими още толкова. „Може ли някой да помогне?“, питали те. Можело. Бъчваров съдействал. На изпита шашнала дори самата себе си. Изкарала оценка 5,25! Била сред първите приети. „Акушерката Фани Пачанова има голям принос за решението ми да продължа образованието си, тя ме амбицира“, признава Маги. Фани е сред доброволките на Центъра за детско и майчино здраве към УНИЦЕФ, които от много време насам посещават квартал „Надежда“, за да помагат на младите майки и да ги обучават как да се грижат за бебетата си. Така се запознали с нея, а по-късно и с ръководителката на центъра Лилка Колева. Равносметката до тук се оказала следната: Маги се омъжила още дете, станала майка, на 25 години завършила средното си образование и станала студентка. Влязла в Медицинския университет, както се казва, през парадния вход. През парадния вход ли? „Хм. Радостта ми беше огромна, но и стресът – също“, навежда глава тя. Първо, заради парите. Със Стефан взели назаем 400 лева за първата семестриална такса, но трябвало да ги върнат. Помогнала й сливенската адвокатка Магдалена Данчева. Прочела в „Труд“ за ромското момиче от гетото, което ще става висшистка. И й дала сумата за семестъра. „Адвокат Данчева е специална личност за мен. Информирана съм, че тя помага на много хора. Но най-важното е, че ми показа колко доброта има и от „другата страна“, заявява Маги. „Другата страна“ е животът извън гетото, българите и техният непознат свят. „В квартала сме изолирани. Оградени и в преносния смисъл. Все още има хора, които през живота си почти не са излизали „навън“. Може да се срещнат и деца, които не са виждали дръвчета“, обяснява семейството. Маги попаднала под двойна преса. От една страна, това затворено общество я осъдило. Вярно, някои съкварталци се възхищавали, че тяхно момиче ще учи във ВУЗ. Други обаче я заклеймили: щяла да си зареже децата, мъжа си и да пропадне. Накратко, финансовите тревоги за семестриалните такси били отпаднали с много труд от нейна страна. Неправителствени организации отпуснали средства, но срещу строга отчетност и задължително изискване за успех, не по-нисък от 4,50. Иначе – край! Нейният успех било около 5, една година – 4,92, друга – 5,10… „По този повод искам да кажа на тези, които се възмущават колко пари ей, така отишли при ромите, че грешат. Аз се борих и вярвам, че не е било напразно“, подчертава тя. „Питате кое ми е било най-трудно. Латинският език! Но по-трудна от него обаче се оказа комуникацията в една напълно нова среда. Страхувах се, че колкото и да се старая, колкото и да давам от себе си, хората ще имат отношение към мен заради моя етнос, тъй като не го харесват, а някои направо го мразят“, обяснява тя. Със Стефан успели да сбъднат още една мечта: дом извън квартала, за да осигурят по-добро бъдеще на децата си. Трябвало да напуснат и по друга съвсем битова причина. „Ами в „Надежда“ е много шумно!“, вдига рамене тя. Принудила се да се подготвя за часовете и да учи за изпити само късно нощем, когато кварталът утихне. За да не буди децата и съпруга си, сядала на пода с фенерче и така четяла. Затова още, докато била във втори курс, подали документи за общинско жилище под наем. Одобрили ги. Дали им двустаен апартамент в големия жилищен комплекс „Сини камъни“, в блок в края на Сливен. Заварили скъсани балатуми, мръсни стени и дупки в изгнилата дървена дограма. Нанесли се веднага. Без капризи и претенции. Взели отново заем, запушили пролуките, изчистили, подредили. През прозорците им се виждат Сините скали, червените покриви във вилната зона, зелените корони на овощните градини. „О! И през зимата, когато всичко стане бяло, гледката е разкошна!“, уверява семейството. „Често се връщам назад и си давам сметка, че Бог ми е изпращал точните хора, на точното място. Камелия Грозева, една безкрайно милосърдна жена! Иван Иванов от София, д-р Стефан Панайотов от Сливен и неговите здравни медиатори, които винаги са били насреща, зам. кметът Пепа Чиликова. Чак ме е страх да не пропусна някого… Наши приятели казват, че Сливен им бил малък и ще бягат в чужбина. Ама как ще е малък!? Той е един необятен свят! Разбира се, връзката ни с „Надежда“ никога няма как да бъде прекъсната. Решили сме със Стефан да направим всичко, за да влезе повече светлина там“, емоционално обяснява тя. Маги и мъжът й ходят при близките си почти всеки ден, тя е доброволка като медицинско лице. Създали Майчин център, за да помогнат на младите майки, да обучат децата им на български език, да разпознават цветовете…В началото идвали и свекървите им, за да надзирават. „Доста свекърви успяхме да променим!“, отбелязва през смях. Още щом ги зърнели в квартала, започвали шеговито да им подвикват: „Българите“ пристигат!“. Сред българите в новия квартал пък имало други реакции. Веднъж обвинително подвикнали на малкия й син: „Ти си циганин!“. Е, и? Маги и Стефан възпитават децата си така, както живеят: „Ние сме български граждани от ромски произход“.", "date": "2019.08.06", "title": " Срещат се и щастливи цигани\t"}
{"url": "https://trud.bg/%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be-%d1%80%d0%b8%d0%b1%d0%b0%d1%80%d0%b8-%d0%b1%d0%b5%d0%b4%d1%81%d1%82%d0%b2%d0%b0%d0%bb%d0%b8-%d0%b2-%d0%b4%d1%8a%d0%b6%d0%b4%d0%b0-%d1%81%d0%b0/", "text": "Семейство рибари от селището Ченгене скеле били на косъм от крушение преди няколко дни, но се справили сами. Вечерта Жельо Попов и съпругата му, които живеят в хижа в Ченгенето, слушали прогнозата за времето. Разбрали, че на другия ден ще вали чак следобед и сутринта спокойно излезли за попчета. Били край Созопол, когато ги завалял пороен дъжд. Мокри до кости, те се отправили обратно към хижата си. Мобилните им телефони се повредили от пороя, лодката започнала да се пълни с вода. Тъй като нямало как да се обадят за помощ, започнали с подръчни средства сами да гребат водата от лодката си, за да не потънат. „Стигнахме си у дома живи и здрави. Иначе, като се повреди лодката, обикновено не занимавам Центъра във Варна – викам по телефона някой колега да ме издърпа. Аз също наскоро ходих да дърпам един комшия“, разказа Попов.", "date": "2019.08.06", "title": " Семейство рибари бедствали в дъжда, сами изгребали водата от лодката си"}
{"url": "https://trud.bg/%d0%be%d0%b1%d1%80%d0%b0%d1%85%d0%b0-%d1%88%d0%be%d1%84%d1%8c%d0%be%d1%80-%d1%81%d0%bc%d0%b5%d0%bd%d1%8f%d0%bb-%d0%bd%d0%b0%d1%80%d0%be%d1%87%d0%bd%d0%be-%d1%81%d0%bf%d1%83%d0%ba%d0%b0%d0%bd%d0%b0/", "text": "Неизвестни апаши спукаха гумата на шофьор и докато той я сменял ловко го обрали – отмъкнали чанта с 2 600 лв. и лични документи. Наглият обир станал в понеделник следобяд за времето от 15:30 до 15:40 часа на ул.“Софийско шосе“ на изхода на Шумен, близо до Хиподрума. Там шофьорът на 70 г. от София усетил проблем с колата, спрял и видял спадналата предна дясна гума на лекия си автомобил Шкода „Фабия“. Веднага се заел да ремонтира, но като се качил обратно в колата, установил, че чантата му липсва. По случая е образувано досъдебно производство. По този стар трик са обрани много жертви – шофьори. Апашите ги набелязват на паркинг, гледат да са сами и им режат гумата. Проблемът е, че после, като спрат за смяна, водачите оставят колите отключени, а обирджиите действат. През юли в Шумен по същия начин беше обран и друг шофьор, носил по-малко пари.", "date": "2019.08.06", "title": " Обраха шофьор, сменял нарочно спукана гума\t"}
{"url": "https://trud.bg/%d1%81%d1%82%d0%be%d0%bf%d0%b0%d0%bd%d0%b8%d0%bd-%d0%b8%d0%b7%d0%b3%d0%be%d1%80%d1%8f%d0%bb-%d1%81-10-900-%d0%bb%d0%b2-%d0%b7%d0%b0-%d1%80%d0%b5%d0%bc%d0%be%d0%bd%d1%82-%d0%bd%d0%b0-%d0%bf%d0%be/", "text": "Доверчив стопанин, нуждаещ се от ремонт на покрива на къщата, изгорял с 10 900 лв., които броил на майстори авансово, а те изчезнали. Сигналът за измамата е подал 56-годишен мъж от разградското село Малко Йонково. Той отишъл в полицията към 13 часа в понеделник и съобщил, че седмица по-рано в съседно село се натъкнал на майстори на покриви. Тъй като и неговата къща се нуждаела от подмяна на цигли и други работи по покрива, той се договорил с непознатите да дойдат да работят на имота му. В сезона на ремонтите те уж били много заети и имали поръчки. За да не се бави с търсене на керемиди и други, нужни за работата и да си гарантира, че ще дойдат при него, човекът броил 10 900 лв., които били и за закупуване на материали. Минала седмица и наетите не се появили, нямало ги и в селото, където ги бил намерил преди това мъжът. Така се стигнало до подаването на жалба в полицията. Измамите с ремонти на покриви зачестиха през последните години. Не рядко мошеници разлепят обяви в селата и оставят телефони за заявки. Ходят на огледи по имотите, като задължително искат предплата, обяснявайки че лично ще доставят материалите, а после изчезват, предупреждават и от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Стопанин изгорял с 10 900 лв. за ремонт на покрив, майсторите изчезнали с парите"}
{"url": "https://trud.bg/%d0%b4%d0%b2%d0%b0%d0%bc%d0%b0-%d1%82%d0%b2%d0%be%d1%80%d1%86%d0%b8-%d1%81-%d0%bf%d0%b0%d0%b3%d0%be%d0%bd%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%85%d0%b0-%d0%b8%d0%b7%d0%bb/", "text": "Изложба на открито до Слънчевия часовник на входа на Морска градина във Варна представя в 40 фотоса моменти от 140-годишната история на Военноморските сили на РБългария, която се чества най-интензивно тази седмица. Стари архивни снимки извади от фондовете си Военноморският музей от годините на създаването на бойния ни флот. Фотоси показват първите десетина кораби, които е подарила Русия след Освобождението на страната ни за изграждането на Дунавската флотилия. Вдигането на флаговете през юли 1879 г. като най-тържествената церемония е запечатал в рисунката оттогава художникът Хр. Нейков. На една от снимките е кап. I ранг Пол Пишон, командващ военния ни флот по времето на френската мисия у нас в периода от 1898 до 1908 г., посочи директорът на музея д-р Мариана Кръстева. Първият българин, застанал начело на военния флот, е кап.I ранг Станчо Димитров. Изложбата е обогатена с 20 снимки на майор Иван Савов от ВМС -репортажна фотография за ежедневието, празника, за трудните и сложни изпитания на море на матроси и офицери. Исках да покажа човешкото лице на хората с пагони, каза авторът. Изложбата беше открита от командира на ВМС контраадмирал Кирил Михайлов. След това той приветства изкуството една рожденичка и юбилярка-главен старшина Миглена Шегенова от поделение 28 430. Тя подреди 24 маслени платна във Фестивалния и конгресен център във Варна. Това е деветата й самостоятелна изложба, участвала е още в 4 общи и 3 национални изложби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Двама творци с пагони представиха изложби за 140 години на бойния ни флот\t"}
{"url": "https://trud.bg/%d0%bf%d1%80%d0%b8%d1%82%d0%b5%d1%81%d0%bd%d0%b5%d0%bd%d0%b8%d0%b5-%d0%b8%d0%b7%d0%b4%d0%b0%d0%b4%d0%b5-%d0%bf%d1%80%d0%b8%d1%82%d0%b5%d0%b6%d0%b0%d1%82%d0%b5%d0%bb%d0%b8-%d0%bd%d0%b0-%d0%b4%d1%80/", "text": "Шуменски полицаи задържаха двама 23-годишни за притежание на наркотични вещества, които сами се издали, че носят нещо незаконно. Младите мъже били засечени по ул. „Владайско въстание“ по време на специализирана полицейска операция на служители от икономическа полиция и криминалисти в неделя към 18 часа. Проверката им била провокирана от съмнителното им държание, след като забелязали полицейските служители. Те видимо се притеснили и забързали. При личен обиск във В.С. била намерена бучка с бяло прахообразни вещество, което при направения полеви наркотест реагирало на „амфетамин“. В чантичката си носел електронна везна. В Т.Н. били намерени 10 зелени таблетки, които по негови данни са „екстази“. Извършени са претърсвания в обитаваните от тях жилища. От дома на В.С. е иззет найлонов плик с 20 броя семена канабис, около грам марихуана, електронна везна и гриндер. От имот на приятеля му са прибрани към 25 грама „чай за пушене“. Двамата били задържани за срок до 24 часа в Полицейското управление в Шумен. Шуменците нямат до момента криминалистически регистрации и не са осъждани. Работата по образуваното досъдебно производство продължава под надзор на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Притеснение издаде притежатели на дрога"}
{"url": "https://trud.bg/%d0%be%d1%82%d0%b2%d0%bb%d0%b8%d1%87%d0%b0%d0%bd%d0%b5-%d0%bd%d0%b0-%d0%b2%d0%bd%d0%b8%d0%bc%d0%b0%d0%bd%d0%b8%d0%b5%d1%82%d0%be-%d0%bd%d0%b0-%d1%88%d0%be%d1%84%d1%8c%d0%be%d1%80%d0%b8%d1%82%d0%b5/", "text": "Отвличане на вниманието на шофьорите е основната причина за последните тежки катастрофи по морските ни курорти, предаде БТВ. В пика на лятото полицията предприема мерки като увеличава контрола по рисковите участъци. Най-натоварените трасета са отсечката Обзор – Бяла по пътя Бургас – Варна, отсечката Поморие – Ахелой – Слънчев бряг, както и пътят между Созопол и Приморско. Именно на пътя за Приморско за два дни станаха две верижни катастрофи с над 10 пострадали, от които 4 бяха деца. По данни на Пътната агенция през август миналото лято по отсечката са минали 15 200 автомобила – едно от местата с най-тежък трафик в страната. От полицията обясниха, че засиленото присъствие не е с цел да се хванат нарушители на пътя, а да се осигури постоянният контрол и спазване на ограничения. Според органите на реда, последните инциденти са не толкова заради висока скорост, колкото заради понижено внимание на пътя. Затова съветват шофьорите, които тръгват на дълъг път, да определят предварително почивките по маршрута и да спазват по-голяма дистанция. Петък и неделя остават най-натоварените дни, уточняват от полицията. През следващия уикенд се предвиждат допълнителни мерки, за да няма нови инциденти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Отвличане на вниманието на шофьорите е основната причина за катастрофите по морето"}
{"url": "https://trud.bg/%d1%82%d0%b8%d1%80-%d1%81%d0%b5-%d0%b7%d0%b0%d0%bf%d0%b0%d0%bb%d0%b8-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%82%d1%80%d0%b0%d0%ba%d0%b8%d1%8f-%d0%b8-%d0%b7/", "text": "Временно е ограничено движението в района на км 160 от магистрала „Тракия“ в посока София заради горящ тежкотоварен автомобил, съобщиха от пресслужбата на Агенция „Пътна инфраструктура“. От там уточняват, че движението се извършва в изпреварващата лента. Шофьорите да се движат с повишено внимание и съобразена скорост, като спазват указанията на „Пътна полиция“, призовават от пътната агенция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Тир се запали на магистрала „Тракия“ и затрудни движението"}
{"url": "https://trud.bg/%d0%b2%d0%b5%d1%82%d0%ba%d0%be-%d0%b0%d1%80%d0%b0%d0%b1%d0%b0%d0%b4%d0%b6%d0%b8%d0%b5%d0%b2-%d0%be%d1%81%d1%82%d0%b0%d0%b2%d0%b0-%d0%b2-%d0%b0%d1%80%d0%b5%d1%81%d1%82%d0%b0-2/", "text": "Апелативният специализиран наказателен съд остави в ареста бизнесмена Ветко Арабаджиев с мотива, че на свобода може да се укрие или да извърши престъпление. Той бе върнат у нас през май, а преди това бе издирван и заловен заедно със съпругата си Маринела в Испания.", "date": "2019.08.06", "title": " Ветко Арабаджиев остава в ареста"}
{"url": "https://trud.bg/%d0%bd%d0%be%d0%b2%d0%b0-%d0%b7%d0%b0%d0%b3%d1%83%d0%b1%d0%b0-%d0%bf%d1%80%d0%b0%d1%89%d0%b0-%d0%b3%d1%80%d0%b8%d0%b3%d0%be%d1%80-%d0%b8%d0%b7%d0%b2%d1%8a%d0%bd-%d1%82%d0%be%d0%bf-70/", "text": "Нова ранна загуба ще извади Григор Димитров от топ 70 на световната ранглиста от следващата седмица. А пропадането му е най-голямо за последните 7 г. Във виртуалната класация той в момента е 74-и.  Българинът напусна „Мастърс“-а в Монреал още на старта, с което не успя да защити 180 т. от миналата година, когато достигна до четвъртфиналите. Отново препъникамък за хасковлията бе Стан Вавринка. Швейцарецът се наложи с 6:4, 6:4 и записа четвърта поредна победа над първата ни ракета и вече води с 6:4 успеха в двубоите помежду им. Преди тази среща бившият № 3 в света последователно бе спечелил срещу Димитров на „Уимбълдън“ (2018), Ю Ес Оупън (2018) и „Ролан Гарос“ (2019). „Винаги е трудно да играеш срещу Григор – заяви Стан. – Бях агресивен на корта, получи се невероятен двубой. Тренирах много, положих огромни усливия, за да бъда на високо ниво.“  Балансът на българина за сезона е 14 победи и 12 загуби. През последните месеци той страда от травма в рамото, но в интервю преди дни обяви, че болките са преодолени. В този двобой хасковлията записа 1 ас срещу 7 на съперника му, допусна 5 двойни грешки срещу нито една за Стан.", "date": "2019.08.06", "title": " Нова загуба праща Григор извън топ 70"}
{"url": "https://trud.bg/%d1%86%d0%b5%d0%bd%d0%b8%d1%82%d0%b5-%d0%bd%d0%b0-%d0%b6%d0%b8%d0%bb%d0%b8%d1%89%d0%b0%d1%82%d0%b0-%d1%81%d0%b5-%d1%83%d0%b2%d0%b5%d0%bb%d0%b8%d1%87%d0%b8%d1%85%d0%b0-%d1%81-55/", "text": "14 страни имат по-голям ръст от нас Цените на жилищата в България са нараснали с 5,5% през последното тримесечие на 2018 г. спрямо същия период на предходната година, показват данни на Европейската статистическа служба Евростат. Спрямо предходните три месеца, повишението е с 0,9%. Така се запазва тенденцията на бързо поскъпване на имотите, което изпреварва не само лихвите по банковите депозити (вече са под 0,3%) но и инфлацията. През първите три тримесечия на миналата година повишението на цените на жилищата на годишна база беше съответно със 7,1%, 7,5% и 6,3%, с което инвестицията в имоти се оказва добра защита срещу инфлацията в страната. Бързото поскъпване на жилищата в България не е изключение, а напротив – движи се успоредно със световните тенденции. От 28-те страни членки на ЕС, цените на жилищата в 14 държави дори нарастват по-бързо, отколкото у нас. Най-силно повишение на цените Евростат отчита в Словения (+18,2%), Латвия (+11,8%) и Чехия (+9,9%). Топ шест се допълва от три държави, в които жилищата поскъпват с едни и същи темпове. Това са Люксембург, Холандия и Португалия, където повишението на цените е с 9,3%. От всички страни в ЕС цените се понижават само в Италия (-0,6%), която изпадна в рецесия. Общо за държавите от Европейския съюз, както и за тези в еврозоната, поскъпването на имотите е с 4,2% през четвъртото тримесечие спрямо същия период на предходната година, сочат данните на Евростат. На тримесечна база увеличението е с 0,7% в еврозоната и с 0,6% в ЕС. Спрямо предходното тримесечие повишението на цените е най-високо в Словения (+6,5%), Латвия (+4,3%) и Малта (+3,8%), а спад отчитат в Дания (-1,7%), Белгия (-0,5%), Великобритания (-0,4%), Швеция (-0,2%), Италия (-0,2%) и Франция (-0,2%).   Половината от богатите живеят в едва 10 града Със своите частни самолети и многобройни къщи най-богатите хора в света могат да обикалят безпроблемно земното кълбо. Но основният дом на близо половината от това елитно население се намира в група от едва десет града, показва Докладът за богатството за 2019 г. на консултантска компания на пазара на недвижими имоти. Най-много хора с богатство от поне 30 млн. долара живеят в Лондон – 4944. Следват Токио с 3732 и Сингапур с 3598. Топ 10 се допълва от Ню Йорк, Пекин, Париж, Сеул, Тайпе, Цюрих и Сао Пауло. Въпреки че САЩ са най-голямата икономика в света, Ню Йорк е единственият американски град в топ десет на консултантската компания. Данните показват, че най-богатите хора в света живеят в най-големите градове. Възможностите за бизнес, начинът на живот, качествените болници и транспортната инфраструктура са фактори, които карат най-богатите хора в света да влагат пари в жилища в големи градове.   Очакват вложения на компании от Азия Япония и Тайван влизат в играта Огромни капитали от Източна Азия инвестират в имоти в страни от Централна и Източна Европа (ЦИЕ) през последните години. Доходността и нетната възвръщаемост (възвръщаемост минус лихва за дългово финансиране) от първокласни бизнес имоти в ЦИЕ е по-висока от тази в Източна Азия. Този факт, особено валиден за сегмента на офис площите, ще бъде причина за насочване на още средства към пазарите от ЦИЕ, пише в анализ на компания за недвижими имоти. Умереното повишение на стойността на еврото спрямо азиатските валути ще продължи и през 2019 г. и ще повлияе позитивно върху възвръщаемостта от покупката на имоти в Европа, смятат експертите. През 2018 г. Сингапур е най-големият инвеститор от Източна Азия в имоти в страните от ЦИЕ. Една от причините за това са високите цени на недвижимите имоти в Сингапур. Най-голямата сделка през 2018 г. с азиатски инвеститор е покупката на индустриалното портфолио на Prologis в Полша и Унгария от Mapletree Singapore. Стойността на сделката е 335 млн. евро. Китайските инвестиции в ЦИЕ намаляват до 60 мн. евро през 2018 г. А инвеститори от Малайзия, Южна Корея и Филипините бяха новите купувачи през 2018 г. Инвестиции може да се очакват и от Япония, Тайван и Южна Корея, смятат експертите на компанията. БВП на глава от населението в тези три страни е на нива, подобни на държавите от Западна Европа. Състоянието на икономиките и високата цена на бизнес имотите в тези държави може да насочи инвестициите към бързо растящи пазари от Централна и Източна Европа.   Инвестират в хотели и студентски общежития Алтернативните вложения стават глобален тренд Хотели, апартаментни сгради и студентски общежития все по-често влизат в полезрението на инвеститорите в бизнес имоти. Това показват данни на глобална консултантска компания на пазара на недвижими имоти. Интересът към т.нар. алтернативни инвестиции е продиктуван от ограничените възможности в глобален план за сделки в традиционните сегменти – офисни, търговски и индустриални площи. При предния връх на имотния цикъл в подобна ситуация инвеститорите се насочиха от столиците към регионалните градове, докато сега търсят доходност в по-широк кръг от активи. По данни на компанията делът на алтернативните инвестиции през последните 10 години се движи между 16% и 26% от общия обем трансакции, като през 2018 г. е бил 24%. В България пазарът на алтернативни активи е все още възникващ заради слабото предлагане на инвестиционен продукт извън традиционните сегменти. “Българският пазар на бизнес имоти е относително консервативен като възможности за инвестиции заради малкия мащаб и относително кратката си история. След две много силни години с фокус последователно върху търговските и офис площите, сега възможностите за придобиване на качествен продукт на разумна цена в тези сегменти се изчерпват, а почти липсват алтернативи”, казва Явор Костов, мениджър “Капиталови пазари” в компания за недвижими имоти. Предлагането на хотелския пазар е ограничено, а в сегменти като апартаментните сгради, болници и студентски общежития на практика липсва инвестиционен продукт. “Глобалните тенденции определено отварят ниша в предлагането на пазара на бизнес имоти, която предприемачи и инвеститори не трябва да подминават. Предвид демографските тенденции и концентрацията на население в големите градове, качествените проекти в сферата на образованието, здравеопазването, грижата за възрастни хора може да са не само успешен бизнес, но и добри инвестиции”, обобщи Михаела Лашова, управляващ партньор в компанията. В глобален план 2018 г. е била рекордна по обем инвестиции в бизнес имоти с 1,75 трилиона долара и 4% ръст спрямо предходната година. Ръстът е продиктуван основно от американския и азиатския пазар, докато Европа, Близкия Изток и Африка отбелязват спад от близо 11% и инвестиционен обем от 331 млрд. долара. Намалението идва от по-слабия пазар на търговски площи, но също и от спада при офис сградите и индустриалните имоти – съответно с 24,7% и с 9,7%. През 2019 г. прогнозата на компанията е за лек ръст на инвестиционния пазар с фокус върху придобивания в регионалните градски центрове и в полето на алтернативните инвестиции. “В световен мащаб виждаме отслабване на икономическия ръст, но също и на инфлацията. В същото време нарастващият риск от рецесия води до отлагане на плановете за повишение на лихвите”, коментира Дейвид Хътчингс, който отговаря за капиталовите пазари в региона на Европа, Африка и Близкия Изток в компанията. По думите му недвижимите имоти остават търсена инвестиция, тъй като предлагат стабилен приход и защита срещу инфлация. Все по-трудно обаче става да се открият добри и устойчиви имотни проекти, тъй като фактори като електронната търговия, социалното взаимодействие и слабият растеж доведоха до коренна промяна в бизнес средата през последните години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Цените на жилищата се увеличиха с 5,5%\t"}
{"url": "https://trud.bg/%d0%b6%d1%80%d0%b5%d0%b1%d0%b8%d0%b9-%d0%be%d0%bf%d1%80%d0%b5%d0%b4%d0%b5%d0%bb%d0%b8-%d0%b3%d1%80%d1%83%d0%bf%d0%b8%d1%82%d0%b5-%d0%bd%d0%b0-%d0%be%d1%82%d0%b1%d0%be%d1%80%d0%b8%d1%82%d0%b5-%d0%b2-2/", "text": "Шестнадесет отбора ще се включат в VII Международен турнир по футбол „Купите на Община Благоевград“, който стартира на 26 август в областния център. Жребий определи кои отбори излизат един срещу друг на терена. В присъствието на заместник- кмета по култура и хуманитарни дейности на община Благоевград Христина Шопова, Ива Уорън, представител на „Емирейтс Уелт“, управителят на ОФК „Пирин Венко Попов и Александър Кабзималки, председател на ОС на БФС – Благоевград, бяха съставени групите. Преди да бъде изтеглен жребият, заместник-кметът Христина Шопова съобщи,че тази година ще бъде учредена награда в памет на спортния журналист Валери Младенов, който оказваше абсолютна подкрепа на турнира, още от първото му издание. Христина Шопова Благодари за подкрепата на Ива Уорън и „Емирейтс Уелт“ , на Венко Попов и на Александър Кабзималски. „Вярвам че всички заедно ще направим едно успешно издание на нашият турнир, с високи цели за следващата година. Това е турнир, който в се наложи като един от най-качествените, благодарение и на доброто партньорство с БФС. Утвърди се като едни от най-стойностните турнири. За съжаление форматът не може да побере всички желаещи за участие“, каза Христина Шопова.  Ива Уорън заяви, че компанията „Емирейтс Уелт“ подкрепя с всички сили футболът в Благоевград и в частност ДЮШ. Александър Кабзималски и Венко Попов от своя страната пожелаха успех на всички отбори, участващи в турнира.  Жребият бе изтеглен от младите надежди на ОФК „Пирин“. В „А“ група, за родените 2004 г., попадат ФК „Динамо Загреб“ Загреб, Хърватия, ПФК „ЦСКА“, София, България, ПФК „Левски“, София, България, „Тампа Брашов“, Брашов, Румъния. В „Б“ група, отново за набор 2004 г., са „Цървена звезда“, Белград, Сърбия, ФК „Войводина“ Нови Сад, Сърбия, ПФК „Славия“, София, ОФК „Пирин“, Благоевград, България.  За родените през 2005 година в „А“ група са ФК „Апоел“ Никозия, Кипър, ПФК „ЦСКА“, София, България, ПФК „Левски“ , София, България, Тампа Брашов“, Брашов, Румъния.  В „Б“ група попадат отборите на „Цървена звезда“, Белград, Сърбия, ФК „Войводина“ Нови Сад, Сърбия, ФК „Национал“ 2005, София, България и ОФК „Пирин“, Благоевград, България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Жребий определи групите на отборите в VII Международен турнир „Купите на Община Благоевград“"}
{"url": "https://trud.bg/%d0%b4%d0%be%d0%bd%d0%b0%d1%82%d0%b5%d0%bb%d0%b0-%d0%b2%d0%b5%d1%80%d1%81%d0%b0%d1%87%d0%b5-%d1%81%d0%b8-%d0%ba%d1%83%d0%bf%d0%b8-%d0%b2%d0%b8%d0%bb%d0%b0-%d0%b7%d0%b0-5-%d0%bc%d0%b8%d0%bb%d0%b8%d0%be/", "text": "Донатела Версаче придоби Ла Вербанела, известна също като Вила Мондадори, на брега на Лаго Маджоре в Италия срещу близо 5 милиона евро. Вилата принадлежеше на семейство Мондадори, което е собственик на едноименната издателска къща. То бе купило вилата през 20-те години на миналия век. Редица знаменитости, сред които Уолт Дисни, Жорж Сименон и Томас Ман, са оставили автографите си на стената над камината във вилата, пипе БТА, цитирайки Франс прес. Имението с площ 1400 кв.м включва голяма градина с басейн и около 50 помещения. В сградата има 20 стаи и 12 бани, оповестиха от агенцията за недвижими имоти „Енгел енд Фьолкерс“, която е била ползвана като консултант при продажбата. През септември миналата година семейство Версаче продаде своята модна къща на американската групировка „Майкъл Корс“ за 1,83 милиарда евро (2,1 милиарда долара). Донатела Версаче остана творчески директор на модната къща, която е основана през 1978 г. от братята ѝ Джани и Санто.", "date": "2019.08.06", "title": " Донатела Версаче си купи вила за 5 милиона в Италия"}
{"url": "https://trud.bg/%d1%83%d0%b2%d0%be%d0%bb%d0%bd%d0%b8%d1%85%d0%b0-%d0%b4%d0%b8%d1%81%d1%86%d0%b8%d0%bf%d0%bb%d0%b8%d0%bd%d0%b0%d1%80%d0%bd%d0%be-%d1%88%d0%b5%d1%84%d0%b0-%d0%bd%d0%b0-%d0%bd%d0%b0%d0%bf-%d0%bb%d0%be/", "text": "Директорът на офиса на НАП в Ловеч Виктор Стойчев е уволнен дисциплинарно, съобщи БНР. От пресцентъра на приходната агенция уточниха, че уволнението е заради неоторизиран достъп до информационните системи на приходната агенция. Стойчев беше дългогодишен директор на офиса на НАП в Ловеч. Той беше и общински съветник от групата на ГЕРБ в настоящия мандат, от гражданската квота, но напусна заради несъгласие с водената политика. През март 2018 година Стойчев подаде жалба до прокуратурата, че върху семейството му е оказван тормоз от държавни институции, а спрямо него – и политически натиск – заради позицията му в местния парламент относно провежданата от структурата на ГЕРБ политика в управлението на общината. Стойчев отказа да коментира уволнението си, но ще го обжалва пред Административния съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Уволниха дисциплинарно шефа на НАП-Ловеч"}
{"url": "https://trud.bg/%d0%b1%d0%bb%d0%b8%d0%b7%d0%be-1-3-%d0%ba%d0%b3-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%bd%d0%b8-%d0%b7%d0%bb%d0%b0%d1%82%d0%bd%d0%b8-%d0%bd%d0%b0%d0%ba%d0%b8%d1%82%d0%b8/", "text": "Близо 1.3 кг златни бижута на стойност над 90 000 лева откриха при съвместна проверка на лек автомобил митническите служители от ГД „Митническо разузнаване и разследване“, Териториална дирекция Южна морска и гранични полицаи от ГД „Гранична полиция“. На 02.08.2019 година на трасе „Входящи автомобили и автобуси“ на ГКПП Капитан Андреево пристига лек автомобил с швейцарска регистрация, влизащ в страната от Турция. В автомобила пътували съпрузи с двамата си синове, швейцарски граждани и техен близък, турски гражданин. Превозното средство е селектирано за щателна проверка, при която митническите служители откриват дамска текстилна чанта, пълна с медикаменти в различни опаковки. В част от опаковките вместо лекарства са открити, увити в салфетки, изделия от жълт метал- – пръстени, медальони, гривни, синджири, обици, монети и колан. Според експертизата на вещото лице откритите накити с общо тегло 1273.74 грама са от 22 каратово злато и са на стойност 96 720 лева. В хода на проверката е установено, че чантата е собственост на съпругата. Бижутата са иззети и подлежат на отнемане в полза на държавата. По случая е образувано досъдебно производство, което се провежда от разследващ митнически инспектор под надзора на Окръжна прокуратура Хасково. Към наказателна отговорност за престъпление по чл.242, ал.1, буква Д от НК е привлечена 50 годишна, швейцарска гражданка. От началото на годината до момента, митническите служители на МП Капитан Андреево са задържали близо 12 кг златни и 3 кг сребърни накити, на обща стойност над 700 000 лева.", "date": "2019.08.06", "title": " Близо 1.3 кг контрабандни златни накити са задържани на ГКПП Капитан Андреево"}
{"url": "https://trud.bg/%d0%bf%d0%be%d1%87%d1%82%d0%b8-%d1%81%d0%b8%d0%b3%d1%83%d1%80%d0%bd%d0%be-%d0%b8-%d0%b3%d0%be%d1%80%d0%bd%d0%b0%d1%82%d0%b0-%d0%b8%d0%bd%d1%81%d1%82%d0%b0%d0%bd%d1%86%d0%b8%d1%8f-%d1%89%d0%b5-%d0%bf/", "text": "Строежът на „Златен век“ най-вероятно ще получи зелена светлина и от по-горната съдебна инстанция. Това е най-убедителната хипотеза, след като стана ясно, че решението на Административен съд – София град (АССГ), с което беше отменена заповедта за спиране на проекта „Златен век“ на компанията „Артекс“, ще бъде обжалвано от Дирекцията „Национален строителен контрол“ (ДНСК), пише  . Това, че ДНСК ще обжалва, се разбра от постинг във „Фейсбук“ на министър-председателя Бойко Борисов, който твърди, че е разпоредил това на министъра на регионалното развитие Петя Аврамова. „Министър Аврамова разговаря с ръководството на ДНСК, която е компетентната институция, която може да атакува решението отново в съда. Преди минути бях информиран, че е създадена пълна организация и процедурата по обжалване ще бъде задействана още в началото на следващата седмица“, пише премиерът. Дали обаче, ако ДНСК обжалва решението на АССГ пред Върховния административен съд (ВАС), ще постигне различен резултат? Най-вероятно не. Причината се крие във факта, че ДНСК до момента изобщо не се е занимавала с разрешителното за строеж на „Златен век“, което бе в основата на казуса. Ако пък стори това сега в обжалването, е много вероятното горната инстанция да посочи, че това не е било обект на съдебния спор, нищо че в мотивите по делото съдия Мария Ситнилска се занимава с него. Според доводите в съдебното решение строителният контрол е допуснал пропуски при издаването на заповедта за спиране. Сред тях е това, че при издаването на заповедта отклоненията от проекта, на които се основава тя, вече са били отстранени. ДНСК трябвало да провери това преди да издаде акта си. Също така, според съда, за посочените от строителния контрол проблеми „Златен век“ е трябвало да се спре частично, а не изцяло. Всъщност ДНСК първоначално имаше намерение да замрази изграждането на сградата само в частите, в които са допуснати отклонения. След срещи при премиера и протести от страна на недоволни граждани беше замразен целият проект. За замразяването обаче са ползвани доводи като за временно спиране. Ето защо съдът отменя заповедта – тъй като пропуските, констатирани от строителния контрол, могат да бъдат основание само за частично спиране. Какво трябва да се направи? За да се постигне различен резултат обаче, ДНСК не може просто да обжалва. „Това ще е отбиване на номера, защото в заповедта за спиране на строежа наистина е смешна“, обясняват юристи. „Няма как да правиш едно и също нещо грешно два пъти и да очакваш различен резултат“, смятат още те. „За да бъде адекватна заповедта за спиране, тя трябва да е изцяло нова и да мине цялата процедура наново“, коментира пред Свободна Европа юристът Никола Вапцаров от Инициативния комитет „Лозенец“. На първо място ДНСК трябва да установи нещо, което е известно на обществото. Но това трябва да се случи документално, а именно, че има издадено разрешение за строеж от 2007 година, че то е подновено през 2012 година със заповед на главния архитект за период от 5 години и че то е изтекло през ноември 2017 година, обяснява Вапцаров. След това ДНСК трябва да констатира също, че в продължение на една година от изтичането му, инвестоторът не е предприел действия по издаване на ново строително разрешение (което трябва да бъде съобразено с новият Общ устройствен план на София) и че към този момент строителното разрешение е изтекло. „Най-накрая ДНСК трябва да констатицра, че сградата не е довършена до етап груб строеж“, обяснява още Вапцаров. Въпреки че тези констатации бяха направени от редица медии, които проследиха документната сага с „Артекс“ и небостъргача, изводите не са направени от ДНСК в официален констативен протокол. И още няколко стъпки По думите на Вапцаров, след издаване на констативния протокол на базата на тези констатации Несторов трябва да издаде две заповеди. „Първата заповед е по чл. 224 от ЗУТ – спиране на строителството. Втората заповед е по чл. 225 от ЗУТ – премахване на незаконно построеното“. В заповедта трябва да бъдат изброени всички констатации. И трябва да бъде посочено като правно основание, че разпоредбата на чл. 153 от ЗУТ (приета в началото на 2017 година), позната като поправката „Артекс“, не важи за този казус. Тъй като въпреки че фирмата се позовава на нея, тя важи само за бъдещи случаи. Ако това не бъде сторено? Ако всичко това не бъде сторено – т.е. не бъде извървян пътят за спиране на строителството на „Златен век“ наново – с „истински мотиви, а не с такива, които да радват публиката, но да е кристално ясно, че падат в съда“ – небостъргач в „Лозенец“ ще има. Ако ли пък бъде сторено, но през пръсти – т.е. ако ДНСК реши да изтъква подобни аргументи в обжалването, без да е изминат очертаният по-горе път – горната инстанция изобщо няма да се занимава със случая. Защото тогава ще бъде валиден аргументът, че подобни правни основания изобщо не са били валидни за делото, защото не са представлявали част от първата заповед на ДНСК, която „Артекс“ обжалва.", "date": "2019.08.06", "title": " Почти сигурно: И горната инстанция ще позволи строежа на „Златен век“"}
{"url": "https://trud.bg/%d0%bc%d0%b8%d1%82%d1%80%d0%be%d0%bf%d0%be%d0%bb%d0%b8%d1%82-%d0%b9%d0%be%d0%b0%d0%bd-%d0%b4%d0%be%d0%bd%d0%b5%d1%81%d0%b5-%d1%87%d1%83%d0%b4%d0%be%d1%82%d0%b2%d0%be%d1%80%d0%bd%d0%b0-%d0%b8%d0%ba/", "text": "Навръх празника Преображение Господне митрополит Йоан донесе в Шумен копие на чудотворната икона на Пресвета Богородица Всецарица. Още в първите минути от пристигането й десетки се наредиха пред лика на Божията майка, за която се вярва, че лекува коварни болести, помага и при безплодие. Варненският и Великопреславски митрополит Йоан отслужи тържествена литургия в храм „Свето Възнесение“, а след службата се обърна към миряните, че големият празник е добър повод за преобразяване на нашето познание за вярата, за преодоляването на безверието. „Днес много храмове строим, но ако те си остават празни, вярвайте ми, няма никакъв смисъл от този градеж. Този градеж е градеж на човешките души. Човеците са най-важните“, каза владиката. Той настави: „Живейте живота си така, както вие прецените, но се старайте да бъдете добри, да бъдете вярващи. Защото Божията благодат в този празник, именно тази Таворска светлина, действа“. Пожела онези, които са загуби вярата си, да я възвърнат, онези, които я носят със сърце, да я умножават и утвърждават, а онези, които се съмняват да прогонят съмненията и да се постараят да намерят причината вътре в себе си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Митрополит Йоан донесе чудотворна икона в Шумен\t"}
{"url": "https://trud.bg/%d1%84%d1%83%d1%82%d0%b1%d0%be%d0%bb%d0%b8%d1%81%d1%82-%e2%84%961-%d0%bd%d0%b0-%d0%bc%d0%b8%d0%bd%d0%b0%d0%bb%d0%b8%d1%8f-%d0%ba%d1%80%d1%8a%d0%b3-%d0%b5%d0%b2%d0%b0%d0%bd%d0%b4%d1%80%d0%be-%d1%86/", "text": "ЦСКА може да победи всеки отбор на света! Смелото изказване направи футболист №1 на миналия кръг Евандро. Бразилският нападател се превърна в ракета-носител на „червените“ и донесе победата с 1:0 над „Ботев“ (Враца) с късен гол. „ Сега играя повече и мога да покажа качествата си – каза Евандро, който миналия сезон изкара като резерва. – Всеки треньор си има свои стил. Любко Петрович ни вдъхва доверие и вярва в нас. Неговата тактика е по-различна. За мен най-важното е да съм на терена. Във футбола има долу и горе. Мисля, че с ЦСКА излязохме от тежката ситуация и вървим напред. Аз се опитвам да се впиша във всяка тактическа схема, която изискват треньорите.“ Евандро пропусна последния евродвубой на ЦСКА като гост на „Осиек“ заради висока температура. Мястото му в състава за дуела със „Зоря“ в четвъртък изглежда гарантирано. Неговият сънародник Рафаел Енрике не е картотекиран за двубоите. Подобно на миналия сезон крилото се контузи на старта на сезона и дълго време лекува контузия. Енрике вече е възстановен, но ще бъде вписан в УЕФА едва, ако ЦСКА стигне до мачове с победителя от „Еспаньол“ и „Люцерн“. Треньорът Петрович ще говори в сряда вечер пред медиите, а няколко часа по-рано украинският тим пристига в София. ЦСКА ще гостува седмица по-късно, но не в Луганск, откъдето е „Зоря“, а в Запорожие.", "date": "2019.08.06", "title": " Футболист №1 на миналия кръг Евандро:  ЦСКА може да бие всеки на света"}
{"url": "https://trud.bg/%d0%b1%d0%b0%d0%b9%d0%b5%d1%80%d0%bd-%d0%b8%d1%81%d0%ba%d0%b0-%d0%be%d1%89%d0%b5-%d0%b4%d0%b2%d0%b5-%d0%ba%d1%80%d0%b8%d0%bb%d0%b0/", "text": "В „Байерн“ (Мюнхен) имат план да финализират три входящи трансфера до края на лятото. Приоритет за шампионите на Германия е Льорой Сане от „Манчестър Сити“, но „баварците“ искат да привлекат и друг флангови футболист – Хаким Зиеш от амстердамския „Аякс“. Името на мароканското крило се завъртя в медийното пространство още преди месец, а сега отново е актуален вариант за “Алианц Арена”. 26-годишният Зиеш, който играе за „Аякс“ от 2016 година насам, би струвал на „Байерн“ най-малко 40 милиона евро. Футболистът изпрати изключителен сезон с гранда от Амстердам, за който записа 49 срещи и се разписа 21 пъти. Мароканецът е второто име в списъка на мюнхенския тим, като освен него и Сане, там фигурира и Марк Рока от „Еспаньол“.", "date": "2019.08.06", "title": " „Байерн“ иска още две крила"}
{"url": "https://trud.bg/58-%d1%81%d0%b2%d0%be%d0%b1%d0%be%d0%b4%d0%bd%d0%b8-%d0%bc%d0%b5%d1%81%d1%82%d0%b0-%d0%b7%d0%b0-%d1%81%d1%82%d1%83%d0%b4%d0%b5%d0%bd%d1%82%d0%b8-%d0%be%d0%b1%d1%8f%d0%b2%d0%b8-%d0%bd%d0%b2%d1%83/", "text": "58 са свободните места за студенти в Националния военен университет /НВУ/ „Васил Левски“. Това обявиха от военния ВУЗ. Десет са незаетите места в специалността „Стопанска логистика” – дистанционна платена форма. Осем студенти могат да се запишат за редовно обучение в „Индустриален мениджмънт”, а 7 – в задочната форма на специалността. По пет места има в направленията „Защита на населението и инфраструктурата” и „Компютърна техника и технологии”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " 58 свободни места за студенти обяви НВУ „Васил Левски”\t"}
{"url": "https://trud.bg/54-%d0%bf%d0%be%d0%b6%d0%b0%d1%80%d0%b0-%d1%81%d0%b0-%d0%b2%d1%8a%d0%b7%d0%bd%d0%b8%d0%ba%d0%bd%d0%b0%d0%bb%d0%b8-%d0%b2-%d1%82%d1%8a%d1%80%d0%bd%d0%be%d0%b2%d1%81%d0%ba%d0%be-%d0%bf%d1%80%d0%b5%d0%b7/", "text": "Общо 54 пожара са гасили служителите от Регионалната дирекция „Пожарна безопасност и защита на населението“ във Велико Търново през изминалия месец. От тях 24 пожара с материални загуби. В сравнение със същия период на миналата година общият брой на пожарите е бил с 13 по-малко, като броя на пожарите с материални загуби се запазва. Общия брой на произшествията, на които са отреагирали огнеборците в региона, е 99. В 40 от случаите е оказвана техническа помощ. Общият брой на излизанията е 109, което е с 21 повече в сравнение със отчетения период на миналата година. Загинали граждани при пожари в областта няма през месец юли, пострадал е един човек от община Свищов. Лъжливи повиквания също не са регистрирани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " 54 пожара са възникнали в Търновско през юли\t"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%b7%d0%b0%d0%b4%d0%be%d1%87%d0%bd%d0%be-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-%d1%83%d0%b1%d0%b8%d0%b5/", "text": "Окръжната прокуратура в Перник повдигна задочно обвинение на 46-годишния Димитър К. за   на 77-годишния Коста Янков участник в поклонническия поход „Светият път“, посветен на 550-годишнината от връщане мощите на Св. Йоан Рилски в Рилската света обител, съобщиха на пресконференция от държавното обвинение и МВР. Вчера убиецът бе задържан на граничен пункт в Хърватия. Очаква се екстрадирането му в България. Тялото на бай Коста, доайен на туризма и ултрамаратонец, бе намерено на 28 юли около 9 часа край пътя между Горна Диканя и село Дрен. Възрастният мъж е пребит и душен. Открит е чисто гол, само с чорапи на краката. Дрехите му не са открити, както и платнената торба тип мешка, в която носел дребни лични вещи. Не е намерен и мобилният му телефон, който бил от най-старите модели. „Убитият е бил ентусиаст, въпреки преклонната си възраст многократно участвал в такива походи. Заради здравословни проблеми той се движел встрани от групата, по асфалтов път, понеже не можел да преминава пресечени местности. На фаталния ден групата правела преход от село Кладница до Горна Диканя и Дрен. Бай Коста казал, че знае пътя и ще чака останалите в черквата в село Дрен, където всички трябвало да пренощуват. Вечерта обаче туристите не го намерили и на следващия ден походът продължил без него“, обясни говорителят на Окръжната прокуратура в Перник Николай Цветков. Пристигайки в Дрен, 77-годишният бургазлия, който имал зрителни проблеми, погрешно влязъл в силно осветена къща, която помислил за черква. Вътре били майката и 10-годишната дъщеря на извършителя. Малко след бай Коста в къщата дошъл и Димитър К. Без да дочака отговор от туриста какво търси в дома му, той започнал да го бие с юмруци и да го рита. Изнесъл го на двора и там го умъртвил с тояга. После заедно със свой съсед изхвърлили тялото край пътя, където Коста Янков бил намерен на другия ден. След като се върнал в къщата Димитър направил опит да изгори дрехите и счупил мобилния телефон на жертвата. Опитал да прикрие следите, но в бързината оставил достатъчно улики. Веднага след това убиецът тръгнал за Италия, където живеел. Той бил шофьор на ТИР и при всяко пристигане в България отсядал при майка си в село Дрен. В минало време имал криминални регистрации за дребни престъпления, допълни Цветков. Майката и дъщерята на обвинения в убийството са оказали пълно съдействие на разследващите. Те разказали подробно какво се е случило. Съседът също дал пълни обяснения. Казал, че се изпълнявал нарежданията на Димитър и се страхувал, че може и него да убие от бой, защото знаел, че щом употреби алкохол става агресивен. Димитър бил физически силен и здрав, сам съблякъл бай Коста и с една ръка го натоварил в багажника на колата. След това отново сам го изнесъл и захвърлил в канавката. Прокурорът допуска след екстрадиране на извършителя, обвинението към него да бъде преквалифицирано в по-тежко.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Повдигнаха задочно обвинение на убиеца на поклонника Коста Янков, очаква се да бъде екстрадиран у нас"}
{"url": "https://trud.bg/%d0%b0%d1%81%d0%bf%d0%b0%d1%80%d1%83%d1%85-%d0%bd%d0%b8%d0%ba%d0%be%d0%b4%d0%b8%d0%bc%d0%be%d0%b2-%d0%bd%d0%b0%d0%b9-%d1%83%d1%81%d0%bf%d0%b5%d1%88%d0%bd%d0%b8%d1%8f%d1%82-%d0%ba%d0%bb%d1%83%d0%b1/", "text": "Аспарух Никодимов е едно от най-великите светила във футбола ни. Като футболист и треньор на ЦСКА е отстранил три действащи европейски шампиона – „Аякс“, „Нотингам“ и „Ливърпул“. През новия век големите успехи на футбола ни не са много. А един от малкото е свързан именно с Никодимов. През 2001 година ЦСКА отстрани набиращия мощ украински гранд „Шахтьор“ (Донецк) след паметно 3:0 на „Българска армия“. Странно българският футбол рано се отказа от услугите на Паро и той отдавна не е треньор. Но следи всеки миг от живота на любимия си ЦСКА. В четвъртък за втори път в историята си „червените“ срещат украински съперник в Европа след разпада на СССР и Никодимов се съгласи да даде интервю за „Труд“ преди дуела срещу „Зоря“. – Спомняте ли си често за мачовете с „Шахтьор“ (Донецк)?  – Разбира се, и тогава, и днес „Шахтьор“ беше изключителен отбор. Ясно е, че ме питате за сравнение със сегашния сблъсък на ЦСКА със „Зоря“. Съвсем различен калибър са. И ЦСКА тогава беше много по-различен. Бяхме комбинация от много опитни бойци и млади момчета, които навлизаха във футбола. Любо Пенев беше играл вече в такива големи двубои и го доказа на терена. Йордан Лечков не беше във форма и затова не го пуснах. Но отстраняването на „Шахтьор“ си остава един от големите успехи на ЦСКА в Европа. Ще припомня, че година по-рано този тим беше разгромил „Арсенал“ с 3:0 в Шампионската лига. – Как се бие отбор като „Шахтьор“?  – С акъл и игра. Трябва да го изненадаш. В София това се случи на 100 процента. От „Шахтьор“ ни бяха разузнали в последния кръг срещу „Черноморец“. Не можахме да бием, играхме слабо, а Любо изпусна дузпа. Явно си помислиха, че сме лесна хапка. Но ЦСКА е съвсем друг отбор, когато става въпрос за евромачове. И с подкрепата на „Българска армия“ – хайде 3:0. Много се надявам и сега да е така. Време е новите на „Армията“ да разберат къде са дошли. В подобни сблъсъци трябва да се стремиш да направиш дори това, което не можеш. – Как оцеля ЦСКА в Донецк?  – Страшно беше. Мачът започна зле, вкараха ни два бързи гола. Уникален отбор беше този „Шахтьор“. Мога и днес да поздравя моите футболисти, които хвърлиха всичко и оцеляхме. Надскочихме се, хвърлихме всичко. Дано видя ЦСКА и сега по същия начин. – За какви премии играхте тогава?  – Вижте, аз съм играл и за 9 лева премия. И срещу „Шахтьор“ не беше впечатляваща. Когато излезеш на терена, не мислиш за пари. Ако това ти е в главата, обречен си. Разбира се, свършиш ли си работата, чувството е прекрасно. А и парите са си бонус. – Какво да очакваме от „Зоря“?  – Нямам никаква представа. Със сигурност е сериозен отбор, който играе типичен руски футбола. Сигурно и при тях са влезли много чужденци, но признавам, че не съм ги следил. Важно е не какъв е „Зоря“, а ЦСКА даде максимума. И да вземе добър резултат в четвъртък. – Както срещу „Шахтьор“ и сега ЦСКА е домакин в първия мач. Може ли да се окаже предимство?  – Истината е, че е по-добре да гостуваш в първия мач. Но жребият не го теглим ние. На чужд терен се стремиш към гол. В първия мач у дома – да биеш и да не допуснеш. Дано ЦСКА бие с 3:0, както ние го направихме. Тогава реваншът ще е много по-лесен. – 18 години минаха от мачовете „Шахтьор“ – ЦСКА. Къде е Украйна сега и къде сме ние?  – Ехх…. Ние дръпнахме назад, а те – много напред. „Шахтьор“ спечели Купата на УЕФА пред 2009 година, игра четвъртфинал в Шампионската лига. Същият този отбор, който ние победихме с 3:0. Украйна пък беше домакин на европейско първенство и игра четвъртфинал на световно. Мъчно ми е. Четвъртите в света направиха много за българския футбол, но не и като ръководители. Сега имаме много хубава база за националния отбор, но нямаме футбол. Преди 19 години нямахме такава база, но биехме „Шахтьор“ с 3:0. Днес единствено „Лудогорец“ постига някакви успехи. Но те играят само с чужденци. За бизнес проекта им е супер, но какво печели българският футбол? – Как ще коментирате евроучастието на нашите отбори този сезон? Само ЦСКА отстрани два съперника.  – Ще кажа така – още не сме стигнали в истинския футбол. Той се играе в групите. Предварителните кръгове са като окръжните групи. Да приемем, че сега нашите са стигнали до „В“ група. Трябва да я минат, да влязат в „Б“ и оттам в елита. Там е истината. Всеки отстранен съперник е нещо хубаво, но нека не се главозамайваме, че сме стигнали Еверест. – Всички водещи отбори загубиха точки в първенството. Как виждате интригата за титлата?  – Не мисля, че някой може да развали тази тройка. Много се надявам, че ЦСКА ще завърши едно място напред. „Лудогорец“ е най-сработеният отбор. Малко мачове минаха, за да се правят изводи. Тепърва ще видим кой каква селекция е направил. Треньорът може да измисли брилянтни неща в тактически план, но някой трябва да ги изпълни на терена. Сезонът тепърва започва. – Какво очаквате от Люпко Петрович в ЦСКА?  – Петрович се е доказал, където и да е бил. Откакто е треньор, резултатите са положителни. Лично на мен не ми хареса дефанзивния стил на ЦСКА, когато игра на „Армията“ срещу „Ботев“ (Враца). Нямат ли ден Евандро или Али Соу, става твърде трудно. Очаквам другите футболисти да се докажат. И да покажат, че знаят в кой отбор играят. Когато аз съм бил футболист и треньор в ЦСКА и ако 10 минути не вкараме гол на „Армията“, започваха да ни освиркват. Ясно ми е, че сега са други времена. Има ли резултати, значи всичко е наред. А и очаквам тепърва този отбор на ЦСКА да се обиграе и да играе много по-силно.", "date": "2019.08.06", "title": " Аспарух Никодимов, най-успешният клубен треньор на България, ексклузивно пред „Труд“  За 18 години Украйна дръпна напред, ние – назад"}
{"url": "https://trud.bg/%d1%8e%d0%bd%d0%b0%d0%b9%d1%82%d0%b5%d0%b4-%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f-%d0%b7%d0%b0-%d0%b5%d1%80%d0%b8%d0%ba%d1%81%d0%b5%d0%bd/", "text": "„Манчестър Юнайтед“ започна преговори за привличането на Кристиан Ериксен от „Тотнъм“. Ръководството на „червените дяволи“ се надява да приключи сделката до четвъртък, когато затваря трансферният прозорец в Англия. Самият играч има желание да заиграе на „Олд Трафорд“. Договорът на Ериксен изтича в края на сезона и това е основаната причина клубът да се съгласи да го продаде, за да не го изпусне без пари след една година. При успех в преговорите за датчанина, „Юнайтед“ ще изчаква развитието за продажба на Пол Погба до края на месеца. Французинът е искан от „Реал“ и „Ювентус“, въпреки че мениджърът му Оле Гунар Солскяер желае той да остане в клуба.", "date": "2019.08.06", "title": " „Юнайтед“ преговаря за Ериксен"}
{"url": "https://trud.bg/%d1%81%d0%bd%d0%b0%d1%80%d1%8f%d0%b4%d1%8a%d1%82-%d0%be%d1%82%d0%ba%d1%80%d0%b8%d1%82-%d0%b2-%d0%ba%d0%b2-%d0%bb%d0%be%d0%b7%d0%b5%d0%bd%d0%b5%d1%86-%d1%81%d0%b5-%d0%be%d0%ba%d0%b0%d0%b7%d0%b0/", "text": "Фалшива новина за бомба вдигна на крак полиция и военни днес в София. Вместо  , в мазето на блок в столичния квартал „Лозенец“ откриха камък, съобщи БНТ. Тази сутрин мъж ремонтирал мазето си, когато открил притеснителен, според него, предмет. Затова около 8 ч подал сигнал към 112. На място пристигнали полицаи, които евакуирали живеещите в блока и отцепили района. По-късно пред блока паркираха автомобили на Военна полиция и Сухопътни войски. В рамките на 10 минути специалният екип установи, че бомба в мазето няма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Снарядът, открит в кв. „Лозенец“, се оказа камък"}
{"url": "https://trud.bg/%d0%bd%d0%be%d0%bc%d0%b8%d0%bd%d0%b8%d1%80%d0%b0%d1%85%d0%b0-%d1%82%d1%80%d0%b8%d0%bc%d0%b0-%d0%b7%d0%b0-%d0%ba%d0%bc%d0%b5%d1%82-%d0%bd%d0%b0-%d0%ba%d0%b0%d1%81%d0%bf%d0%b8%d1%87%d0%b0%d0%bd-%d0%be/", "text": "Събрание на общинската структура на ГЕРБ в Каспичан номинира трима души за кмет на града. В тройката е досегашната кметица Милена Недева. Конкурира я обаче помощник нотариус Юлия Вълчева, която е от гражданската квота. Гербери са издигнали и настоящият кмет на село Кюлевча Веселин Тодоров. Трите имена ще бъдат предложени на Изпълнителната комисия на партията, която ще вземе окончателно решение. В друга крепост на ГЕРБ в региона – община Нови пазар също са номинирани двама души. Освен настоящият градоначалник Ивайло Камаджиев, е издигнат и председателя на Общинския съвет и местен лидер на ГЕРБ Ангел Куцаров. В Шумен в пълно единодушие присъствалите на номинационното събрание застават зад сегашния кмет Любомир Христов. В Смядово герберите също са плътно зад Иванка Петрова за трети мандат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Номинираха трима за кмет на Каспичан от ГЕРБ\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b4%d0%b5%d1%81%d0%b5%d1%82%d0%ba%d0%b8-%d0%b5%d0%bf%d1%80%d1%83%d0%b2%d0%b5%d1%82%d0%ba%d0%b8-%d1%81-%d0%ba%d1%80%d1%8a%d0%b2-%d0%ba%d1%80%d0%b0%d0%b9/", "text": "Десетки епруветки с кръв бяха открити край автомагистрала „Хемус“ в района на Девня. Сигнал за това подал шофьор, който спрял да се облекчава край пътя и видял в шубраците изхвърлените стъклени съдове с биологичен материал. Инспектори на РИОСВ и РЗИ направиха оглед на мястото, но бяха единодушни, че не могат да определят откъде са дошли отпадъците, тъй като са стари и етикетите им са заличени. Според нормативната уредба медицинските отпадъци трябва да се предават за обезвреждане в лицензирани инсталации. Фирмите, които ги транспортират, обаче често ги изхвърлят на нерегламентирани места, въпреки че това крие риск от зараза, коментираха от здравната инспекция. Към момента не е ясно дали кръвта в епруветките е човешка или животинска. След инспекция на мястото кметът на Девня Свилен Шитов разпореди служители от отдел „Екология“ незабавно да потърсят оторизирана фирма, която да прибере епруветките. След това районът ще бъде почистен и дезинфекциран. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Откриха десетки епруветки с кръв край магистрала „Хемус“"}
{"url": "https://trud.bg/%d1%82%d0%b8%d0%b9%d0%bd%d0%b5%d0%b9%d0%b4%d0%b6%d1%8a%d1%80-%d0%b5-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d1%81%d0%bb%d0%b5%d0%b4/", "text": "Момче е в тежко състояние след пътен инцидент станал на 5 август. Сигналът е получен около 21.40 ч. в РУ – Труд. Според първоначалната информация, в участъка между селата Красново и Строево странично се сблъскали мотор „Априля“ и нерегистриран мотор „Ямаха“. В резултат на удара на пътното платно паднали неправоспособните им водачи, съответно на 18 и 16 години. С опасност за живота в болница е приет непълнолетният. Взета му е кръвна проба за химически анализ. 18-годишният е тестван с дрегер за алкохол, резултатът е отрицателен. Местопроизшествието е запазено, извършен е оглед. Причините и обстоятелствата около катастрофата се изясняват в рамките на досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Тийнейджър е с опасност за живота след катастрофа между 2 мотора"}
{"url": "https://trud.bg/%d0%b2%d0%b8%d0%ba%d1%82%d0%be%d1%80%d0%b8%d1%8f-%d0%b1%d0%b5%d0%ba%d1%8a%d0%bc-%d0%bf%d0%b8%d0%b5-%d1%88%d0%be%d1%82%d0%be%d0%b2%d0%b5-%d1%81-%d0%be%d1%86%d0%b5%d1%82-%d0%b0-%d1%80%d0%b8%d0%b9%d0%b7/", "text": "В опитите си да изглеждат перфектно, звездите често прибягват до драстични и доста странни методи за отслабване. Така например, Виктория Бекъм приема всяка сутрин на гладно 2 шота ябълков оцет. Модната дизайнерка твърди, че благодарение на този трик метаболизмът й се забързва, а килограмите се топят светкавично. Други привърженици на тези шотове са Кортни Кардашиян, Меган Фокс и Миранда Кер. Гуинет Полтроу се подлага на още по-фрапираща диета – 8 дни на козе мляко и билки. Актрисата вярва, че така чисти организма си от бактериите и токсините, а освен това се отървава от излишните мазнини. Бебешка храна – тайната на Рийз Уидърспуун за стройна фигура. Русокосата актриса заменя закуската и обяда с 14 бурканчета бебешка храна, като всяко от тях има между 25 и 75 калории. Според някои здравни експерти обаче този метод може дори да навреди на оранизма и да съсипе зъбите, тъй като всичко е под формата на пюре. Кристина Агилера пък следва т.н. цветна диета, която цели повишаване на консумацията на плодове и зеленчуци, а не толкова загубата на килограми. Идеята й е всеки ден (в период от една седмица) да се яде храна в определен цвят – жълто, зелено, червено и т.н. Диетата е популярна и като Rainbow diet, и доста хора я следват като начин да разнообразят ежедневието си.", "date": "2019.08.06", "title": " Виктория Бекъм пие шотове с оцет, а Рийз Уидърспуун яде бебешка храна\t"}
{"url": "https://trud.bg/%d0%b4-%d1%80-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%80%d0%b0-%d0%bc%d0%b8%d1%82%d0%b5%d0%b2%d0%b0-%d0%b1%d0%b0%d0%b1%d1%85-80-000-%d0%bf%d1%80%d0%b0%d1%81%d0%b5%d1%82%d0%b0-%d1%81/", "text": "Към момента 126 хиляди прасета в индустриални свинеферми в България подлежат на унищожаване заради огнища на африканска чума по свинете. 80 000 от тях вече са унищожени, съобщи пред   д-р Александра Митева от Агенцията по храните. Задължителни мерки за превантивно умъртвяване на домашните прасета са въведени в 23 области в страната. До дни ще има обобщена информация каква част от стопаните са изпълнили заповедите на областните управители. Проверките на ветеринарните власти започнаха в цялата страна, д-р Митева обясни какво следва: „Ветеринарите се очаква да изготвят и връчат съответните предписания и актове за установяване на нарушения. Ако обектът за отглеждане на свине не отговаря на изискванията на закона, то собствениците се наказват с глоба от 500 до 1000 лева, а при повторно нарушение – от 1000 до 2000 лева. При връчването на акта има срок, в който е указано какво трябва да се направи и съответно ще се пристъпи към процедура за принудително умъртвяване“. Никъде в страната все още не е започнало принудително умъртвяване на прасета в личните стопанства на хората, уточни д-р Митева от Агенцията по храните Агенцията започна проверки в областите Бургас и Пловдив във връзка със заповедта за унищожаване на домашните прасета заради африканската чума. До момента в двете области няма стопани, които да отказват изпълнение на разпорежданията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Д-р Александра Митева, БАБХ: 80 000 прасета са унищожени в индустриалните ферми"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d0%bf%d1%80%d0%b8%d1%87%d0%b8%d0%bd%d1%8f%d0%b2%d0%b0%d0%bd%d0%b5/", "text": "Окръжна прокуратура-Стара Загора наблюдава досъдебно производство за причиняване на смърт по непредпазливост н жване на паркиран автомобил на заден ход – престъпление по чл. 343 ал. 1 буква „В“ от Наказателния кодекс. Това съобщиха от пресслужбата на държавното обвинение. До момента е установено, че на 5 август 2019 г., в с. Розово, обл. Стара Загора, в близост до къща, е бил паркиран джип „Фолксваген Туарег“, с немска регистрация. Автомобилът се е задвижил на заден ход, при което е прегазил 4-годишно момиченце, което играело наблизо. Детето е било откарано в болница, където е починало от нараняванията. По делото се извършват активни процесуално-следствени действия, като е иззет автомобила, извършен е оглед на местопроизшествие, разпити на свидетели и др.. Предстои извършване на следствен експеримент и назначаване на автотехническа експертиза. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Прокуратурата разследва причиняване на смърт по непредпазливост на 4-годишното дете, прегазено от джип"}
{"url": "https://trud.bg/%d0%bc%d0%b0%d0%bb%d0%ba%d0%b8-%d0%bf%d1%80%d0%b8%d1%8f%d1%82%d0%b5%d0%bb%d0%b8-%d0%bd%d0%b0-%d1%81%d1%8a%d0%b4%d0%b0-%d0%bf%d1%80%d0%b5%d0%b2%d0%b7%d0%b5%d1%85%d0%b0-%d0%b7%d0%b0%d0%bb%d0%b0%d1%82/", "text": "Съдебната палата на Шумен във вторник беше превзета от деца от занималня „Отлични“ на възраст от 6 до 10 години. Радостен глъч огласи коридорите на сериозната институция. Окръжният съд в Шумен за пореден път откликва малки посетители да се запознават с правораздаването. Гостите бяха посрещнати от съдия Мариана Георгиева, зам. председател на ШОС. Те имаха възможност на воля да се запознаят с подредбата на най-голямата съдебна зала N 9, в която вървяха над 150 заседания по делото „Килърите“. Можеха да сядат на столовете на съдебния състав, на прокурора, да опитат подсъдимата скамейка… Малките гости гледаха образователен филм и засипаха с въпроси съдия Светлин Стефанов и прокурор Румен Рачев, които влязоха в ролята на учители. На финала се снимаха с образователни книжки пред палатата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Малки приятели на съда превзеха залата на делото „Килърите“"}
{"url": "https://trud.bg/%d1%81%d1%8a%d0%bf%d0%b5%d1%80%d0%bd%d0%b8%d0%ba%d1%8a%d1%82-%d0%bd%d0%b0-%d0%b1%d0%b0%d0%b3%d0%b0%d1%82%d0%b0-%d0%b5%d0%b4%d0%b8%d0%bd-%d0%bf%d1%8a%d1%82-%d0%bf%d1%80%d0%be%d0%bf%d1%83%d1%81%d0%bd/", "text": "Лудост е, че е бил близо до смъртта, корав е – заяви Дерек Люис за следващия си съперник Благой Иванов-Багата. – Един път пропуснах хранене и също като него бях близо до смъртта. Почувствах, че ще умра. Разбирам болката му.“ През 2012-а Багата бе намушкан с нож след сбиване, а после претърпя животоспасяваща операция. Лекарите дори го бяха отписани от активния спорт. Битката между двамата е насрочена за 2 ноември в емблематичната зала „Медисън Скуеър Гардън“. За българина това ще е трети двубой в UFC този сезон. До момента той има две победи, а при нов успех ще се изкачи до топ 5 в ранглистата в тежка категория. „Не знам много за Иванов и в момента го проучвам – продължи в телевизионно предаване Дерек, чийто прякор е Черния звяр. – Откъде е той? Да не би да е от Русия?…“", "date": "2019.08.06", "title": " Съперникът на Багата: Един път пропуснах хранене  и също бях близо до смъртта"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8-%d0%b8%d0%b7%d0%ba%d0%b0%d1%87%d0%b8%d1%85%d0%b0-%d0%be%d0%bf%d0%b0%d1%81%d0%b5%d0%bd-%d0%b2%d1%80%d1%8a%d1%85/", "text": "Николай Петков, Дойчин Боянов и Венцислав Костов изкачиха опасния връх Найсер Брак в Пакистан, който е висок 5200 метра. Той е почти отвесен, има изцяло скални стени, което го прави изключително сложен технически за изкачване. Едва 10-ина алпинисти в света са успели да го покорят и българите вече са сред тях.  17 часа са били необходими на нашата експедиция да атакува върха от базовия лагер и да слезе обратно. „Тежък подход, трудно и опасно катерене – заяви един от най-опитните ни алпинисти Николай Петков за БНР. – Невероятна скала!“  В експедицията бе и Руслан Вакрилов, но още при пристигането си в Базовия лагер в долината Чаракуза на 30 юли е бил повален от пневмония и си е тръгнал.", "date": "2019.08.06", "title": " Българи изкачиха опасен връх"}
{"url": "https://trud.bg/%d0%bd%d0%b0%d0%b4-100-%d1%87%d1%83%d0%b6%d0%b4%d0%b5%d0%bd%d1%86%d0%b8-%d0%be%d1%82-4-%d0%ba%d0%be%d0%bd%d1%82%d0%b8%d0%bd%d0%b5%d0%bd%d1%82%d0%b0-%d1%82%d1%80%d0%b8-%d1%81%d0%b5%d0%b4%d0%bc%d0%b8/", "text": "Завърши 42-то издание на Международния семинар по български език и култура, организиран от Великотърновския университет. В старопрестолния град Велико Търново се събраха повече от 100 участници от 36 държави на четири континента, обединени от желанието да изучават езика, традициите, културата, историята и настоящето на България. Събитието, което стартира на 15 юли, беше открито от вицепрезидента Илияна Йотова и от проф. д-р Христо Бонджолов, ректор на ВТУ „Св. Св. Кирил и Методий“. В трите работни седмици за семинаристите бяха предвидени практически обучения по български език и 9 специализирани семинара. Те бяха посветени на Съвременно българско кино, Българско изобразително изкуство, Българска етнография, Култура и изкуство на България, Съвременен български език, Съвременна българска литература, История и култура на България, Туризъм, многоезичие и превод, Български фолклор. По време на престоя си в старата столица чужденците изучаваха български песни и народни танци. И през тази година основни акценти в програмата на семинара бяха Вечерта на българската литература, Вечерта на българските занаяти, Вечерта на българската и на интернационалната кухня, концерт с българска народна музика, както и кинолектория, която запозна гостите с достиженията на съвременното българско кино. В рамките на културната програма бе организирано посещение в архитектурния резерва Арбанаси, в Жеравна – живописното село, съхранило българщината и запазило спомена за светлото и бурно Възраждане, както и във Враца. Там гостите разгледаха Регионалния исторически музей и Рогозенското съкровище, а обиколката в града на Ботев приключи с разглеждането на пещерата Леденика. Семинарът завърши с четиридневна екскурзия по българското Черноморие. През изминалите три седмици 42-ят Международен семинар по български език и култура беше най-голямата реклама на България, българския език и култура по целия свят. Той накара чужденци от 4 континента не само да изучават нашия език, но и да опознаят и да обикнат нашата култура и традиции. В края на форума всички участници си обещаха през следващата година отново да се върнат във Великотърновския университет и в България за 43-тото издание на значимото събитие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Над 100 чужденци от 4 континента три седмици изучаваха български език и култура във ВТУ"}
{"url": "https://trud.bg/%d1%80%d1%83%d1%81%d0%b8%d1%8f-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d0%ba%d1%80%d0%b8%d1%81%d1%82%d0%b0%d0%bb%d0%b8%d0%bd%d0%b0-%d0%b3%d0%b5%d0%be%d1%80%d0%b3%d0%b8%d0%b5%d0%b2%d0%b0/", "text": "Русия ще подкрепи кандидатурата на представителя на България Кристалина Георгиева за ръководител на Международния валутен фонд (МВФ). Това обявява в съобщение руското министерството на финансите, цитирано от  . „Русия се отнася положително към издигането на кандидатурата на Кристалина Георгиева и ще бъде готова да я подкрепи в хода на предстоящото гласуване“, се казва в съобщението. На 2 август ЕС реши да номинира Георгиева за ръководител на МВФ. За първи път в 75-годишната история на фонда е възможно той да бъде оглавен от представител на страна, чиято икономика се определя като „нововъзникващ пазар“, отбелязва финансовото ведомство в Москва. ТАСС оценява вероятността Георгиева да спечели поста като голяма, тъй като страните от ЕС имат 44 процента от гласовете в МВФ. За получаване на над 50 на сто за кандидатката от България е необходима допълнителна подкрепа от едва няколко държави, отбелязва руската информационна агенция. „Кандидатурата на Георгиева е правилен избор. Г-жа Георгиева е блестящ дипломат, всестранно подготвен икономист, образован високопрофесионален финансист. В ситуация на засилване на протекционизма в глобалната икономика нейният опит при решаването на задачите, свързани с развитието, ще бъде необходим повече от всякога“, се казва още в съобщението на руското министерство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Русия подкрепя Кристалина Георгиева за шеф на МВФ"}
{"url": "https://trud.bg/%d0%b4%d0%b2%d0%b0-%d1%81%d0%b0%d0%bc%d0%be%d0%bb%d0%b5%d1%82%d0%b0-%d0%bd%d0%b0-%d1%88%d0%b2%d0%b5%d0%b9%d1%86%d0%b0%d1%80%d1%81%d0%ba%d0%b8-%d0%b0%d0%b2%d0%b8%d0%be%d0%bb%d0%b8%d0%bd%d0%b8%d0%b8/", "text": "Два самолета на компания „Swiss Air“ бяха принудени да се върнат обратно на летището в Цюрих заради удар от мълния, съобщава в. „Blick“. Първият инцидент се е случил тази сутрин, когато самолет LX724, изпълняващ полет от Цюрих за Амстердам, се върнал на летището заради удар от мълния. Пилотът решил да се върне в Цюрих, а пътниците били натоварени в друг самолет. Малко след първия инцидент самолет LX2084, изпълняващ полет до Лисабон, е бил принуден да се върне на летището в Цюрих по същата причина. От компанията съобщават, че и при двата случая не е имало опасност за пътниците. Според експерти, в зависимост от мястото и силата на удара на мълнията е възможно повърхностно повреждане на обшивката на самолета. Затова пилотът взема решение дали може да продължи. Самолетите са изпратени на ремонт и техническо обслужване, за да се установи дали има повреди по тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Два самолета на швейцарски авиолинии бяха ударени от мълния"}
{"url": "https://trud.bg/%d0%ba%d0%bb%d1%8e%d1%87%d0%be%d0%b2%d0%b0-%d0%bf%d0%be%d0%b1%d0%b5%d0%b4%d0%b0-%d0%b7%d0%b0-%d1%81%d0%b0%d0%bb%d0%b2%d0%b8%d0%bd%d0%b8-%d0%b2-%d1%81%d0%b5%d0%bd%d0%b0%d1%82%d0%b0/", "text": "Незаконното навлизане в италиански води ще се наказва с до 1 млн. евро глоба Вотът спаси правителството на Италия Италианското правителство спечели вот на доверие в Сената за указ, насочен срещу благотворителните организации, които спасяват мигранти с кораби в Средиземно море, съобщи Ройтерс. Това е победа за вицепремиера и министър на вътрешните работи Матео Салвини и неговата партия „Лига”. Кабинетът – коалиция между „Лига” и антисистемното движение „Пет звезди”, спечели вота със 160 срещу 57 гласа. В противен случай то трябваше да подаде оставка. Изготвеният от Салвини указ затяга санкциите срещу корабите на благотворителните организации, които опитват да доведат в Италия спасените в морето мигранти. Текстът вече бе приет от долната камара и придобива силата на закон точно преди днешното излизане на парламента в лятна ваканция. Политици от „Пет звезди” изразиха възражения към указа и някои от сенаторите на тази политическа сила не подкрепиха мярката. Указът увеличава максималните глоби за кораби, влизащи без позволение в италиански води, от сегашните 50 000 евро на 1 милион евро. Предвиждат се и арести на капитани, които пренебрегват заповедите на властите да не приближават италиански брегове, и се позволява автоматично конфискуване на техните плавателни съдове. Популярността на Салвини и „Лига” нарасна значително заради безкомпромисната му позиция към миграцията. Последното проучване на агенция „Winpoll” отрежда 39% подкрепа за „Лига”, което е двойно повече от резултата на партията на изборите миналата година.", "date": "2019.08.06", "title": " Ключова победа за Салвини в Сената\t"}
{"url": "https://trud.bg/%d0%b2%d0%b7%d0%b8%d0%bc%d0%b0%d0%bc%d0%b5-%d0%ba%d1%80%d0%b5%d0%b4%d0%b8%d1%82%d0%b8-%d0%be%d1%82-3800-%d0%bb%d0%b2-%d0%b7%d0%b0-%d0%bf%d0%be%d1%87%d0%b8%d0%b2%d0%ba%d0%b0/", "text": "22% от хората обзавеждат жилището си със заем Изплащаме го до 5 години За почивка хората взимат потребителски кредити средно в размер на 3800 лв., показва проучване на банкова институция. Кредитите за ремонт са значително по-големи – средно за 12 800 лв. Според проучването българите най-често вземат потребителски заем именно за ремонт на дома – 35%, докато 22% теглят кредит, за да го обзаведат след ремонта. Инвестицията за обзавеждане на дома е средно 9400 лв., показва анкетата. Освен за дома, другата най-често посочвана причина, поради която хората взимат кредит, е обединяване на задължения, посочена от 34% от анкетираните. Следват покупка на автомобил (24%) и финансиране на екскурзия или почивка (11%). Банковата институция отчита ръст в потребителското кредитиране през първата половина на 2019 г. и увеличаване на средния размер на новоотпуснатите кредити от 7,2%. През 2019 г. средната сума на потребителските кредити достига 13 400 лв., при 12 500 лв. година по-рано. Сред основните причини за това са добрите условия по потребителските заеми, ниската безработица и благоприятната икономическа перспектива. Средният срок за изплащане на кредитите остава 5 години. Потребителски заеми теглят най-често хора с висше образование, на възраст между 40 и 50 години, предимно жени, с доход между 900 лв. и 2000 лв. на месец. Близо една трета от хората, участвали в проучването (36%), които са изтеглили потребителски кредит, твърдят, че за тях това е най-вече улеснение. 28% посочват, че предпочитат да планират разходите спрямо доходите си, за 13% от анкетираните тегленето на потребителски заем е необходимост, а за 7% от тях – това е част от ежедневието. Резултатите от анализа показват, че 75% от клиентите ползват интернет банкиране и предпочитат да се разплащат бързо, лесно и удобно, навсякъде, когато пътуват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Взимаме кредити от 3800 лв. за почивка\t"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-490-%d1%81%d0%b2%d0%be%d0%b1%d0%be%d0%b4%d0%bd%d0%b8-%d0%bc%d0%b5%d1%81%d1%82%d0%b0-%d0%b2-%d0%b4%d0%b5%d1%82%d1%81%d0%ba%d0%b8%d1%82%d0%b5-%d1%8f%d1%81/", "text": "490 са свободните места за целодневен прием в 14 детски ясли във Варна, съобщиха от дирекция „Здравеопазване“ в местната администрация. Заявления могат да се подават в електронната система за прием до 19 август, след което тя ще бъде затворена за редакции и регистрации до 21 август включително. Класирането ще става по нов начин, като регистрационният номер вече няма да се взема под внимание. Децата ще се подреждат по низходящ ред според броя на точките, а при равни условия системата ще определя победител чрез генериране на случайни числа. Списъкът с приетите ще бъде обявен на 21 август, а срокът за записване е до 13 септември. Най-много свободни места има в детските ясли „Моряче“ – 90, „Иглика“ – 80, и „Роза“ – 70, а в „Русалка“ ще приемат само едно дете. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.06", "title": " Обявиха 490 свободни места в детските ясли във Варна"}
