{"url": "https://trud.bg/%d0%b3%d0%b8%d0%bc%d0%bd%d0%b0%d1%81%d1%82%d0%b8%d1%87%d0%ba%d0%b8%d1%82%d0%b5-%d0%bf%d1%80%d0%b0%d0%b2%d1%8f%d1%82-%d1%88%d0%be%d1%83-%d0%b2-%d0%bf%d0%bb%d0%be%d0%b2%d0%b4%d0%b8%d0%b2/", "text": "Националният отбор по художествена гимнастика ще представи новите си съчетания на шоу в пловдивската зала „Колодрума“. Представлението е на 26 септември, а освен ансамбъла и звездите ни в индивидуалното направление, ще участва певецът Орлин Павлов. Събитието ще е веднага след завръщането на българките от световното първенство в Баку. А състезателките в момента са на подготовка в Япония. Боряна Калейн показа част от майсторството си на малки гимнастички в Мураяма, а по-големите получиха урок от балетния педагог Елица Луканова.", "date": "2019.07.10", "title": " Гимнастичките правят шоу в Пловдив"}
{"url": "https://trud.bg/%d0%b4%d0%b6%d0%be%d0%ba%d0%be%d0%b2%d0%b8%d1%87-%d0%b1%d0%b8%d0%b5-%d0%b2%d1%81%d0%b5-%d0%bf%d0%be-%d0%bb%d0%b5%d1%81%d0%bd%d0%be-%d0%bd%d0%b0-%d1%83%d0%b8%d0%bc%d0%b1%d1%8a%d0%bb%d0%b4%d1%8a%d0%bd/", "text": "Новак Джокович изпрати недвусмислен сигнал към останалите претенденти за титлата на „Уимбълдън“. Тенисист №1 в света размаза с 6:4, 6:0, 6:2 Давид Гофен (Белгия), за да се класира за 9-ия си полуфинал на „свещената трева“. Това беше най-убедителната победа за сърбина от началото на турнира.  „Ключовият гейм беше при 5:4 в първия сет – заяви Джокович. – Мачът можеше да се развие по друг начин. Мисля, че това беше най-доброто ми представяне в турнира и съм доволен от нивото си.“  Късно снощи завършиха останалите четвъртфинали при мъжете. А за радост на местните фенове любимецът им Анди Мъри продължава в турнира, макар и в смесените двойки. Шотландецът и партньорката му Серина Уилямс надиграха със 7:5, 6:3 Фабрис Мартен (Франция) и Ракел Атауо (САЩ). Едновременното участие на американката на сингъл и двойки й дава два пъти по-големи шансове да се изявява пред медиите на пресконференции.  „Мисля, че съдиите се отнасят различно с мъжете и жените, когато показваме емоции – заяви Уилямс. – Когато мъжете реагират прекомерно, реферите се усмихват все едно става въпрос за шега. А ние печелим негативи, когато излезем от рамките на приличието.“", "date": "2019.07.10", "title": " Джокович бие все по-лесно на „Уимбълдън“"}
{"url": "https://trud.bg/%d0%bf%d1%80%d0%b0%d0%b2%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%be%d0%b4%d0%be%d0%b1%d1%80%d0%b8-%d0%bd%d0%b0-%d0%bf%d1%8a%d1%80%d0%b2%d0%be-%d1%87%d0%b5%d1%82%d0%b5/", "text": "Правната комисия в парламента прие на първо четене промените в Изборния кодекс, в които се предлага отпадане на машинното гласуване при провеждането на местни и парламентарни избори. Под законопроекта стоят подписите на народни представители на парламентарните групи ГЕРБ, „Обединени патриоти“ и „Воля“, а новите текстове предвиждат да гласуваме машинно единствено на избори за Европейски парламент, както и на президентските избори. За“ законопроекта на първо четене гласуваха 12 народни представители, „против“ – 9 и „въздържали се“ – 0, с което той бе приет. Окончателното решение ще бъде взето от пленарна зала. Освен социалистите, против махането на машините се обяви . От движението обобщиха, че проблемът всъщност не е машинното гласуване, а преброяването след това, и предложиха то да стане машинно. Иначе от ДПС ще участват в дебатите, които ГЕРБ ще организира по темата за машинното гласуване, но след местния вот. Повод за решението стана докладът на ЦИК, според който машинно гласуване в 3000 секции на евроизборите, провели се на 26 май т. г., е било съпроводено с редица трудности и предизвикателства. Според вносителите изборите за кметове и общински съветници са много по-сложни от останалите, като при тях се налага използването на по-различен софтуер и различна база данни, което води до риск от обявяване на тяхната недействителност, а от там и до намаляване на доверието в изборния процес. Съгласно последните промени в изборното законодателство, на предстоящите местни избори, насрочени за тази есен, трябваше да се гласува с машини в минимум 6 000 изборни секции, а от там страната ни да поеме по пътя на пълното въвеждане на машинен вот. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Правната комисия одобри на първо четене отмяната на машинното гласуване"}
{"url": "https://trud.bg/%d0%b1%d0%b8%d1%81%d0%b5%d1%80-%d0%bb%d0%b0%d0%b7%d0%be%d0%b2-%d0%be%d1%81%d0%bd%d0%be%d0%b2%d0%bd%d0%b8%d1%8f%d1%82-%d1%81%d0%b2%d0%b8%d0%b4%d0%b5%d1%82%d0%b5%d0%bb-%d0%bf%d0%be-%d0%b4%d0%b5%d0%bb/", "text": "Банкерът беглец и главният му счетоводител се срещнали във Виена 3 дни след краха  Цветан Василев се крие в Белград и делото срещу него се води задочно. „Видях Цветан Василев като уплашен, жалък човек, седнал превит, стиснал два телефона в ръцете си, който изглеждаше толкова пресиран, че не познах онзи властелин”. Това разказа пред спецсъда основният свидетел по делото „КТБ” Бисер Лазов за последната си среща с банкера беглец. В понеделник, на 23 юни 2014 г. – три дни след поставяното на КТБ под особен надзор, главният счетоводител Лазов пътувал от София до Виена, за да докладва на Василев какво е състоянието на активите и пасивите. По неговата справка към 20 юни фирми дължали към 3,4 млрд. лв. на КТБ, а в касата имало липса от 206 млн.лв. Василев имал и своя справка, според която активите под негов контрол, финансирани със средства от банката, възлизат на 1,1 млрд. лв. Тъй като се получавала голяма разлика, той казал, че ще възложи на експерти, които се занимават с оценки, да надуят активите, така че да изглежда, че има равенство със задълженията. Колкото до липсите от 206 млн. лв., Василев признавал, че е вземал пари от касата на КТБ, но нямало как да помни конкретни суми и имена на всички фирми. После Василев обяснил, че нищо не е подписвал лично и че отговорността е на директорите от КТБ, които наричал „тъпаци”, „цървули” и с мръсни думи. „С един замах отхвърли всичко, което твърдеше, че е негова бизнес философия. В онзи момент умрях. Почувствах се предаден, след като 19 години съм работил с този човек”, каза Лазов. Оставил документите, върнал се в София. На следващия ден имали последен разговор по телефона и оттогава двамата не са се чували. Заседанията по делото продължават след съдебната ваканция през септември, когато Лазов ще отговаря на въпроси на прокуратурата и защитата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Бисер Лазов, основният свидетел по делото КТБ: Видях Цветан Василев като уплашен и жалък човек\t"}
{"url": "https://trud.bg/%d0%b2%d1%80%d1%8a%d1%89%d0%b0%d1%82-%d0%bf%d0%b0%d1%80%d0%b8-%d0%be%d1%82-%d0%b5%d0%ba%d1%81%d0%ba%d1%83%d1%80%d0%b7%d0%b8%d0%b8-%d0%bf%d1%80%d0%b8-%d0%bf%d1%80%d0%be%d0%b1%d0%bb%d0%b5%d0%bc%d0%b8/", "text": "ЕК разяснява правата на гражданите Прочетете договора, който подписвате Aко е имало проблеми по време на пакетното ви пътуване, можете да поискате да ви възстановят цената на цялата екскурзия. Тези права са валидни, независимо дали сте закупили пътуването онлайн или в пряк контакт от даден туроператор или туристически агент. Но туристът е длъжен да уведоми туроператора за възникналите проблеми. Например, ако отменят концерт, за който сме платили пакетна услуга – нощувка, превоз и билет за събитието, туроператорът ще трябва да ни върне цялата сума. От 1 юли 2018 г. бе променен Законът за туризма на европейско ниво, който дава повече права и защита на потребителите, закупили пакетни туристически услуги. В тази връзка ЕК обяви официалния старт на кампания “Youreuright” в България. Тя цели да информира българите за правата им в ЕС, както онлайн, така и офлайн, като първият фокус на информационната кампания у нас са пътуванията и свързаните услуги. Освен тях хората могат да търсят правата си за връщане на стока, смяна на банка, опасни продукти, които се продават на пазара или за  несправедливи клаузи в договорите за услуги, които подписват. “Туроператорите са едни от най-грамотните търговци в сравнение с другите сектори, които следим”, коментира председателят на Асоциация “Активни потребители” Богомил Николов. Той подкани всеки, който закупуват услуга от туроператор, да прочете задължително своя договор за почивка. През май 2019 г. пътуващите българи в чужбина са се увеличили с 5%.", "date": "2019.07.10", "title": " Връщат пари от екскурзии при проблеми\t"}
{"url": "https://trud.bg/%d0%bf%d1%80%d0%b0%d0%bd%d0%b4%d0%b8-%d0%bd%d1%8f%d0%bc%d0%b0-%d0%b4%d0%b0-%d1%80%d0%be%d0%b1%d1%83%d0%b2%d0%b0-%d0%bd%d0%b0-%d0%b8%d0%bc%d0%b5%d0%bd%d0%b0/", "text": "Селекционерът на националния отбор по волейбол Силвано Пранди обясни решението си да остави част от звездите извън състава за олимпийската квалификация във Варна (9-11 август). „Лъвовете“ ще търсят квота за Токио 2020 без Николай Учиков, Николай Николов и близнаците Георги и Валентин Братоеви.  „Извиквах състезатели, които ще помогнат за преследването на определена цел – заяви Професора. – Отборът не зависи от най-известните играчи. Нормално е присъствието на едни хора да е за сметка на други. Не би трябвало някой да е обиден. На мен ми трябва сплотена група, отдадена на общата цел. Играчите, които в момента са в тима, са готови да дадат всичко от себе си както в спортно-технически план, така и във волеви. Трябва да подчертаем нашите силни страни и да скрием слабостите си.“", "date": "2019.07.10", "title": " Пранди няма да робува на имена"}
{"url": "https://trud.bg/%d1%84%d0%be%d1%80%d0%bc%d1%83%d0%bb%d0%b0-1-%d0%be%d1%81%d1%82%d0%b0%d0%b2%d0%b0-%d0%bd%d0%b0-%d1%81%d0%b8%d0%bb%d0%b2%d1%8a%d1%80%d1%81%d1%82%d0%be%d1%83%d0%bd/", "text": "Формула 1 ще продължи да посещава Великобритания поне още 5 години, след като пистата „Силвърстоун“ сключи нов договор с шампионата. Трасето се управлява от Клуба на британските автомобилни състезатели, а в последните години беше под въпрос оставането му в календара заради финансови проблеми.  „Това място е отправната точка на нашия спорт още от 1950-а и винаги сме искали да го запазим“, заяви шефът на Формула 1 Чейс Кери. Британската гонка никога не е отпадала от шампионата, а и почти всички от отборите са базирани на Острова.", "date": "2019.07.10", "title": " Формула 1 остава на „Силвърстоун“"}
{"url": "https://trud.bg/%d0%ba%d1%83%d0%bf%d1%83%d0%b2%d0%b0%d0%bc%d0%b5-%d0%be%d1%81%d0%b5%d0%bc-%d1%84-16-%d0%b7%d0%b0-1256-%d0%bc%d0%bb%d1%80%d0%b4-%d0%b4%d0%be%d0%bb%d0%b0%d1%80%d0%b0-%d0%be%d0%b1%d0%b7%d0%be%d1%80/", "text": "Министерски съвет одобри сделката със САЩ за новите изтребители “Локхийд Мартин” приветства решението “България ще подпише четири договора със САЩ за осем нови изтребители F-16, блок 70, които страната ни ще закупи за 1,256 млрд. долара – това е резултатът от финализираните преговори по сделката. 60 млн. долара обаче може да бъдат поети от САЩ. Министерски съвет прие доклада, подписан от 4 министри, прие проектите за договори за доставка на F-16 и даде мандат на министъра на отбраната да подпише четири договора”. Това съобщи зам.-военният министър Атанас Запрянов. Единият договор е за самолет F-16 блок 70 с допълнително оборудване, включително учебни съоръжения и обучение; вторият договор касае бойни припаси за самолета; третият – ракетите въздух, въздух и последният е за доставката на система за визуализация наблюдение и управление.”В рамките на 4 документа ще бъдат изпълнени всички изисквания по доставянето на пакет на система F-16 блок 70 с необходимото оборудване за обучение, въоръжение, което прави самолета многофункционален”, уточни Запрянов. “Изтребителите ще бъдат доставени окончателно до 2023 г., но плащането няма да бъде разсрочено. Самолетите са многофункционални, като 6 от тях са едноместни, а 2 са двуместни. Най-после се случи една дългогодишна мечта на ВВС, която ги поставя на равностойно стъпало с нашите партньори от Алианса – да придобият самочувствие, че притежават нещо съвременно и актуално. Имам уверение от премиера, че приключването на проекта на ВВС няма да спре преговорните процеси за другите два проекта за Сухопътните войски и за ВМС ”,отбеляза пък началникът на отбраната ген. Андрей Боцев. Междувременно “Локхийд Мартин” приветства решението на българското правителство. “Това е много важна крачка, която ще бъде подкрепена с дългосрочна партньорска програма между САЩ и България”, се казва в приветствието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Купуваме осем Ф-16 за 1,256 млрд. долара (обзор)\t"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%bf%d0%be%d0%bb%d1%83%d1%87%d0%b8-%d1%82%d1%80%d0%b5%d1%82%d0%b8-%d0%bf%d0%be%d1%80%d0%b5%d0%b4%d0%b5%d0%bd-%d0%bf%d1%80%d0%b8%d1%81%d1%82%d1%8a%d0%bf/", "text": "Канцлерката успя да запази самообладание и да се усмихне Германската канцлерка Ангела Меркел бе заснета за пореден път във видимо неконтролируемо физическо неразположение по време на официално събитие в Берлин. Това е третият подобен случай за последния месец и отново разпалва спекулациите за здравословното й състояние, предадоха световните агенции. Кадри на Ройтерс показват Меркел да изпитва затруднения да запази изправена стойка, залитайки напред-назад, по време на официалната церемония по посрещането на министър-председателя на Финландия Анти Рине. В крайна сметка Меркел успява да запази самообладание и се усмихва, преди да увери присъстващите, че се чувства добре, коментира агенцията. Официално комюнике от кабинета на канцлерката не даде уточнения за възможни здравословни проблеми на Меркел, което, естествено, провокира германските медии към поредни спекулации за състоянието й. Това е третият инцидент, при който канцлерката на Германия изпада в неконтролируем нервен пристъп, припомнят наблюдатели. Предишните два инцидента се случиха на 18 юни, по време на посрещането в Берлин на новоизбрания президент на Украйна Володомир Зеленски, и девет дни по-късно при церемония в Бундестага с президента Франк-Валтер Щайнмайер.", "date": "2019.07.10", "title": " Меркел получи трети пореден пристъп\t"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b4%d0%b8%d1%85%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d0%bc%d0%b5%d0%b4%d0%b0%d0%bb%d0%b8%d1%81%d1%82%d0%b8-%d0%b2-%d0%b1%d0%be%d1%80/", "text": "Европейските шампиони и медалисти в борбата от последните месеци бяха наградени от един от генералните спонсори на федерацията „Литекс Комерс“. На Данаил Ганчев, син на собственика Гриша Ганчев, му се отвори доста работа, тъй като призьорите бяха много – европейските шампионки при жените Тайбе Юсеин и Биляна Дудова, сребърните Миглена Селишка, Евелина Николова и асовете от класическия стил Кирил Милов – втори на световното и Айк Мнацаканян – трети.  „Взех си поука от двете загуби на европейските игри и се надявам да покажа най-доброто на шампионата на планетата“, заяви „Спортист №1 на България“ за 2018 година Тайбе Юсеин.  Награди получиха и героите от първенството за кадети – „златният“ Едмонд Назарян, „сребърните“  Диана Павлова и Георги Иванов, „бронзовият“ Мирослав Емилов, а също и всички треньори.  „Концентриран съм изцяло върху борбата и се надявам следващата година вече да се боря при мъжете“, заяви 18-годишният Еди, син на легендата Армен Назарян. В края на месеца новото златно момче на българската борба ще преследва и световната титла за кадети на първенството в „Арена Армеец“. За шампионата в България пристига и шефът на международната федерация Ненад Лалович, член на МОК.  Треньорът на женския национален отбор Петър Касабов пък разкри, че Биляна Дудова вече тренира на облекчен режим след като се самонарани в момент на афект преди два месеца.", "date": "2019.07.10", "title": " Наградиха европейски медалисти в борбата"}
{"url": "https://trud.bg/%d0%b1%d1%8e%d1%80%d0%be%d0%ba%d1%80%d0%b0%d1%82%d0%b8%d1%87%d0%bd%d0%b0-%d0%bc%d0%b0%d0%bd%d0%b5%d0%b2%d1%80%d0%b0-%d0%bd%d0%b0-%d0%bf%d0%b5%d1%82%d0%b8%d1%8f-%d0%b5%d1%82%d0%b0%d0%b6/", "text": "Новият почин е обречен да сподели участта на почините от социализма На пети юли т.г. администраторът на американската федерална агенция за международно развитие (USAID) Марк Грийн представи нова стратегия, „Противодействие на зловредното влияние на Кремъл“ (CMKI), в която руското присъствие на Стария континент е квалифицирано като malign – термин, на английски асоцииран главно със злокачествените тумори, malignant tumors. Презентацията бе издържана в духа на Студената война, натовската патетика и русофобската истерия на „либерален“ Вашингтон от последните години, но бе направен и опит тя да се пришие към силовия протекционизъм на Тръмп в интерес на американските енергийни гиганти в Европа. Но за запознатите с действителното състояние на американската външнополитическа машина е ясно, че стратегията е апаратна маневра на USAID в борбата u с бюджетните съкращения, безжалостно налагани от Белия дом, но без реално политическо значение за Стария континент. Трета последователна година Тръмп безжалостно реже федералния бюджет за дипломация и „глобално развитие“. За 2020 г. например се предвиждат общо $42,7 млрд. за цялата въшнополитическа дейност, включително за Държавния департамент (ДД) и USAID – в сравнение с $56,1 млрд. за 2019 г., или 25% съкращение. През новата година се предвижда и поредната реорганизация, сливането на USAID с Бюрото по прехрана за мир към ДД. Освен пословичния Тръмпов изолационизъм и омразата му към кадрите на Обама и Хилари, които не са спирали пълзящия си преврат срещу президента, тук играят и липсата на прозрачност и подозренията за корупция в тези служби. Новата стратегия е опит на ръководството на USAID да си осигури финансиране, като яхне със закъснение модните тенденции – противодействие на „руската намеса“ в политическия процес в европейските страни, на „руската дезинформация“, а също на икономическите връзки на Европа с Русия и за заместването u с търговия с американски фирми. За справяне с последната задача обаче USAID няма никакви реални лостове. В презентацията например се говори за техническа помощ за местните власти да подобрят киберсигурността на енергетиката си, а в случая с Украйна – и да премахнат синхронната си връзка с Русия. Засега обаче съм чувал само за американски кибератаки срещу венецуелската енергетика с помощта на американски консултантски фирми, от много години работещи там. Но не и за руски кибератаки срещу енергетиката на източноевропейски страни. Въпреки наличието там на все още годни съветски мощности. A за първите две задачи – противодействие на „руската намеса“ и „руската дезинформация“ – USAID разполага само с добре познатите беззъби пропагандни средства на американските държавни радиоточки като радио „Свобода“ и на местните си клиенти, главно източноевропейски НПО, вече силно разклатени и демотивирани и от бюджетни съкращения, и от промяната на политическия климат в техните страни. Така че новият почин е обречен да сподели участта на почините от социализма – да никнат като гъби и да мрат като мухи. Още повече, че и двата проблема – „руската намеса“ в европейски избори и „руската дезинформация“ – са илюзорни. Реалният проблем е упадъкът на американската хегемония в Европа по обективни исторически причини, а не заради нечие вредителство. Това намира ярък медиен израз в карикатурния образ на Тръмп в масовото съзнание, а още повече – в безспорния статус на Путин като геополитическа звезда без съперници. Последният бе потвърден в емоционален репортаж на „Ню Йорк Таймс“ от срещата на Г-20 в Осака в края на миналия месец. В това е според мене и смисълът на фамозната Путинова реплика в интервюто за „Файненшъл таймс“, че „либералната идея е остаряла“. Това, което действително е остаряло, е американската хегемония над Европа и Близкия изток. Американската хегемония предизвика мигрантската криза в Западна Европа от 2015 г. и безсилието на западноевропейските елити пред кризата бе наложено от тази хегемония. Друг медиен момент на откровение на срещата на Г-20, както признава и „Ню Йорк таймс“, бе видеото от срещата на Путин и Мей, отчаяна след поредния си вял опит да лансира пропагандния фейк за Скрипал. Все повече нишки от тъканта на антируската пропаганда се късат като паяжини. Ето например веднага след катастрофалната изборна загуба на Порошенко срещу него бе повдигнато обвинение между другото и за държавна измяна за заповедта му за провокацията на украинския флот от 25 ноември 2018 г., които бяха задържани от руски граничари украинските моряци, чиято участ в московски затвор стана за известно време централна тема на антируската пропаганда. Сега този сюжет потъна в кошчето. А никой дори в Киев не се интересува вече от съдбата на моряците. Те бяха похарчени за предизборните цели на Порошенко. А нали подкрепата за шоколадовия олигарх бе тъй важна за САЩ и доминирания от тях ЕС! Майданска Украйна от 2014 г. бе символ на жизнеността на брюкселска Европа, на перспективността на членството в нея на бившите съветски републики, пък и страните на Западните Балкани, за което си струваше да се късат вековни връзки с източния съсед. Ето и случая с членството на Русия в Парламентарната асамблея на Съвета на Европа (ПАСЕ). След като пет години ПАСЕ по ред важни причини – от ценностни до технически – не даваше на Москва да възстанови членството си в нея, изведнъж се обърна на 180 градуса и възстанови пълномощията на руската делегация – въпреки истериите и напускането на украинската. Никой не им обърна внимание! Масовите антируски протести в Грузия, пламнали по фиктивен повод, също не привлякоха западно медийно внимание. Единствена RT информираше подробно за ставащото. Разумните хора и на запад разбират, че враждата и конфронтацията с Русия е пагубна за малките u западни съседи – както Грузия, така и Украйна, и балтийските републики. Някога сред най-развитите и богати части на СССР, сега са доведени до бледа сянка на някогашното си „аз“. Яростта на грузинските десни ми изглежда злокачествена превърната форма на носталгията им по просперитета от съветско време. Въпрос на време е и там реалностите да бъдат осъзнати. И в Молдова развитието на конфликта между привържениците на ЕС и на Русия внезапно доведе до неочаквано примирение, подкрепено от Москва, Брюксел и Вашингтон, а не до изостряне на русофобския дневен ред. Ето, това са страните, визирани главно в стратегията на USAID за „противодействие на зловредното влияние на Кремъл“. Как да се спре вятърът на историята с мухлясала казионна пропаганда, досадна дори за авторите си? И в останалата Източна Европа от България до Полша – засега най-русофобската страна на Стария континент – опозицията активно издига глас за промяна в посока на вятъра на историята. Но не много по-различни са нещата и в Западна Европа, както за пореден път стана ясно в последните дни с посещението на Путин в Италия при Матео Салвини, смятан сега за най-проруския европейски лидер, или в края на юни на срещата на Дмитрий Медведев с френския му колега Едуар Филип. Твърдостта на Германия и европейските u партньори за „Северен поток 2“ е безкомпромисна. Макар не съвсем в Европа, но и твърдостта на Ердоган за доставката на руските зенитни ракети С-400 край Анкара въпреки силния американски натиск, е напълно в тон с времето. Отчаяните опити на закостенялата вашингтонска бюрокрация да консервира старите си имперски структури и практики и след настъпващия край на US-хегемонията в Европа, при цялата си утопичност, все пак реално увреждат репутацията на САЩ и разхищават ненужно трудовия долар на американския данъкоплатец. Да не говорим, че са вредни за засегнатите европейски страни, на които пречат да се самоуправляват суверенно, по волята на мнозинството от народите си.", "date": "2019.07.10", "title": " Бюрократична “маневра на петия етаж” без реално значение\t"}
{"url": "https://trud.bg/%d0%b0%d0%bb%d0%b1%d0%b5%d1%80%d1%82-%d1%81%d1%82%d1%8a%d0%bf%d0%b8-%d0%bd%d0%b0-%d1%81%d0%bd%d1%8f%d0%b3/", "text": "Най-добрият ни скиор в алпийските дисциплини Алберт Попов започна първия си лагер на сняг от подготовката за предстоящия сезон. В разгара на лятото 21-годишният софиянец и треньорът му Иво Борисов са във Фолгефона (Норвегия), където ще останат до 17 юли.  „Хубаво е отново да си на ски“, обяви Алберт от страната на фиордите. Идната седмица елитният ни скиор заминава за Саас-Фе (Швейцария), където ще продължи подготовката на сняг заедно с останалите ни национали. Отборът наскоро приключи 20-дневния си лагер на Белмекен.  Първият старт от Световната купа по традиция е в Зьолден (Австрия) като този сезон избраната дата е 27 октомври.", "date": "2019.07.10", "title": " Алберт стъпи на сняг"}
{"url": "https://trud.bg/%d0%b4%d0%be%d1%86-%d0%b4-%d1%80-%d0%bc%d0%b0%d1%80%d0%b8%d0%b0%d0%bd%d0%b0-%d1%82%d0%b8%d0%b5%d0%bd-%d0%ba%d0%b8%d1%82%d0%b0%d0%b8%d1%81%d1%82-%d0%b2-%d0%b8%d0%bd%d1%81%d1%82%d0%b8%d1%82%d1%83-2/", "text": "Необходимо е спешно да се облекчи издаването на визи за китайци Какви са шансовете една от най-мощните банки в света да навлезе в България, какво е най-важното от посещението на президента Радев в Китай? Какво трябва да знаем, за да привлечем китайските туристи у нас, по какво си приличаме с тях и на какво се дължи „номера на китайката“? По тези въпроси разговаряме с китаиста Мариана Тиен. – Госпожо Тиен, само преди ден стана ясно, че една от най-мощните банки в света – China Construction Bank (CCB), обмисля да навлезе в България. Възможно ли е и какъв знак е това за нас?  – Разбира се, че желанието на една такава банка като мощната China Construction Bank (CCB) е много добър знак и ще бъде добре това да се случи. В много държави в Източна Европа тази банка има офиси и допускам, че това може да стане и тук, че не е блъф. В Сърбия, Полша и Унгария имат доста офиси. Не мисля, че ако това стане, ще е лошо за нашите банки, те са стабилни и това едва ли ще им повлияе. Но все пак искам да вметна, че преди няколко години така говореха и за друга голяма китайска банка – Ексим банк, за съжаление обаче нищо не се случи. Затова съм доста скептично настроена към тази новина от преди ден. – В последните години всички – и бизнесмени, и политици ухажват Китай, което е разбираемо. Преди дни приключи и посещението на президента Румен Радев в Китайската република, какво е най-важното от това посещение?  – Това посещение премина наистина на високо равнище. Но както знаете, животът ми е свързан с Китай и познавам доста добре нещата там. Малко съм скептично настроена за договореното по време на посещението на нашата делегация. Нямаше нито един представител на министерство в нея, а държавата трябва да работи активно и да не се делим на президентство и на правителство. Ще е добре и да се използват повече експерти по Китай, които у нас не са много, когато има официални визити – те могат много да помогнат. Разбира се, много ще се радвам да ме опровергаят. По повод директната авиолиния от София до Пекин и обратно наистина не само аз искам тя да се осъществи. За това се говори отдавна и все не се случва. Но дори и да не е с Пекин, да е с Шанхай или с някой друг от големите им градове, ще е чудесно. Толкова обещания чух за това от години, и досега… нищо. Преди година и половина китайците уж купиха летището в Пловдив, а след това – сделката се развали. Дано този път успеят, защото България няма нито един голям проект с Китай, а много други страни като нас имат. – Кой е виновен за това?  – Не е виновно нашето правителство, не казвам и че е тяхното. Китай е една огромна супер сила и те си гледат техния интерес. Знаете ли, че тяхната мечта от 90-те години – среднозаможното семейство, вече е факт. Още Конфуций е казал да не се слушат китайските политици какво са казали, а какво не казват. Те нямат откритата Тръмп-политика. Китайците никога няма да кажат открито „не“. Дори да знаят, че това няма да стане. Така ще се усмихват и така ще го увъртат!… А за стратегическото партньорство, за което Радев говори, съм съгласна и то вече е факт. Помните ли как китайците обещаваха да правят край Мусачево град на бъдещето, така наречения първи „умен град“ в Европа, а инвестициите според медиите щяха да бъдат 1,5 милиарда евро? За сега обаче няма нищо. Единственото реално нещо, което направиха у нас, е заводът за преработка на люцерна край Добрич. При тях всичко е държавно. – Президентът Радев наблегна особено на туризма в коментарите си. И не само държавният глава, мнозина си мечтаят за китайските туристи, които на тълпи обикалят света, Европа най-вече. Знаем ли как да ги привлечем?  – Да, кой ли не мечтае за милионите китайски туристи. Те обаче не приемат гидове – може да знаем езика много повече от тях, но искат да са си техни. В нашата държава китайци вземат парите от туризма. В много градове в Китай вече откриха туристически центрове, което означава, че по-лесно ще се издават визи за китайци. Визите са един от огромните проблеми при нас, много трудно стават. Сърбия, Черна гора, Беларус отдавна ги премахнаха. Чехите им дават за 8 часа, италианците – за 24 часа. Това е един от най-сериозните ни проблеми и наистина зависи само от нас. Надявам се при посещението на Радев да е станало дума за това и нещата най-после да се оправят. – Какво предлагаме ние на китайците да направят у нас в бизнеса?  – Нашите предлагат на Китай да направи тунелът под Шипка, автомагистрала „Черно море“, но те няма как да станат. Политиците и най-вече бизнесмените ни трябва да разберат, че за да стане нещо, китайците трябва да имат сметка, да са я изчислили. Те имат построени много железопътни линии в Европа. По всички линии, които направиха, те изнасят своята си продукция – 99%! Почти няма нищо, което ние да изнесем от Европа. Само те! Това е и целта на „Един пояс – един път“, а „17 плюс 1“ е създаден с цел да го подпомогне. Те си имат имперско мислене. Много силна е пропагандата у тях. Всички са надъхани и работят за държавата. Докато при нас не е така. – Добре, а китайците какво искат тук, от какво се интересуват?  – Китайците искат т. нар. Аспарухов вал и това винаги съм го казвала на мои лекции. Пътят на коприната искат да мине от порта в Поти (Грузия) през Черно море за Бургас или Варна. Най-вече през Варненския порт, оттам през Шумен, Русе и през Дунава. На тях така им е най-изгодно – Черно море. Миналата година откриха жп линия до Милано от една китайска провинция, до Лондон пък е най-дългата жп линия в света. Тази линия минава през почти цяла Европа, но не и през България. Китайците си гледат интересите, при тях няма любов. Освен това те искат да направят тук глобален център, учени от правни институти да казват какво е европейското законодателство. Градът Нинбо, който е в провинция Джъдзян, работи с България. Там миналия месец се проведе изложението „Китай – Централна и Източна Европа“. Те определят кой техен град с коя държава да работи. – Оказва се, че много по-лесно е тук да идват китайски стоки, отколкото наши, европейски стоки за Китай. Каква е причината?  – Китайците всъщност искат селскостопанската продукция от региона – Централна и Източна Европа, да се изнася оттук директно за Китай. Нашите бизнесмени срещат огромни трудности. Малко преди да обявят Пътя на коприната „Един пояс – един път“ направиха много формати – „16 плюс 1“, сега „17 плюс 1“. Особено след като Си Дзинпин дойде на власт, той си поставя голямата цел – Китайската мечта. Нещо като американската мечта. Разбира се, Китай се развива нечовешки бързо, с някакви космически темпове. На Европа сигурно 200 години няма да u стигат да се развива така, както Китай. В Китай всичко е много лесно. Наричат го китайски комунизъм, социализъм китайски модел и как ли не още. А аз го наричам партиен централизъм. Всичко там е централизирано. В нашите научни среди всички много искат да правят проекти с Китай. И китайците идват – както те го наричат – на академичен туризъм. Държавата им казва: сключвате договор с този и този. У нас са налице много малко реално сключени договори с Китай. Отличник в това отношение е Селскостопанската академия, а причината за това естествено е не само тяхна. Просто така е изгодно и за китайската страна. – Какво трябва да направят българските политици, за да успеем да пробием в Китай?  – Първо, нашите политици трябва да си вземат експерти по Китай. Там има много наши студенти. Защото Китай е много различна държава, има много различна философия и култура. И политиците ни не трябва да са толкова открити. Да няма емоционалност, да са по-прикрити, по-дипломатични. Китайците винаги се усмихват и питат: „Кажете къде имаме грешки?“ И ако се опиташ да им ги кажеш, усмихнат ти се и хайде… Те не търпят критика изобщо. И още – една малка държава като нашата, която има толкова много проблеми, трябва да знае много от тези неща. – В  , бяхте казали нещо много интересно, че битката в света не е за Китай, а за Европа. Още ли смятате така?  – Абсолютно, и случващото се за година потвърждава това. Китай си търси съюзници в момента за битката срещу Тръмп. През 2015 г. Китай направи Азиатската банка за развитие. Тогава бях в Китай и много се учудих, когато Великобритания и Австралия бяха страните, които се присъединиха към тази банка. А тя е създадена, за да подкрепя Пътя на коприната. Тези две страни обаче са първи партньори на САЩ и всъщност тръгваха едва ли не срещу тях. Тръмп отиде да си ги прибира, а Китай плъзна по Европа да си събира свои. Китайците се борят с всички сили и средства да засилят максимално влиянието си в Европа във всички сфери – икономика, култура, образование, обмен и т.н. – навсякъде. Борбата наистина е за сърцето на Европа. Китайците винаги си гледат собствения интерес. – В Китай има много високи темпове на икономически растеж. Как успяват в намирането на удачни решения на сложните демографски, социални, вътрешно и външнополитически проблеми? Защото на фона на радикалните трансформации в света днес в XXI век, това изглежда потресаващо.  – По време на Мао Дзъдун една от основните му политики в демографията беше – колкото повече деца има една майка, толкова по-добра майка е тя. И населението много бързо нарасна след края на Културната революция. След това Дън Сяопин взема крути мерки – ограничава семействата да имат само по едно дете. Има големи глоби, особено за тези на високи постове. Когато Си Дзинпин дойде на власт, той либерализира политиката като допусна по второ дете в семейства, в които и двамата родители са по едно дете. В Китай настъпи демографска криза, Индия стана над един милиард, а китайските деца растяха страшно разглезени и далече от китайските ценности. Преди година Си Дзинпин сложи край на всякакви ограничения, кой колкото иска деца да има. Китай върви страшно напред, защото в него всичко е реформи, реформи и пак реформи. Но истински реформи. Докато при нас – в БАН например, всичко е ала-бала, там реформи няма. А и във всички сфери в България е така. – Но как се стигна до този възход на Китай, който изглежда ще продължи със страшна сила?  – Много са причините за успехите на Китай, развиват се навсякъде – в Антарктида, в космоса, в океана, под океана… Те развиха много силно вътрешно потребление, непрекъснато вдигат заплатите. Стандартът на живот се увеличава. Средно заможното общество се увеличава с много бързи темпове и както ви казах в началото, то е факт. А това не се отнася само за Пекин, а за цялата страна. Тяхната цел беше да развият западния район – Синдзян-уйгурския автономен регион, където имат проблеми. Територията на Китай е огромна и те безспорно имат нужда от много храни. – Вие сте омъжена за китаец. Кои са общите качества между българите и китайците?  – Общочовешките ценности: моралът, трудолюбието, гостоприемството, почит към родители и семейство, ученолюбивост и т.н. Сега светът е едно малко село, комуникациите са безпроблемни, глобализацията е повсеместна, носим вече едни и същи дрехи, голяма част от които „made in China“. (най-новият виц, който научих, преди да тръгна от Пекин: „Ако не пише мейд ин Чайна, значи е менте“).И българите, и китайците силно тачат своята история и култура и сякаш като цяло сме по-толерантни от другите народи. В Китай също напълно важи максимата: „Моят дом е моята крепост“. Китайският език е много различен от българският, дори няма абсолютно нищо общо, но думата „мама“ е мама и на китайски. Това говори много. Майката си е майка, майчиният инстинкт, майчината любов, те са еднакви. – Кое е онова „китайско чудо“, което много бихте искали да разпознавате и в българския начин на живеене?  – Китай се развива стресиращо бързо. Всичко най-най-най- е в Китай. Най-дългият мост над вода, най-мощният компютър, хиперзвуков самолет, най-дългият оптичен кабел под океана, най-скоростната железница в света, най-най-най…. не мога дори да ги изброя. А за строителството – просто нямам думи, никнат като гъби небостъргач след небостъргач, пътища, магистрали, автостради, летища, влакове-стрели. Хората по улиците са ведри и усмихнати, помагат си. Уважението към възрастните е пословично. Обичта и привързаността в семейството и рода са на особена почит. Страшно им се възхищавам. Може би „китайското чудо“ или „номера на китайката“, както често обичам да се шегувам, е в техния позитивизъм, постоянство, от една страна и гъвкавост, от друга; в техния колективен дух и силно чувство за екипност, но най-вече в истинския патриотизъм. Те много често коментират думите на Тръмп: „America first“, никога не изричат „за нас Китай е на първо място“, но никога не отстъпват пред националните си интереси. Всеки китаец независимо в коя точка на света се намира, независимо с какъв паспорт е, винаги в сърцето си носи Китай и винаги си остава китаец. Нашият гост  Мариана Тиен е китаист. Има повече от 100 публикации, написала е две монографии за Китай. От 2006 г. живее много повече в Китай отколкото в родината си. Преподавала е на студенти в Китай до 2014 г. Китаист в Института за исторически изследвания при БАН. Експерт в академичната тинк-танк мрежа “17+1”.", "date": "2019.07.10", "title": " Доц. д-р Мариана Тиен, китаист в Института по исторически изследвания при БАН, пред „Труд“: Политиците трябва да умеят да чуват какво не им казват китайците"}
{"url": "https://trud.bg/%d0%bf%d1%81%d1%83%d0%b2%d0%bd%d1%8f-%d0%ba%d0%b0%d1%82%d0%be-%d0%b7%d0%b0-%d0%b2%d0%be%d0%b9%d0%bd%d0%b0/", "text": "По традиция от годините, когато комунизмът забранява религията в Грузия, на Пасха, всички отиват на гробищата. В неделя, или който не може – в понеделник, отиват там, където са погребани техните близки. През целия ден живи и мъртви са заедно, защото във вярванията на кавказците е, че така живее нацията, така се държи връзката между миналото и бъдещето. Това е неразрушима традиция. Дори когато се празнува, дори когато има просто гощавка (макар че тук няма просто гощавка) третият или четвъртият тост задължително е за „нашите покойни роднини“. Това е някаква свещена връзка между живота и смъртта. Кавказка диалектика. Грузинец без чест не е грузинец – това съм го чувал хиляди пъти. Ако нараниш честта на кавказец, е нещо страшно, с жестоко възмездие и приемлив мотив. Сега си представете какво означава да кажеш „мъртвите ти майка и баща да гният в ада, ще сера на гроба им“. Това е неприемливо да бъде изречено дори за смъртен враг. Ето в този стил, абсолютно хладнокръвно, водещият на „Постфактум“ на телевизия „Рустави“ 2 – Георги Габуния „нахрани“ президента на Русия Владимир Путин. Горе-долу една минута и половина популярният водещ бълваше възможно най-обидните псувни и клетви, които е възможно да измисли човек. Минута и нещо, които вмъкнаха в дневния ред думата „война“. Руската Дума гласува единодушно решение за въвеждане на икономически санкции срещу Грузия – спиране на вноса на вино, селскостопанска продукция, както и най-лошото – спиране на финансовите преводи между двете държави. Това означава, че над един милион грузинци няма да могат да подкрепят семействата си в родината. Без още да има каквито и да е реакции от страна на Кремъл, ларата (местната валута) реагира мигновено още в понеделник сутринта. До вторник следобяд тя доближи рекорден спад, близо до онзи след обявеното спиране на полетите между двете страни. Тогава ларата се търгуваше на 3,23 за евро. Във вторник на някои обменни бюра в Тбилиси достигна тези нива, макар официалният курс да остана на 3,18. Война разбира се няма да има, няма защото никой не би бил толкова луд дори да обмисля подобно нещо. Путин пренебрегна решението на федералния парламент и отхвърли всякакви нови санкции срещу Грузия. „За да се възстановят пълноценно отношенията ни с Грузия не бих предприел нищо, което да усложни двустранните връзки“, заяви президентът. Това звучи малко подвеждащо, ако не и лицемерно, защото санкции вече бяха въведени с нареждането на руския президент да се спрат полетите до и от Грузия, по повод антируските протести в Тбилиси. Повече от 80 на сто от заявените пътувания на руски граждани в Батуми например, са отменени, заради натиска от Кремъл. Туризмът тук практически живее от руските туристи, защото те са най-много, най-платежоспособни и с най-разтворени пръсти. Три дни след спирането на полетите, липсата на северните съседи вече се усеща жестоко. Псувните, които Георги Габуния изрече в ефир, разтърсиха Грузия. Единствено партията на бившия президент Михаил Саакашвили – Единно национално движение (ЕНД) замълча. Един от най-големите противници на Путин в Грузия – руският журналист Егор Куроптев, свързан донякъде с опозионерката Ксеня Собчак, управлява своя собствена медия – „Гранична зона“. Във вторник в 14 часа, трябваше да се проведе митинг на етнически руснаци, които живеят в Грузия в подкрепа на втората си родина под мотото „Сърцата ни са окупирани от Грузия“ и „Не ви ли омръзна от Путин“. Псувните драснаха голям кръст на тази инициатива, приветствана от всички медии и опозиционните партии. В профила си във фейсбук Куроптев написа „Нецензурни думи за родителите на когото и да е било, а още повече на починалите родители на някого, е такъв предел, който не трябва да бъде пресичан от никого, от нито една медия.“ Той обвини „Рустави“ 2, че с тези си действия рушат всичко, което протестът прави. В останалите точки на своя призив има още 9 точки, като номер едно е „Русия на Владимир Путин е окупирала 20% от територията на Грузия. Под номер две е: В Грузия никога не е имало и няма русофобия. За второто не е прав. Един достоен мъж, участник в събитията от 9 април 1989 година, когато Вътрешни войски на МВР на СССР и съветската армия потушават протестите пред Народното събрание в Тбилиси. Убити са десетки (по официални данни 21, а ранени над 290 души). Неофициално са много повече. Същият този мъж, който продава антикварни стоки в близост до площада на свободата, казва „Аз искрено ги ненавиждам и те знаят това.“ Всички останали политици – от проруски, до антируски, осъдиха действията на популярния водещ. Телевизията веднага го уволни, а пред „Рустави“ 2 се събраха „спонтанни“ протестиращи, които искат отговорност от медията. Тя е свързвана с опозиционера в изгнание – Миша Саакашвили, а в края на месеца предстои окончателно решение на съда за съдбата на телевизията. Дълга е историята с тази телевизия – над двайсет собственици за двайсет години и е друга тема. Премиерът на Грузия Мамука Бахтадзе директно обвини Саакашвили за действията на медията: „Това не са някакви абсолютно неприемливи думи на някакъв журналист. Това е продължаваща с години агресия срещу грузинския народ, която произлиза от ЕНД и неговия създател Михаил Саакашвили.“ Тези думи само доказват позицията на протестиращите вече близо двадесети ден грузинци, че псувните убиват съпротивата и дават козове в ръцете на властта. Грузия повече от 17 години се опитва да се сближи с НАТО и Европейския съюз – единствена гаранция за независимостта. Русия вече спря първата реална възможност Тбилиси да бъде поканен в Атлантическия клуб с окупацията на Абхазия и Южна Осетия, прокуждайки над 200 хиляди души от домовете им, без шанс да се върнат в тях. За протестиращите смекчаването на тона с Москва е невъзможно без решаването на този много ясен и конкретен проблем. С псувни очевидно не става, а със санкции – Кремъл само създава русофобия.   Ругателят може да получи само глоба За псувните си в ефир по грузинските закони журналистът Георги Габуния може да бъде глобен или принуден публично да се извини. Второто може да стане само, ако ответникът заведе дело в грузински съд, за удовлетворяване на морални щети. Това казва правозащитникът Гела Николаишвили. „Наказателният кодекс не разглежда изказването на някого, още повече журналист, като престъпление и не може да му бъде повдигнато каквото и да е обвинение. В случая можем да говорим само за морална, вътрешноведомствена отговорност“, допълва той.", "date": "2019.07.10", "title": " Псувня като за война\t"}
{"url": "https://trud.bg/%d1%80%d0%b5%d0%b4%d1%8f%d1%82-%d0%bc%d0%b0%d1%87-%d0%bd%d0%b0-%d0%ba%d0%be%d0%b1%d1%80%d0%b0%d1%82%d0%b0-%d0%b2-%d0%bb%d0%b0%d1%81-%d0%b2%d0%b5%d0%b3%d0%b0%d1%81/", "text": "Промоутърската агенция „Топ Ранк“ планира организацията на голяма боксова гала в Лас Вегас, главната звезда на която ще е Кубрат Пулев. Според вестник „Лас Вегас Сън“ събитието ще е с огромен мащаб и хонорари за участниците, като се планира да е тази есен.  Ветеранът в бранша Боб Аръм, който е собственик на компанията, явно е сигурен, че наказанието на българина ще бъде отменено и той отново ще получи лиценз от спортната комисия на щата Калифорния. Това може да се случи на следващото изслушване на Кобрата на 22 юли. Пулев вече изпълни изискванията да премине курс за превенция на сексуалния тормоз и се включи в дискусия за равноправието на жените в журналистиката на работното място.", "date": "2019.07.10", "title": " Редят мач на Кобрата в Лас Вегас"}
{"url": "https://trud.bg/%d0%ba%d1%84%d0%bd-%d0%b5-%d0%b3%d0%be%d1%82%d0%be%d0%b2%d0%b0-%d1%81%d1%8a%d1%81-%d1%81%d0%b8%d1%81%d1%82%d0%b5%d0%bc%d0%b0%d1%82%d0%b0-%d0%b1%d0%be%d0%bd%d1%83%d1%81-%d0%bc%d0%b0%d0%bb/", "text": "Комисията за финансов надзор е готова с предложение как да изглежда системата “бонус – малус”, съобщиха от регулатора. В края на лятото обществеността ще бъде запозната с модела, по който тя ще се прилага към задължителната застраховка “Гражданска отговорност”. Преди да бъде публикуван моделът, КФН ще го съгласува с Министерството на транспорта и с Министерството на вътрешните работи. Идеята на модела “бонус – малус” е рисковите водачи на пътя да плащат по-скъпо “Гражданска отговорност”, а за добросъвестните тя да е по-евтина. Най-новите предложения са изготвени на база точни изчисления за бъдещото влияние на системата както върху гражданите и юридическите лица, така и върху застрахователите, уверява КФН. След общественото обсъждане ще има промени в зависимост от получените предложения.", "date": "2019.07.10", "title": " КФН е готова със системата „бонус – малус”\t"}
{"url": "https://trud.bg/%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%b0%d1%82%d0%b0%d0%bd%d0%b0%d1%81%d0%be%d0%b2%d0%b0-%d0%bd%d1%8f%d0%bc%d0%b0-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8/", "text": "Никъде във внесените текстове в Закона за ветеринарномедицинската дейност няма предложение за слагане на намордник на кучета над 5 кг. Това каза Десислава Атанасова от ГЕРБ пред  . „В момента всички собственици на кучета са задължени да ги извеждат на повод без значение от породата и килограмите, а в сегашното законодателство, което действа от 2005-та, е посочено, че всички собственици на агресивни кучета трябва да ги извеждат с намордник. Не променяме нищо в нормите, увеличаваме санкциите ако се води без повод – от 100 на 300, (…) както и ако собственикът води без намордник агресивно куче, от 100 на 1000 лева глоба“, обясни Атанасова. Тя посочи, че в закона се дава право на стопанина да реши дали кучето е агресивно, или не, като при това той носи отговорност. След серията от инциденти с агресивни кучета, депутатите гласуваха на първо четене да се увеличи глобата за разхождане на четириного без обезопасителни средства. Сред някои стопани на кучета пък се появиха опасения, че някои малки породи може да пострадат от поставянето на намордници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Десислава Атанасова: Няма предложение за поставяне на намордник на кучета над 5 кг"}
{"url": "https://trud.bg/%d0%b8%d0%b7%d0%b1%d1%80%d0%b0%d1%85%d0%b0-%d0%ba%d1%80%d0%b8%d1%81%d1%82%d0%b8%d0%b0%d0%bd-%d0%b2%d0%b8%d0%b3%d0%b5%d0%bd%d0%b8%d0%bd-%d0%b7%d0%b0-%d0%b7%d0%b0%d0%bc-%d0%bf%d1%80%d0%b5%d0%b4%d1%81/", "text": "Народният представител от групата на „БСП за България“ Кристин Вигенин бе избран за заместник-председател на парламента. Подкрепиха го 106 депутати, четирима гласуваха „против“, други четирима се въздържаха. Доскоро Вигенин бе секретар на парламентарната група на левицата, но заедно с един от заместник-председателите – Антон Кутев, бе освободен от поста си. До този момент социалистите нямаха свой заместник-председател на Народното събрание, след като миналата година от поста бе отстранен Валери Жаблянов. Той бе предсрочно освободен на 21 февруари с гласовете на 181 народни представители от ГЕРБ, „Обединени патриоти“ и ВОЛЯ. Тогава ДПС се въздържаха, а от левицата гласуваха с „против“. Причина за отстраняването на Жаблянов станаха думите му, поместени в официална позиция на БСП, че Народният съд е „необходимо и неизбежно правосъдие“. В края на юни той бе освободен и от Изпълнителното бюро на БСП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Избраха Кристиан Вигенин за зам.-председател на парламентa"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%b7%d0%b0-%d1%81%d0%b2%d0%b0%d0%bb%d1%8f%d0%bd%d0%b5%d1%82%d0%be-%d0%bc%d1%83-%d0%be%d1%82-%d0%bf%d0%be%d1%81%d1%82%d0%b0-%d1%88%d0%b5%d1%84-%d0%bd%d0%b0/", "text": "Лидерът на „Атака“ Волен Сидеров обвини коалиционните партньори, че рушат управлението с   пост на парламентарната група на „Обединени патриоти“. Същевременно потвърди, че той самият държи да бъде довършен мандатът. „Решението анулира управленската коалиция, заличава една част от нейното заглавие“, заяви Сидеров пред „ „. По думите му отстраняването му е подготвяно месеци преди това. „Да пораснат“, препоръча лидерът на „Атака“ на коалиционните си партньори от ВМРО и НФСБ. Те демонстрирали с отстраняването му „комплекса към родителя, който е създал нещо“. Всички тийнейджъри минават тази фаза, бунтуват се към родителя“, анализира психологията на скандала Сидеров. Сидеров отправи и въпросите си към ГЕРБ и лидера му Бойко Борисов, когото попита дали се отказва от неговия подпис под споразумението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Сидеров за свалянето му от поста шеф на ПГ на „Обединени патриоти“: ВМРО и НФСБ анулират управленската коалиция"}
{"url": "https://trud.bg/%d1%81%d0%b2%d0%b0%d0%bb%d0%b8%d1%85%d0%b0-%d1%81%d0%b8%d0%b4%d0%b5%d1%80%d0%be%d0%b2-%d0%be%d1%82-%d0%bf%d0%be%d1%81%d1%82%d0%b0-%d1%88%d0%b5%d1%84-%d0%bd%d0%b0-%d0%bf%d0%b0%d1%82%d1%80%d0%b8%d0%be/", "text": "Лидерът на “Атака” вече не е председател на парламентарната група Решението анулира управленската коалиция, заличава една част от нейното заглавие, уточни той Лидерът на “Атака” Волен Сидеров вече не е председател на ПГ на “Обединени патриоти”. Съпредседатели стават Валентин Касабов от НФСБ и Искрен Веселинов от ВМРО. Това съобщи председателят на парламента Цвета Караянчева по време на пленарното заседание вчера. Решението е взето на заседание във вторник, на което са били само депутатите от НФСБ и ВМРО. “Промените в ръководството на ПГ на “Обединени патриоти” са направени с цел подобряване на организационния живот на групата”, обясни зам.-председателят на ВМРО Искрен Веселинов. Той увери, че няма нищо драматично в промяната, като уточни, че представителите на “Атака” систематично бойкотирали заседанията на парламентарната група. Според лидерът на НФСБ Валери Симеонов промените били формални. Волен Сидеров обвини коалиционните партньори, че рушат управлението с отстраняването му и потвърди, че той държи да бъде довършен мандатът. “Решението анулира управленската коалиция, заличава една част от нейното заглавие”, заяви Сидеров. Според него отстраняването му е подготвяно месеци преди това. “Нека пораснат. Всички тийнейджъри минават тази фаза, бунтуват се към родителя”, препоръча лидерът на “Атака”. Той отправи въпрос и към ГЕРБ и лидера на партията Бойко Борисов, като попита дали се отказва от неговия подпис под споразумението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Свалиха Сидеров от поста шеф на Патриотите (обзор)\t"}
{"url": "https://trud.bg/%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%b4%d0%b2%d0%b0-%d0%ba%d0%b0%d0%bc%d0%b8%d0%be%d0%bd%d0%b0-%d0%b2%d1%8a%d0%b2-%d0%b2%d0%b8%d0%b4/", "text": "Тежка катастрофа е станала преди минути на международния път Е-79, съобщава  . Два камиона са се ударили зверски на завой във видинското село Скомля, след което единият се е обърнал. На този етап не са ясни причините за поредната катастрофа на натоварения път. Две пожарни, линейки и патрул на полицията са пристигнали на терен в селото. В инцидента са участвали камион със сливенска регистрация и врачански товарен „Мерцедес Спринтер“. По първоначална информация има поне двама пострадали, които са закарани в болница. Пожарникарите са рязали ламарини, за да извадят шофьорите от двете смачкани возила. Струпването на специализирана техника временно затруднява трафика по Е-79, но няма образуване на колони и движението се осъществява в едната лента. Пътуващите по този маршрут да преминават с повишено внимание през Скомля, тъй като много шофьори намаляват внезапно, за да огледат катастрофата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Тежка катастрофа с два камиона във Видинско, има ранени"}
{"url": "https://trud.bg/10-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bc%d1%8a%d0%b6-%d0%bf%d0%bb%d0%b0%d1%89%d0%b0%d0%bb-%d0%be%d1%82-%d0%ba%d0%b0%d1%80%d1%82%d0%b0%d1%82/", "text": "Ефективна присъда от 10 месеца лишаване от свобода е получил 37-годишен мъж от Търговище, който нагло прибрал дебитната карта на колега и си пазарувал алкохол, цигари и други, плащайки безконтактно до 25 лв. В това време загубилият картата, обикалял по улицата да я търси, от тъй като трябвало да приведе лизингова вноска за скъпа покупка. Присъдата е произнесена от Окръжния съд в Търговище след сключено споразумение, съобщават от Апелативна прокуратура. Даденият на съд Валентин Я. признал направеното, за да избегне по-голямо наказание, тъй като преди това имал ефективни присъди. Излязъл от затвора през май 2018 г. На 3 април тази година пък, докато се преобличали след работа, видял как от дрехите на колегата му паднала дебитната карта. Вместо да я даде на притежателя й, Валентин я прибрал тихомълком. После двата отишли до голям магазин, където колегата трябвало да превежда лизингова вноска. Той затърсил картата и се вайкал, че сигурно я изпуснал някъде по пътя. В това време Валентин наблюдавал притеснението на колегата и даже му съчувствал, но не признал, че всъщност е прибрал ценната пластина. Колегата се върнал по пътя да търси картата, а Валентин влязъл в магазин. Заявил, че е забравил ПИН-а на картата и щял да пазарува до 25 лв., в рамките на лимита за безконтактни плащания. Наложило се да мине през още два магазина, като навсякъде обяснявал едно и също и плащал по този начин. Така напазарувал за 72 лева. След полунощ пробвал отново да плати с чуждите пари, но картата вече била блокирана  и продавачката опитала да я прибере, но Валентин вдигнал скандал и напуснал обекта. Притеснил се, че ще го разкрият и изхвърлил пластината. След като това станало, се наложило се да върне парите  на колегата. Опитал да измоли и по-леко наказание, като отвел в съда бременната си жена,  която щяла да ражда скоро. В крайна сметка влиза в затвора за 10 месеца при строг режим, като това вече е петата му присъда, уточняват от Апелативна прокуратура във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " 10 месеца затвор за мъж, плащал от картата на колега алкохол и цигари\t"}
{"url": "https://trud.bg/%d0%be%d0%b1%d0%bd%d0%be%d0%b2%d1%8f%d0%b2%d0%b0%d1%82-%d1%81%d0%be%d1%84%d0%b8%d1%8f-%d1%81-10-%d0%bc%d0%bb%d0%bd-%d0%bb%d0%b2-%d0%be%d1%82-%d0%bf%d1%80%d0%b8%d0%b2%d0%b0%d1%82%d0%b8%d0%b7%d0%b0/", "text": "2 млн. лв. за ремонти в паркове 1 млн. лв. срещу бедствия Около 10 млн. лв. ще бъдат разпределени от Столичния общински съвет в четвъртък по различни пера за строеж и обновяване на обекти в София. На заседанието си СОС ще гласува за предназначението на пари от Специализирания общински приватизационен фонд, чийто основен ресурс дойде от продажбата на Общинска банка. Около 2 млн. лв. от сумата е за ремонти на паркове. 1,2 млн лв. са за реконструкция на парка в кв. “Дружба”, включваща обновяване на алеи, детски и кучешка площадки и благоустрояване около езерото. 600 000 лв. отиват за ремонта в Северния парк, а 280 000 лв. – за алеи в Южния парк. С над 2 млн. лв. обновяват училища и забавачки, сред които 129 ОУ, 164 ГПИЕ, 121 СОУ, 25 ОУ, 36 ОУ, 119 СУ, 23 СУ, 117 СУ, ДГ 4 и др. Около 1 млн. лв. са за детски и спортни площадки. Столицата ще бори бедствията с 1 млн. лв. Купуват високопроходими автомобили за “Общинска полиция”. За “Аварийна помощ и превенция” са планирани нови високопроходими спасителни коли, разширение на системата за ранно предупреждение при наводнения и изграждане на желязна решетъчна кула с термална камера и апаратура за анализ на задименост и локализация на рискови точки. Сред здравните проекти е покупката на ехографи за 343 700 лв.", "date": "2019.07.10", "title": " Обновяват София с 10 млн. лв. от приватизация\t"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%b2-%d1%81%d0%bb%d0%be%d0%b2%d0%b0%d0%ba%d0%b8%d1%8f-%d1%81-%d0%b4%d0%b2%d0%b0%d0%bc%d0%b0-%d0%be%d1%82-%d0%ba%d0%bb%d1%83%d0%b1%d0%bd%d0%b8%d1%82%d0%b5/", "text": "„Левски“ вече е в Словакия, където в четвъртък ще се изправи срещу „Ружомберок“ в двубой от първия предварителен кръг на Лига Европа. Точно 70 минути продължи полетът на „сините“ от София до Попрад, където студено и мрачно време посрещна българския представител. Футболистите на Петър Хубчев пътуваха със специално за целта брандиран самолет на „Бългериън еър Чартър“ с буквата „Л“, каквато ще има от новия сезон и на екипите. Седалките на аероплана също бяха с логото на клуба. В самолета, заедно с тима, се качиха изпълнителният директор Павел Колев, както и спортният директор Ивайло Петков. В Попрад пък чакаше автобусът на „сините“, за да отведе отбора в оставащите 77 км до Ружемберок. Аут за дебюта на Хубчев начело на 26-кратните шампиони са трайно контузеният Холмар Ейолфсон, Николай Михайлов, Дени Алар. Наказан е Станислав Костов, а Атанас Кабов отпадна от групата, наброяваща 19 футболисти. Тази вечер от 19.30 часа българско време „Левски“ ще направи официална тренировка на стадион „Ружомберок“, който е със скромния капацитет от 5000 души.", "date": "2019.07.10", "title": " „Левски“ в Словакия с двама от клубните шефове"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%81%d0%b2%d0%be%d0%b4%d0%bd%d0%b8%d1%86%d0%b8-%d0%b4%d0%b0%d0%bb%d0%b8-%d1%81%d1%82%d0%b0%d1%8f-%d0%bd%d0%b0-%d0%bc%d0%b0%d0%bb%d0%be/", "text": "Полицията арестува мъж и жена, подтикнали към незаконно съжителство момче и момиче. 37-годишната И. Д. и приятелят й Е. Б. подсигурили самостоятелна стая на непълнолетен младеж и 12-годишна девойка в кравеферма намираща се в района на Симитли. Сводниците са от близкото село Черниче. Без да са сключили граждански брак, невръстните се настанили в помещение на кравеферма, намираща се местността „Кантона“. Там изкарали последните няколко месеца. По случая е сезирана прокуратурата в Благоевград.", "date": "2019.07.10", "title": " Арестуваха сводници, дали стая на малолетни"}
{"url": "https://trud.bg/%d1%82%d0%b0%d0%ba%d1%81%d0%b8%d0%b4%d0%b6%d0%b8%d0%b8-%d0%be%d1%82-%d0%b1%d1%83%d1%80%d0%b3%d0%b0%d1%81-%d0%bd%d0%b5-%d0%b8%d1%81%d0%ba%d0%b0%d1%82-%d0%b7%d0%b0-%d0%ba%d0%bb%d0%b8%d0%b5%d0%bd%d1%82/", "text": "Бургаските таксиджии за пореден сезон избягват да качват хора, връщаши се от плаж. Заради пясъкът, който се набива в седалките и трудно се чисти с прахосмукачка и заради мокрите бански, оставящи петна по седалките. Мокротията как да е – слагам найлони, но пясъкът не може да се чисти. Какъв е смисълът да ги возя за 3 лева до близък комплекс, а после да си чистя колата за двойно повече пари, коментира водач на жълт автомобил. В Слънчев бряг и по курортите, таксиджиите не са такива чистници, но пък там разстоянията са големи, а и клиентите обикновено са чужденци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Таксиджии от Бургас не искат за клиенти плажаджии"}
{"url": "https://trud.bg/%d1%81%d1%82%d0%b0%d0%bd%d0%b0-%d1%8f%d1%81%d0%bd%d0%be-%d0%ba%d0%be%d0%b9-%d0%b5-%d0%ba%d1%80%d1%8a%d1%81%d1%82%d0%bd%d0%b8%d0%ba%d1%8a%d1%82-%d0%bd%d0%b0-%d0%b0%d1%80%d1%87%d0%b8/", "text": "Източник, близък до кралския двор, разкри пред The Times името на кръстника на сина на Меган Маркъл и принц Хари. Двумесечният Арчи бе кръстен на 6-ти юли, а   бяха публикувани в Instagram профила на кралската двойка. Чарли ван Страубензи – дългогодишен приятел на Хари от ученическите му години. Освен това, избраният за кръстник бе сред шаферите на принца, а самият Хари влезе в ролята на кум на Чарли през 2008-ма, когато той се венча за Дейзи Дженкс. Не на последно място, братът на Чарли – Томас, е кръстник на принцеса Шарлот, дъщеря на Кейт и Уилям. Въпреки опитите на Меган и Хари да скрият името на кръстниците на Арчи, информацията бързо се разчу в онлайн пространството. Коя обаче е кръстницата, все още не се знае, но класацията с предположения е оглавена от Серена Уилямс, най-добрата приятелка на Меган. В началото на годината се появиха слухове, че кръстници ще бъдат Джордж и Амал Клуни, но малко по-късно ", "date": "2019.07.10", "title": " Стана ясно кой е кръстникът на Арчи"}
{"url": "https://trud.bg/%d0%b1%d0%b0%d1%89%d0%b0%d1%82%d0%b0-%d0%bd%d0%b0-%d0%bc%d0%b5%d0%b3%d0%b7-%d1%83%d0%bf%d1%80%d0%b0%d0%b2%d0%bb%d1%8f%d0%b2%d0%b0-%d0%b1%d0%b8%d0%b7%d0%bd%d0%b5%d1%81%d0%b0-%d0%bd%d0%b0-%d0%bc%d1%8a/", "text": "Дизайнерката Миглена Каканашева-Мегз разкри, че баща й е началник транспорт в бизнеса на половинката  й Румен Рончев. По случая рождения ден на своя баща, Мегз публикува (типичнен за нея) дълъг пост в Instagram, с който го поздрави за празника и както винаги, разкри интересни подробности за живота си. „ „, сподели дизайнерката и допълни: „ „. Докато Рончев бе в ареста в началото на годината, той излезе със становище, че Мегз се е  , настоявайки да получи 51% дял. Малко след това, дизайнерката коментира пред медии, че приятелят й е манипулиран и настройван срещу нея от неговото семейство и близки. В началото на май месец, Румен Рончев бе пуснат на свобода срещу 5000 лв гаранция и оттогава ", "date": "2019.07.10", "title": " Бащата на Мегз управлява бизнеса на мъжа й"}
{"url": "https://trud.bg/%d0%b4%d0%b5%d1%86%d0%b0-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d0%bb%d0%b8-%d0%bf%d0%be%d0%b6%d0%b0%d1%80-%d0%b2-%d1%81%d1%82%d0%b0%d1%80%d0%b0-%d0%ba%d0%be%d0%bb%d0%b0-%d0%b3/", "text": "Детска игра с огън опожари стар автомобил, навес и част от стая в разградското село Бърдовка. Сигналът за стихията, при която за щастие малките палавници не са пострадали, е бил подаден към 21 часа във вторник. Хората съобщили, че гори навес. В последствие било установено, че огънят е тръгнал от бракуван автомобил, който бил под навеса. Той пък бил подпален от две момчета на 4 и 8 години, които си играли вътре в старата кола и предизвикали пожара. Малчуганите горили хартийки, които подпалили автомобила отвътре. Уплашили и избягали с писъци, а в това време огънят плъзнал по навеса и жилищна част, долепена до него. За инцидента е уведомена прокуратурата, както и Отдел „Закрила на детето”. Нанесените щети са в процес на уточняване. От полицията уточняват, че имотът бил на 31-годишна жена. Предполага се, че децата, които са предизвикали пожара, са на стопанката.", "date": "2019.07.10", "title": " Деца предизвикали пожар в стара кола, горели са навес и стая\t"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%b4%d0%b0-%d1%81%d0%b5-%d0%b2%d1%8a%d0%b2%d0%b5%d0%b4%d0%b5-%d0%b4%d0%b0%d0%bd%d1%8a%d0%ba-%d0%b1%d0%be%d0%b3%d0%b0%d1%82%d1%81%d1%82/", "text": "КНСБ предлага да се въведе данък „богатство“ за най-заможните българи, които да бъдат облагани за яхти, скъпи автомобили и вили. КНСБ изчислява, че ако данъкът бъде въведен, ще донесе 300 млн. лева допълнително в хазната. Подобен налог – данък „уикенд“, беше въведен по инициатива на Владислав Горанов, но предизвика негативни реакции. За данък „лукс“ се говореше още по времето на Тройната коалиция и после при министър Симеон Дянков от първото правителство на Борисов. Но така и не беше въведен. Ето ги всички девет предложения на синдиката, представени в сряда на семинар в курорта Белчин: 1. Въвеждане на необлагаем минимум, който да бъде равен на Минималната работна заплата (МРЗ); 2. Поетапно увеличаване на максималния осигурителен доход до сума, равна на 10 пъти установената МРЗ за страната; 3. Интегриране на елементи на семейно подоходно облагане като цялостен модел на прилагане в данъчната политика. Като пример в тази посока, ако бъде въведен минимален първоначален общ доход на семейство от 24 000 лв; 4. Въвеждане на данък „богатство“ по отношение на допълнителни жилища, скъпи автомобили, скъпи вили, яхти и др. 5. Въвеждане на данък върху финансовите транзакции, който да бъде равен на 0,1% при обмяната на акции и облигации и 0,01% за договори на дериватни инструменти; 6. Повишаване на данъка върху приходите от дивиденти от 5% на 10% с оглед следване на еднаква логика с тази на корпоративното облагане. 7. Въвеждане на принципи на данъчно облагане за цифрово присъствие или т.нар. „дигитален данък“. 8. Положително становище на българското правителство във връзка с нарастващия дебат в ЕС за създаването на обща консолидирана основа за облагане с корпоративен данък на компаниите; 9. Въвеждането на допълнителни данъчни стимули през елементите на прякото данъчно облагане и за бизнеса, и за гражданите при направени вноски в секторни фондове за допълнителна квалификация. Всички горепосочени мерки ще струват на държавния бюджет малко над 1.6 млрд. лв. Приходите обаче се очаква да бъдат малко над 2 млрд. лв., изчислиха от синдиката.", "date": "2019.07.10", "title": " Предлагат да се въведе данък „богатство“"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b8%d1%81%d0%ba%d0%b0-%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81-13/", "text": "Окръжна прокуратура – Бургас внесе в съда искане за налагане на мярка за неотклонение „задържане под стража“ спрямо Тодор С. Той е обвинен за това, че на 08.07.2019 г. в постройка, разположена в поземлен имот, находящ се в землището на с. Бата, обл. Бургас, без надлежно разрешително държал с цел  аркотични вещества в големи размери – 90 килограма коноп (канабис, марихуана), във вид на суха тревна маса – престъпление по чл.354а, ал.2, предл.1, вр. ал.1, изр. първо, предл. 4 от НК, съобщиха от пресслужбата на държавното обвинение. Той е обвинен и за това, че на неустановена дата през месец май 2019 г. в горепосочения поземлен имот, засял и до 08.07.2019 г. отглеждал 193 броя растения от рода на конопа с височина от 0.70 метра до 1.60 метра, в нарушение на закона – престъпление по чл.354а, ал.1, вр. чл.23 от НК. Подробности по разкриването и разследването на случая, и за повдигнатите обвинения, съобщиха пред медиите г-жа Йовита Григорова – Зам.-апелативен прокурор и говорител при Апелативна прокуратура – Бургас, г-н Георги Чинев – Административен ръководител на Окръжна прокуратура – Бургас и Старши комисар Калоян Калоянов – Директор на ОД на МВР-Бургас. Прокурор Чинев съобщи, че обвиняемото лице е на 57 – годишна възраст и е от град Бургас. Той акцентира върху стойността на откритата суха листна маса, възлизаща на 540 000 лева по цени на съдопроизводството. Прокурор Чинев каза още, че сухата тревна маса е открита в постройка, а в поземления имот, който е прилежаща част към постройката, са открити и още 193 растения, като само тяхното тегло възлиза на приблизително 130 килограма. Растенията са много добре подредени със спазени отстояния, което сочи на целенасочено, умишлено и съзнателно отглеждане, за да дадат добра реколта, добави прокурор Чинев. По думите му откритото количество наркотично вещество е най- голямото за територията на Област Бургас от началото на 2019 година. По първото обвинение законът предвижда санкция „лишаване от свобода“ от 3 до 12 години и „глоба“ от 10 000 до 50 000 лева. По второто обвинение законовата санкция е „лишаване от свобода“ до 2 до 5 години и глоба от 5000 до 10 000 лева. Старши комисар Калоянов съобщи, че насажденията от канабис са открити в имот, представляващ двор и масивна постройка, който е притежаван от обвиняемия. В него е изградена поливна система за растенията. Откритата суха тревна маса пък е съхранявана в различни съдове – бидони, кашони, имало е и вакуумирани в пакет. Обвиняемият е установен и задържан в процес на поливане на растенията. Той не е криминално проявен или осъждан и е декларирал, че е земеделски производител. Старши комисар Калоянов добави, че работата по случая продължава с изясняване на допълнителни факти и обстоятелства, като към момента текат не само процесуални и следствени, но и оперативно- издирвателни действия в посока на разкриване на други лица, съпричастни към престъпните деяния. Прокурор Чинев добави още, Окръжна прокуратура – Бургас ще бъде непоколебима и последователна при престъпления с предмет наркотични вещества, както прокурорите ще действат в рамките на закона, но и съобразно цялата негова строгост. Той акцентира и върху социалното измерение на операцията, а именно, че толкова голямо количество наркотично вещество няма да достигне до пазара. Присъстващите на брифинга отново подчертаха, че спешната акция е в резултат на отличното взаимодействие между прокуратурата и полицията в Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Прокуратурата поиска постоянен арест за бившия моряк, отглеждал нива с марихуана"}
{"url": "https://trud.bg/%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%b8%d1%81%d1%82-%d0%bd%d0%b0-%d1%86%d0%b8%d0%b3%d0%b0%d1%80%d0%b8-%d0%b7%d0%b0-%d0%bd%d0%b0%d0%b4-56-%d1%85%d0%b8%d0%bb%d1%8f%d0%b4%d0%b8/", "text": "Контрабандист на цигари без бандерол отърва затвора след като се призна за виновен. Съдът в БЛагоевград одобри споразумението сключено между Окръжна прокуратура – Благоевград и защитата на М.С.. Той се е признал за виновен за това, че в периода от 18:30 ч. до 22:30 ч. на 26.10.2018 г., в района на ГКПП Ново село в Република Северна Македония и ГКПП Златарево в Република България, умишлено улеснил укриване на акцизни стоки в големи количества. Като помагач в извършване на престъпното деяние подсъдимият С. предоставил лек автомобил „Рено Трафик“, в който предварително били изготвени ниши в дървени врати. Освен това той давал съвети и разяснения на З.Й. – къде и кога следва да премине през държавата граница на България с укритите в МПС цигари с различни търговски марки. Общото им количество е 8551 кутии, всички без български акцизен бандерол, на стойност 56 196,23 лева. Страните са се споразумели на подсъдимия М.С. да бъде наложено наказание от две години и шест месеца „лишаване от свобода“ с четиригодишен изпитателен срок. Определението на съда има последиците на влязла в сила присъда и не подлежи на обжалване и протест. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Контрабандист на цигари за над 56 хиляди лева отърва затвора след споразумение"}
{"url": "https://trud.bg/%d0%ba%d0%bd%d1%81%d0%b1-%d0%bf%d0%be%d0%b8%d1%81%d0%ba%d0%b0-21-%d0%bc%d0%bb%d1%80%d0%b4-%d0%bb%d0%b2-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%be-%d0%be%d1%82-%d0%b1/", "text": "Предлагат да подпишат споразумение за приоритетите пред страната с правителството КНСБ представи в сряда вижданията си за приходната и разходната част на бюджета за 2020 г. Синдикатът смята, че са нужни допълнителни средства от над 2,141 млрд. лв. От тях 1,206 млрд. лв. са за увеличение на заплати, а близо 935 млн. лв. за капиталови разходи. Това стана ясно на семинар за журналисти, организиран от КНСБ и фондация „Фридрих Еберт“ в курортното селище Белчин. Президентът на синдиката Пламен Димитров обяви, че предлага да подпишат споразумение с правителството за основните приоритети през следващите две години. Допълнителни са нужни 470 млн. лв. за 20-процентно увеличение на заплатите на педагозите и още 44 млн. лв. за 10-процентен ръст на възнагражденията на непедагогическия персонал. Федерацията на независимите синдикати от държавното управление и организации настоява за 560 млн. лв. повече спрямо тазгодишния бюджет. Над половината от тези средства – 275 млн. лв., са за увеличение с 20% на заплатите на работещите в МВР. Това се равнява средно на около 160 лв. към сегашните заплати. От синдиката настояват догодина парите за заплати в Министерството на финансите да са с 62,5 млн. лв. повече от 2019 г., за Министерството на правосъдието – с 40 млн. лв., за ДАНС с 20,3 млн. лв.,за НОИ с 13,8 млн. лв. В здравеопазването КНСБ настоява за увеличение на средствата за заплати със 110 млн. лв. От синдиката се аргументират, че средната възраст на работещите в системата е над 55 г., заради ниските възнаграждения няма интерес към професиите на медицинската сестра, акушерка, лекарския асистент, лаборанта, рехабилитатора и пр., а на страната са необходими още над 30 хил. специалисти по здравни грижи. КНСБ и Федерацията на синдикатите в здравеопазването настояват в МЗ да бъдат увеличени парите с 85 млн. лв. спрямо т.г., като в това число да бъдат предвидени 35 млн. лв. за увеличение на минималните начални заплати в Колективния трудов договор в отрасъла и 50 млн. лв. за изплащане на дейност на болниците. За допълнителни 25 млн. лв. за здравеопазването в общините настояват от КНСБ. Федерацията на независимите синдикати от земеделието иска 15-процентно увеличение на средствата за заплати на работещите във второстепенните разпределители към Министерството на земеделието. Това означава, че заплатите биха се увеличили с 85 до 180 лв. догодина. Повече от 10 години структурите на МЗХГ, Селскостопанска академия (ССА), ДП, НС ЕАД са хронично недофинансирани, с непрекъснато оптимизиране разходите за персонал и минимално увеличение на заплатите, коментират от профсъюза. От там искат и трансфер от 30 млн. лв. за ССА, като по този начин ще бъде увеличени с 5 млн. лв. в сравнение с т.г. парите за научно-приложната дейност. КНСБ и Съюзът на българските и танцови дейци настоява за още 1.96 млн. лв. по бюджета на общините за 2020 г. за допълнително целево финансиране за увеличение на заплати на работещите в духови оркестри и фолклорни ансамбли, както и увеличение на разходната част на бюджета на Министерство на културата в бранш „Музикално-сценични изкуства“ с 10 млн. лв. За допълнителни 303 хил. лв. настояват от Съюза на транспортните синдикати в България за Изпълнителната агенция „Проучване и поддържане на река Дунав“. Това ще позволи 20-процентен ръст на възнагражденията им. Синдикатът настоява и да се върне категоризирането на труда на работещите в екипажи на кораби и плавателни средства.", "date": "2019.07.10", "title": " КНСБ поиска 2,1 млрд. лв. допълнително от бюджета\t"}
{"url": "https://trud.bg/%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b8%d1%8f%d1%82-%d1%80%d0%b5%d1%81%d1%83%d1%80%d1%81-%d0%bd%d0%b0-%d0%b1%d0%be%d0%bb%d0%bd%d0%b8%d1%86%d0%b0%d1%82%d0%b0-%d0%b2-%d1%81%d0%b2%d0%b8/", "text": "В писмо до кмета на Свищов Генчо Генчев изпълнителният директор на НСОРБ Силвия Георгиева предостави информация за финансовото осигуряване на дейността на общинската болница за 2019 година. В него тя подчертава, че по предложение на НСОРБ и проявеното разбиране на министъра на здравеопазването през настоящата година значително е увеличен ресурсът, който получават общинските болници за дейността им на адреси в населени места в труднодостъпни/ отдалечени райони. Градоначалникът е уведомен, че средствата на МБАЛ „Д-р Димитър Павлович“ за тази година са увеличени, спрямо предходната, с 676 835 лв. Тази сума включва пари от НЗОК – общо 2 365 238 лв. или увеличение, спрямо 2018 година, в размер на 277 359 лв. От Министерството на здравеопазването за отдалечени и труднодостъпни болници общо 532 665 лв. като или увеличението възлиза на 399 476 лв. В писмото се казва още, че по данни на Министерство на здравеопазването през 2019 година увеличението на средствата за общинските болници от НЗОК и от бюджета на МЗ е в общ размер на 40 121 792 лв. В края на миналата година кметът на Свищов проведе срещи с министъра на здравеопазването Кирил Ананиев и председателя на надзорния съвет на НЗОК Жени Начева, на които ги запозна лично с реалното финансово състояние на свищовската болница. Градоначалникът представи мерките, които общинското ръководство и ръководството на болницата е предприело в подкрепа на дейностите в лечебното заведение. Още тогава бяха обсъдени новите предизвикателства, пред които е изправена лечебницата. Първите резултати от срещите бяха на лице още през ноември 2018 г., когато лимитът на здравното заведение беше повишен с 40 000 лева, а от 1 юни тази година на болницата е предоставено допълнително увеличение от 12 000 лева месечно. Последователните и целенасочени действия на общинската управа на Свищов, на ръководството на болницата и подкрепата на национално ниво вече дават своите положителни резултати. Съгласно предварителен финансов отчет към 30.06.2019 г. лечебното заведение е на печалба от 40 000 лева, спрямо 233 000 лева загуба за същия период на 2018 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Финансовият ресурс на болницата в Свищов е увеличен с близо 700 000 лева"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%8f%d1%82-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%b2-%d1%81%d0%b0%d1%89-%d0%bf%d0%be%d0%b4%d0%b0%d0%b2%d0%b0-%d0%be%d1%81%d1%82/", "text": "Британският посланик в САЩ Ким Дарох заяви в сряда, че ще подаде оставка след като привлече критика от страна на американския президент Доналд Тръмп, предава AFP. „Сегашната ситуация прави невъзможно за мен да изпълнявам ролята си така, както бих искал“, заяви Дарох. „Вярвам, че в конкретните обстоятелства отговорното решение е да позволя да се назначи нов посланик“, подчерта дипломатът. По-рано в медиите бе публикуван секретен документ, в който Дарох определя Тръмп като „неспособен“ и „некомпетентен“. В отговор американският президент в съобщение в социалните мрежи нарече Дарох „надут глупак“, като жертва на гнева на Тръмп стана включително и британския премиер Тереза Мей. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Британският посланик в САЩ подава оставка"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bd%d0%b0%d1%81%d1%80%d0%be%d1%87%d0%b8-%d0%bc%d0%b5%d1%81%d1%82/", "text": "Президентът Румен Радев насрочи със свой указ избори за общински съветници и кметове да се състоят на 27 октомври 2019 г. Това съобщиха от пресслужбата на „Дондуков 2“. Указът на държавния глава е на основание чл. 98, т.1 от Конституцията на Република България във връзка с чл. 4, ал.1 от Изборния кодекс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Президентът Румен Радев насрочи местните избори за 27 октомври"}
{"url": "https://trud.bg/%d0%b6%d0%b5%d0%bd%d0%b0-%d0%b5-%d0%b1%d0%b8%d0%bb%d0%b0-%d0%b1%d0%bb%d1%8a%d1%81%d0%bd%d0%b0%d1%82%d0%b0-%d0%bd%d0%b0-%d0%bf%d0%b5%d1%88%d0%b5%d1%85%d0%be%d0%b4%d0%bd%d0%b0-%d0%bf%d1%8a%d1%82%d0%b5/", "text": "Лек автомобил, тип „пикап“, на дистрибуторска фирма блъсна жена на пешеходна пътека в Благоевград, съобщава БГНЕС. Пътният инцидент е станал на кръстовището на бул. „Джеймс Баучер“ и ул. „Даме Груев“. Пострадалата е транспортирана до МБАЛ-Благоевград със съмнение за фрактура на прешлени. След скенер е установено само комоцио и малък хематом в областта на ухото, няма фрактури.", "date": "2019.07.10", "title": " Жена е била блъсната на пешеходна пътека в Благоевград"}
{"url": "https://trud.bg/%d0%b6%d0%b5%d0%bd%d0%b0-%d1%80%d0%b0%d0%bd%d0%b8-%d1%81-%d0%bd%d0%be%d0%b6-%d0%bc%d1%8a%d0%b6%d0%b0-%d1%81%d0%b8-%d1%81%d0%bb%d0%b5%d0%b4-%d1%81%d0%ba%d0%b0%d0%bd%d0%b4%d0%b0%d0%bb/", "text": "47-годишна жителка на Аксаково е задържана за 24 ч, след като намушкала в коляното мъжа, с когото живеела на семейни начала, съобщиха от полицията. Сигнал за инцидента бил подаден във вторник в 11,40 ч. По-рано сутринта между двойката избухнал лют скандал. Свадата ескалирала и жената грабнала нож, който забила в крака на 47-годишния си мъж. Срещу нея е образувано досъдебно производство за нанасяне на лека телесна повреда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Жена рани с нож мъжа си след скандал"}
{"url": "https://trud.bg/%d1%88%d1%83%d0%bc%d0%b5%d0%bd%d1%81%d0%ba%d0%b8%d1%8f%d1%82-%d1%82%d0%b5%d0%b0%d1%82%d1%8a%d1%80-%d0%bf%d0%be%d1%81%d1%82%d0%b0%d0%b2%d1%8f-%d0%ba%d1%80%d0%b8%d0%b7%d0%b8%d1%81%d0%b5%d0%bd-%d1%86/", "text": "ДКТ „Васил Друмев“ в Шумен завършва с премиера на ново заглавие сезона – пиесата „Кризисен център” от Михаил Казаков. Премиерата е в понеделник, 15 юли. Популярни лица се обединяват, за да разкажат една трагикомична история под режисурата на Съби Събев. На сцената са Силвия Петкова, Николай Станоев, Иво Йончев, Юлиян Рачков и Ивайло Захариев. „Кризисен център“ разказва как всяка седмица група мъже, потърпевши от насилието на жени, се събират на необичайно място – в подводница. Девизът им е „Аз не съм жертва“. Но един ден на борда на подводницата попада нов герой – Жена. Интересно е какво следва. Пиесата „Кризисен център” от Михаил Казаков е отличена с поощрителна награда в Третото издание на конкурса „Алеко Константинов” за нова българска сатирична комедия, който се организира от Държавен сатиричен театър „Алеко Константинов” – София. Казаков получава за друг свой текст поощрителната награда за драматургия от Друмеви театрални празиници „НОВА БЪЛГАРСКА ДРАМА” през 2017 г., съобщават от шуменския театър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Шуменският театър поставя „Кризисен център“"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%82%d0%b0%d0%bd%d0%b5%d0%b2%d0%b0-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d1%81%d0%bf%d0%b5%d1%88%d0%bd%d0%b8-%d0%bc%d0%b5%d1%80/", "text": "Спешни мерки за надзор и предотвратяване на разпространението на Африканска чума по свинете на територията на страната са разписани в заповед на министъра на земеделието, храните и горите Десислава Танева днес, съобщиха от Министерството на земеделието, храните и горите. Ежедневно постоянно наблюдение е разпоредено да се осъществява в 2-километровата зона (зона А) около установените огнища на АЧС. Обходите ще се осъществяват по график от държавните горски, ловни и учебни стопанства и всички ловни сдружения и други юридически лица, на които е учредено право на ползване в горски територии и извършват горска и ловно-стопанска дейност. През ден ще се наблюдават териториите в 20-километровата зона (зона Б) около огнищата на АЧС. За всички останали ловностопански райони на Северна България – обходи за надзор ще се осъществяват веднъж седмично, както и в ловностопанските райони, граничещи с Република Сърбия и Република Турция. Разпорежда се и веднъж на две седмици да се обхождат и всички останали ловностопански райони в страната. Целта на постоянното наблюдение на ловностопанските територии в страната е да се установи евентуалното наличие на умрели диви свине или такива с нетипично поведение. Във връзка с разпоредените дейности е предвидено областните дирекции по безопасност на храните, заедно с държавните горски предприятия и регионалните дирекции по горите да организират и проведат съвместни информационно-образователни курсове по места на всички ловни дружини и държавните горски и ловни стопанства. В районите около констатираните огнища е предвидено тези обучения да стартират незабавно и да приключат в кратки срокове. Разпоредено е и стриктно да се следи за достигане на съответната по-ниска плътност на популацията при изпълнение на плановете за ползване на дива свиня в ловностопанските райони. Служителите на трите държавни предприятия в Северна България – Северозападно, Северноцентрално и Североизточно ще трябва да обхождат и проверяват това изпълнение. Съгласно заповедта в 20-километровата зона (зона Б) около установените огнища на болестта Африканска чума по свинете тази плътност трябва да достигне под 0.3 броя на 100 ха. За останалите ловностопански райони прореждането на популацията ще е по-малко, като е предвидено да достигне до 0.5 броя на 100 ха. Предприятията ще имат ангажимент да изплащат по 50 лева за всяка отстреляна при подборен лов дива свиня или намерен труп на дива свиня при съответно предадените задължителни проби за лабораторни изследвания. Ще се заплащат и по 10 лева за всяка отстреляна лисица или чакал, а също и по 100 лева за отстрелян вълк, които се считат за преносители на заразата. В заповедта на министъра е разпоредено още изследването на пробите за АЧС от отстреляни диви свине да се извършва за сметка на БАБХ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Министър Танева разпореди спешни мерки за ограничаване на заразата с африканска чума по свинете"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d0%ba%d1%83%d0%bb%d1%82%d1%83%d1%80%d0%b0%d1%82%d0%b0-%d0%b8%d1%81%d0%ba%d0%b0-%d0%bf%d0%be-%d0%b2/", "text": "В Министерството на културата се сформира работна група, която ще предложи законодателни промени срещу фалшифицирането на произведения на изкуството, съобщиха от пресцентъра на министерството. Първото заседание на групата под патронажа на министъра на културата Боил Банов и с участието на експерти от други ведомства и неправителствени организации се проведе днес. В срещата участваха представители на Главна прокуратура, Главна дирекция „Национална полиция“ на МВР, Съюза на българските художници, Националната галерия, Съюза на колекционерите и Асоциацията на търговците на произведения на изкуството. Целта беше да се състави програма, по която ще се работи оттук нататък, обобщи след срещата Александър Трайков, директор на дирекция „Инспекторат за опазване на културното наследство” в Министерството на културата. Работната група си поставя за цел да излезе с конкретни предложения до края на месец октомври т.г. Екатерина Джумалиева, директор на дирекция „Културно наследство, музеи и изобразителни изкуства” в МК посочи, че по време на срещата са били обсъдени и идеи за създаването на регистри на откраднати произведения на изкуството и на експертите, които ги оценяват. Те биха подпомогнали бърза проверка от всички заинтересовани страни.  Сред предложенията са и да бъдат създадени лаборатории, да се обучат експерти, да се осигури нова и съвременна техника за анализ и идентификация на произведения на изкуството. Ангел Папалезов, началник-сектор „Престъпления, свързани с културни ценности” към Главна дирекция „Национална полиция“, благодари на Министерството на културата за инициативата. Той съобщи набелязаните следващи стъпки, а именно: разглеждане на нормативните актове, които уреждат пускането в обращение и идентификацията на културни ценности както в сферата на изобразителното изкуство, така и в сферата на археологията; необходимост от прецизиране на понятийния апарат; евентуално завишаване на санкциите, така че да може да се носи ефективна наказателна отговорност; постигане на генерална, а не само на индивидуална превенция. Ще бъдат прецизирани и текстове в Закона за културното наследство и няколко поднормативни акта. Конкретни предложения се очаква да бъдат направени и от страна на музеите и галериите, които да администрират както изкуствоведската част на пазара на изкуството, така също и разследващите функции на МВР и Прокуратурата при сигнали за нарушения. Мерките ще бъдат в няколко посоки – законодателни, административни, информационни, по отношение на търсене на финансиране, обобщи Ангел Папалезов. Участниците в срещата са се обединили около мнението, че усъвършенстването на законовите и подзаконовите нормативни актове, координацията между заинтересованите институции и неправителствени организации, контролната дейност и обменът на информация ще допринесат за разработването на ефективен механизъм за превенция и контрол на производството, предлагането и продажбата на фалшификати на българското изобразително изкуство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Министерството на културата иска по-високи наказания и глоби за фалшификаторите на изкуство"}
{"url": "https://trud.bg/%d0%bc%d0%b0%d1%80%d0%b8%d0%bd%d0%be%d0%b2-%d1%89%d0%b5-%d0%bd%d0%b0%d1%81%d1%82%d0%be%d1%8f%d0%b2%d0%b0%d0%bc-%d0%b4%d0%b0-%d1%81%d0%b5-%d0%bf%d1%80%d0%b5%d1%80%d0%b0%d0%b7%d0%b3%d0%bb%d0%b5%d0%b4/", "text": "Ще настоявам да се преразгледа бюджетът за персонал в МВР, заяви министърът на вътрешните работи Младен Маринов, предаде „Канал 3“. „Различните ситуации налагат допълнителни мерки в някои направления – кризисни ситуации, мероприятия или специализирани полицейски операции. Ще се направи изчисление и ще предложа евентуално да се помисли дали има средства да се актуализира бюджета“, подчерта министър Маринов. Той определи като справедливи исканията на полицаите за по-високо заплащане на нощния труд, ставката за който в момента 0,25 стотинки на час. „Когато в началото на годината се обсъждаше с представителите на синдикатите и професионалното ръководство как да бъде разпределено 10-процентното увеличение, ние имахме предложение част от него да бъде насочено към повишаване на ставката за нощния труд. Тогава, заедно с представителите на синдикатите взехме решение то да бъде разпределено по равно в основната заплата на всички служители“, отбеляза вътрешният министър. Министър Маринов участва в днешното заседание на парламентарната комисия по вътрешна сигурност и обществен ред, в рамките на което отговаряше на актуални въпроси, поставени от народните представители. Един от тях бе свързан с провелата се преди дни мащабна акция по разкриване на две фабрики за нелегални цигари в Пловдивско. Първата е в село Ръжево Конаре, където се е подготвял тютюнът, а във втората, разположена в в село Труд, са се изработвали цигарите. „Впечатление прави сериозният капацитет и професионализмът, с който е извършвана тази производствена дейност. Капацитетът да действащата поточна линия е 2 хил. цигари в минута“, отбеляза Младен Маринов. При направените експертизи е установено, че за периода от 1 юни до 4 юли 2019 година са произведени общо 4 940 мастърбокса цигари, ощетяващи бюджета с близо 19 млн. лв. Фабриката за тютюн пък е била в състояние до 2 тона суровина на час. Задържаните са общо 12 души – 4 български граждани, 7 украински и един молдовец. Двама българи пък все още се издирват. „По отношение на 12-те лица съдът е взел най-тежката мярка за неотклонени „задържане под стража“, припомни вътрешният министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Маринов: Ще настоявам да се преразгледа бюджетът за персонал в МВР"}
{"url": "https://trud.bg/%d0%b8%d0%b7%d0%b3%d1%80%d0%b0%d0%b6%d0%b4%d0%b0%d1%82-%d0%b3%d0%be%d0%bb%d1%8f%d0%bc%d0%be-%d0%ba%d1%80%d1%8a%d0%b3%d0%be%d0%b2%d0%be-%d0%ba%d1%80%d1%8a%d1%81%d1%82%d0%be%d0%b2%d0%b8%d1%89%d0%b5/", "text": "Започва изграждане на голямо кръгово кръстовище между бул. „Васил Левски“, ул. „Пеячевич“ и бул. „Девня“ с цел облекчаване на трафика. За реализацията на проекта има избран изпълнител. Стойността е 3,7 млн лв., работата започва веднага след сключване на договор, съобщи зам.-кметът на община Варна Христо Иванов. Междувременно се извършват дейности по събаряне на опасни постройки по трасето на бъдещето кръгово кръстовище. Обектите са разположени на 10 парцела, като по данни на район „Одесос“ адресно регистрираните лица там са около 100, но реално обитателите са по-малко. Хората са били предупредени за събарянето, връчени са им заповеди. Към момента нямажелаещи за настаняване от община Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Изграждат голямо кръгово кръстовище към новия булевард във Варна\t"}
{"url": "https://trud.bg/%d0%b5%d0%ba%d0%be%d0%bb%d0%be%d0%b7%d0%b8-%d0%bd%d0%b0%d0%bb%d0%be%d0%b6%d0%b8%d1%85%d0%b0-%d1%81%d0%b0%d0%bd%d0%ba%d1%86%d0%b8%d0%b8-%d0%b7%d0%b0-%d0%be%d0%b1%d1%89%d0%be-194-088-%d0%bb%d0%b5%d0%b2/", "text": "Повече проверени обекти, съставени актове и събрани суми от наложени глоби и санкции за първите шест месеца на годината отчита РИОСВ – Велико Търново спрямо същия период на миналата година. Извършени са 485 проверки на 463 обекта на територията на Великотърновска и Габровска област. От тях 302 инспекции са по утвърден годишен план на инспекцията и 183 са извънредни проверки. За отчитане изпълнението на дадени предписания са направени 62 проверки, по сигнали и жалби -59, съгласно писма на дружества и институции-62. В рамките на осъществения контрол са издадени 146 предписания за привеждане на дейности в съответствие с изискванията на екологичното законодателство. В резултат на контролната дейност на РИОСВ – Велико Търново е преустановено изтичане на отпадъчни води с пяна от дере в река Янтра в чертите на Велико Търново и замърсяване на речното легло на река Еленска от земеделски стопанин. По дадени предписания кметове са предприели мерки и са почистили 17 нерегламентирани замърсявания в заливаемата зона на реките Белица, Росица, Стара река, Янтра и Синкавица. Изпълнени са или са в процес на изпълнение предписания за почистване на замърсените терени в землищата на селата Джулюница, Градница, Вишовград, Михалци, Копчелиите, Ресен, Буйновци, Балван, Горски Долен Тръмбеш и на градовете Лясковец, Дебелец, Горна Оряховица, Велико Търново, Елена. В резултат на контролната дейност са съставени 16 акта за установяване на административни нарушения, по които са издадени наказателни постановления на обща стойност 20 000 лв. Основната част са свързани с управление на отпадъците – неводене на задължителна отчетност, нерегламентирано изгаряне и нерегламентирани дейности с отпадъци. Наложени са общо 7 текущи и еднократни санкции в размер на 1574,36 лв. за замърсяване на околната среда над допустимите норми по компонентите „въздух“ и „води“. Общо събраните суми за шестмесечието на тази година по наложени санкции, включително от предходни периоди, са 194 088 лв. От получената сума 155 271 лв. са разпределени и преведени на съответните общини, на чиято територия се намират санкционираните обекти. Общините, получили най-големи приходи от наложени санкции са Габрово  – 111 254 лв., Дряново – 21 916 лв., Велико Търново – 11 110 лв. и Свищов – 9 609 лв. Тези средства трябва да използват за дейности, свързани с опазване на околната среда в общините. От началото на годината са издадени две заповеди от директора на РИОСВ за налагане на принудителна административна мярка. Първата е на дружество да не извършва и допуска опожаряване/палене на огън, навлизане и разпространение на пожари в поземлени имоти в землището на с. Хаджидимитрово, община Свищов, като част от защитена зона BG0000233 „Студена река” за опазване на природните местообитания и на дивата флора и фауна. Втората наложена принудителна административна мярка е на Община Полски Тръмбеш за спиране експлоатацията на депо за неопасни отпадъци в с. Раданово, стопанисвано от общината поради въвеждане в експлоатация на Регионалната система за управление на отпадъците за регион Борово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Еколози наложиха санкции за общо 194 088 лева за шест месеца\t"}
{"url": "https://trud.bg/5-%d0%b7%d0%b2%d0%b5%d0%b7%d0%b4%d0%b5%d0%bd-%d1%85%d0%be%d1%82%d0%b5%d0%bb-%d0%b2-%d0%b0%d0%bb%d0%b1%d0%b5%d0%bd%d0%b0-%d1%81%d1%82%d0%b0%d0%bd%d0%b0-%d1%87%d0%b0%d1%81%d1%82-%d0%be%d1%82-%d0%bf/", "text": "5-звездният „Парадайс Блу“ във ваканционно селище Албена стана първия хотел в Източна Европа от престижната верига Маритим. Събитието съвпадна с 50-годишнината на луксозния немски бранд и половинвековния юбилей на елитния Северночерноморски курорт. Собственикът и председател на Надзорния съвет на Маритим д-р Моника Гомолла пожела успешна съвместна работа в партньорство на двете световни туристически имена. Да напомни паметната 1969 година, която е начало в създаването на Маритим и Албена, домакините подготвиха два символа, свързващи компаниите- паркирал „Мерцедес“пред красивия нов хотел, и отлежал български коняк, произведени оттогава. Албена е пример за привличане на туристи от висок клас в България, каза на откриването зам.-министърът на туризма Любен Кънчев. Той посочи, че през миналата година 4-и 5-звездните хотели у нас са посетени от над 4 млн. гости, които бележат 8 % ръст спрямо предходната и с приходи над 10%. През 2018 г. в Албена са реализирани над 1.5 млн. нощувки с над 93 млн. лева приходи, които са с 16% повече в сравнение с предходната година, посочи още зам.-министърът на туризма. Маритим е немска верига от 44 луксозни хотелски комплекси, като част от тях са в Германия, Египет, Китай, Малта, Мавриций, Холандия, Испания, азиатската част на Турция, а официално от тази година и в България. Всички хотели са с категория четири или пет звезди и отговарят на международни стандарти за високо качество. Общо леговата база, управлявана от Маритим, е 15 000 легла. Хотел „Маритим Парадайс Блу“ в Албена отвори врати през 2017 година. Той е построен на мястото на старите хотели „Доростор“ и „Камелия“, като изцяло в характерният за Албена архитектурен стил на стъпаловидно строителство. Хотел е носител на награда за „Сграда на годината“ в категория “Хотели и ваканционни комплекси” през 2017. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " 5-звезден хотел в Албена стана част от престижната немска верига Маритим\t"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b7%d0%b0%d0%b4%d0%be%d1%87%d0%bd%d0%be-%d1%80%d1%83%d1%81%d0%bd%d0%b0%d0%ba-%d0%bf%d1%80%d0%b8%d1%81%d0%b2%d0%be%d0%b8%d0%bb-86-%d0%b0%d0%bf%d0%b0%d1%80%d1%82%d0%b0/", "text": "Дело за длъжностно присвояване в особено големи размери започна в Добричкия окръжен съд. Подсъдим по него е 61-годишен руснак, който обаче не се яви в залата, въпреки че е бил редовно призован. Оказа се, че е зад граница и магистратите решиха производството срещу него да протече задочно. На 16 февруари 2015 г. чужденецът осъществил фиктивна сделка с 86 апартамента в жилищен комплекс в с. Кранево на стойност 11 460 615 лв., които реално присвоил. Според обвинителния акт жилищата били на търговско дружество, чийто управител до 22 януари бил подсъдимият. След това бил освободен от поста, но преди промяната да бъде вписана в Търговския регистър, той успял чрез пълномощник да сключи договор за покупко-продажба на ваканционните апартаменти. Сделката на стойност 775 000 лв. била изповядана пред нотариус в Балчик, а като купувач било вписано дружество със седалище и адрес в Република Белиз. Според изготвената в хода на разследването съдебно-оценъчна експертиза към датата на продажбата реалната цена на апартаментите е възлизала на близо 5 900 000 евро. Делото ще се гледа по общия ред с разпит на всички свидетели и вещи лица, като следващото заседание е на 11 септември, постанови съдът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Съдят задочно руснак, присвоил 86 апартамента в Кранево за милиони"}
{"url": "https://trud.bg/%d0%b4%d0%bf%d1%81-%d1%81%d0%b5-%d0%be%d0%b1%d1%8f%d0%b2%d0%b8-%d0%bf%d1%80%d0%be%d1%82%d0%b8%d0%b2-%d0%bf%d1%80%d0%b5%d0%bc%d0%b0%d1%85%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bc%d0%b0/", "text": "Позицията ни е против промените в Изборния кодекс за отмяната на машинното гласуване, искаме в СИК да няма броене от човешка ръчичка. Това каза заместник-председателят на ПГ на ДПС Йордан Цонев по време на обсъждането в Правна комисия на измененията в Изборния кодекс, с които се отменя машинното гласуване. „Нашите мотиви за гласуваме против законопроекта са много. Ще започна с това, че отмяната на машинното гласуване няма как да подкрепим, при положение, че ние сме искали“, каза още Цонев. Той посочи, че на ДПС е предложението на следващите парламентарни избори да се гласува без хартия. „Тук чухме много аргументи против машинното гласуване. Аз искам да ви кажа защо ДПС настоява за машинно гласуване“, коментира Цонев и посочи, че това е заради ръчното броене в СИК-овете. „Ние искаме в СИК всички пороци, които има там вследствие на това броене, да бъдат избегнати. За това сме отворени, вероятно ще вземем участие, ще се помъчим да потърсим различни варианти вместо машинно гласуване, машинно броене“, каза още Цонев. Според него дяволът е в детайлите. „Ние предложихме машините да не се взимат под наем. Ние предложихме кой да изработи софтуера, което е сравнително проста софтуерна задача в сравнение с това, което правят българските софтуеристи“, каза Цонев и отчете, че за България това е проста задача. По думите му не става въпрос за изкуствен интелект. Според него, за да се запазят манипулациите, се намират аргументи против машинното гласуване. Цонев изтъкна, че процесът на организация на машинното гласуване е бил съзнателно компрометиран. „Ако на следващите парламентарни избори ще ни водите със СИК, трябва да знаете, че ще срещнете много сериозен отпор от ДПС независимо дали ще приемете този законопроект сега или не“, допълни още Цонев. Той изтъкна, че протоколите са едни парцали и са срам за България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " ДПС се обяви против премахването на машинното гласуване на местните избори"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81%d0%bd%d0%b8%d0%bc%d0%ba%d0%b8-%d0%b8-%d0%b2%d0%b8%d0%b4%d0%b5%d0%be-%d0%be%d1%82-%d1%81%d0%b8%d0%bc%d1%83%d0%bb%d0%b0%d1%86%d0%b8%d1%8f-%d0%bd%d0%b0-%d0%ba%d0%b0/", "text": "Предстои да направим анализ от проведеното днес учение, да отсеем положителните и отрицателните страни, за да уточним и какво трябва да се промени, отбеляза главният секретар на МВР в края на проведеното днес занятие в района на тунел „Ечемишка“, съобщиха от пресслужбата на Министерство на вътрешните работи. Той припомни, че екипите днес са пристигнали много бързо, но при условия на учение и осигурено трасе. Не така стоят нещата в реална ситуация. При нея възникват редица фактори, на които не винаги можем да окажем влияние. Именно затова са и мерките, които предприема МВР, насочени към спазване на правилата на движение и указанията на органите на реда, защото при една такава ситуация при верижно ПТП, ако не е освободена аварийната лента, не можем да достигнем до там колкото и да бързаме. Затова бяха повишени драстично и глобите за шофиране в аварийната лента, посочи главен комисар Ивайло Иванов. Той даде висока оценка на днешните действия на екипите и подчерта, че най-важното бе да се проиграе и установи нивото на взаимодействие между всички служби и институции, които участват при кризисни ситуации. Това е правилният път, за да реагираме по най-добрия начин, каза Иванов. Главният секретар на МВР сподели, че за първи път е наблюдавал в реално време работата на щаба на ГДПБЗН, как се наблюдават действията на колегите, защото в такава реална ситуация те реагират под напрежение, а ръководителят им може отстрани да направи правилна оценка, да реагира и своевременно да коригира забелязаните слабости. Той обясни, че самото учение е доста сложно, тъй като при произшествие в тунел има задимяване и ако този дим не бъде изведен от съоръжението, може да нанесе сериозни поражения както на пътниците, така и на спасителните екипи. Главният секретар поясни, че ГДПБЗН разполага със специална техника, която да създаде чиста обстановка за реакция на екипите, ако в съответния тунел няма вентилационна система. Главен комисар Николай Николов разграничи две основни цели на днешното занятие – от една страна да видим дали екипите са подготвени за правилна и бърза реакция, от друга – координацията на органите за управление –съответните щабове на място, взаимодействие между институциите. Той благодари на всички участници в учението и за енергичната подкрепа на Агенцията за пътна безопасност и категорично заяви, че това е пътят, за да може екипите да са подготвени и да знаят какво може да ги очаква. Повече от 300 души, включително и доброволни формирования взеха участие в днешното учение. В действията участваха и служители на ГДПБЗН, Агенция „Пътна инфраструктура“, Държавна агенция „Безопасност на движението по пътищата“, Областна администрация и общините на територията на София област, Центъра за спешна медицинска помощ, Българския Червен кръст, доброволци. Целта е повишаване на готовността за действие на силите и средствата от Единната спасителна система за реагиране при бедствия и извънредни ситуации. Бе проиграна симулация в тунела на тежка пътна катастрофа между лек и товарен автомобил и последващ пожар на около 200 м от изхода на съоръжението в посока Варна. Шофьорите на двата автомобила загиват на място, а пътнически микробус, преминаващ покрай пожара, катастрофира на около 120 м след него. Следва и верижна катастрофа между 5 леки автомобила на 400 м от изхода на тунела в посока Варна. В превозните средства има пострадали и затиснати пътници. По време на учението бяха проведени действия по гасене на пожара и спасяване на хората. На пострадалите бе оказана първа медицинска помощ, психологическа подкрепа на място и транспортиране до болнично заведение. Бе създадена временна организация за регулиране на движението в района на произшествието, управление на светофарната уредба. Учението бе наблюдавано и от експерти от Швейцария, които са едни от най-добрите в Европа при справянето с кризисни ситуации в тунели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Вижте СНИМКИ и ВИДЕО от симулация на катастрофа с жертви и пожар в тунел „Ечемишка“ на „Хемус“"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%83%d0%b4%d0%be%d1%81%d1%82%d0%be%d0%b8-%d1%81-%d0%b4%d1%8a%d1%80%d0%b6%d0%b0%d0%b2%d0%bd%d0%b8/", "text": "Президентът Румен Радев удостои днес в Гербовата зала на „Дондуков“ 2 с държавни отличия дейци на културата и изкуството. С орден „Стара планина“ първа степен бяха наградени театралните и филмови актьори Васил Михайлов и Ириней Константинов за заслуги в областта на културата и изкуството. С орден „Св. Св. Кирил и Методий“ първа степен беше удостоен художникът Христо Панев. Това съобщиха от пресслужбата на държавния глава. На церемонията актьорът и театрален режисьор Андрей Аврамов и председателят на гражданско сдружение „Епископ Йосип Щросмайер“ Трифон Павлов бяха наградени с ордени „Св. Св. Кирил и Методий“ втора степен. Румен Радев връчи орден „Св. св. Кирил и Методий“ огърлие на клавирния педагог, преподавател и дългогодишен директор на Националното музикално училище „Любомир Пипков“ Милка Митева. „За мен е чест да връча висши държавни отличия на творчески дейци и общественици с безспорен авторитет, чиито имена се превърнаха в символ на цяла епоха от културното развитие на страната“, заяви държавният глава в словото си на церемонията. Президентът подчерта, че отличията отразяват признателността, респекта и обичта на цялото ни общество към личностите, които са вложили огромна творческа енергия, съграждаща сила и лично достолепие в образа на съвременна България. „Примерът на културната ви мисия е респектиращ и вдъхновяващ не само у нас, но и отвъд пределите на страната. Вашите постижения са повод за лично удовлетворение, но също така са обществен капитал с висока стойност“, обърна се Румен Радев към наградените и гостите на церемонията. Ириней Константинов благодари от името на удостоените с висши държавни отличия. „Нашата работа е свързана с публиката, която през цялото време ни е вдъхновявала, критикувала и ни е гледала със затаен дъх. От нея сме черпили вдъхновение, тя е била и наш съдник, но времето ще отсъди колко дълго ще останем в нейната памет“, заяви Ириней Константинов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Президентът Радев удостои с държавни отличия дейци на културата и изкуството"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b1%d0%b8%d0%b2%d1%88%d0%b8%d1%8f-%d0%bc%d0%be%d1%80%d1%8f%d0%ba-%d1%81%d0%bf%d0%b8%d0%bf%d0%b0%d0%bd/", "text": "Бургаският съд остави в   Тодор С. Той е обвинен за това, че на 08.07.2019 г. в постройка, разположена в поземлен имот, находящ се в землището на с. Бата, обл. Бургас, без надлежно разрешително държал с цел разпространение високорискови наркотични вещества в големи размери – 90 килограма коноп (канабис, марихуана), във вид на суха тревна маса – престъпление по чл.354а, ал.2, предл.1, вр. ал.1, изр. първо, предл. 4 от НК. Той е обвинен и за това, че на неустановена дата през месец май 2019 г. в горепосочения поземлен имот, засял и до 08.07.2019 г. отглеждал 193 броя растения от рода на конопа с височина от 0.70 метра до 1.60 метра, в нарушение на закона – престъпление по чл.354а, ал.1, вр. чл.23 от НК. Стойността на откритата суха листна маса, възлиза на 540 000 лева по цени на съдопроизводството. По първото обвинение законът предвижда санкция „лишаване от свобода“ от 3 до 12 години и „глоба“ от 10 000 до 50 000 лева. По второто обвинение законовата санкция е „лишаване от свобода“ до 2 до 5 години и глоба от 5000 до 10 000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Оставиха в ареста бившия моряк, спипан с 90 килограма марихуана"}
{"url": "https://trud.bg/%d0%b8%d0%b7%d0%be%d0%b1%d1%80%d0%b0%d0%b7%d0%b8%d1%85%d0%b0-%d0%bc%d0%be%d1%80%d1%81%d0%ba%d0%b0%d1%82%d0%b0-%d0%b3%d1%80%d0%b0%d0%b4%d0%b8%d0%bd%d0%b0-%d0%bd%d0%b0-%d1%80%d0%b5%d0%bb%d0%b5%d1%84/", "text": "Релефна карта с всички забележителности от историческото ядро на Морската градина ще бъде поставена на входа на парка край Слънчевия часовник. Дейностите по поставянето й са съгласувани с Националния институт за паметници на културата и ще се извършат в периода от 11-ти до 21-ви юли. Проектът е дело на Кристиян Иванов, студент по архитектура във Варненския свободен университет, и се финансира по фонд „Култура“ към Община Варна, със средства от университета и лично от автора. Релефната карта включва 3D макетни изображения на 28 обекта и паметници на културата, разположени в и около Морската градина – сред които са Алеята на възрожденците, Фестивалният и конгресен център, Природонаучният музей, Военноморският музей, Летният театър, Дворецът на културата и спорта, Обсерваторията, Делфинариумът, Зоологическата градина и други. Те са разположени върху специален постамент, на който има информация на български, на английски език, използвана е и брайловата азбука, в помощ на хората със зрителни увреждания, обясни младият архитект. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Изобразиха Морската градина на релефна карта"}
{"url": "https://trud.bg/%d0%b3%d0%b8%d0%bc%d0%bd%d0%b0%d0%b7%d0%b8%d1%8f%d1%82%d0%b0-%d0%bf%d0%be-%d1%82%d1%80%d0%b0%d0%bd%d1%81%d0%bf%d0%be%d1%80%d1%82-%d1%81%d1%8a%d1%81-%d1%81%d1%83%d0%bf%d0%b5%d1%80%d0%bc%d0%be%d0%b4/", "text": "Професионалната гимназия по транспорт е единствената от Бургас, заедно с още 24 училища от страната, която е в списъка с одобрени проекти за финансиране от Министерството на образованието и науката по Национална програма „Осигуряване на съвременна образователна среда“, модул „Модернизиране на системата на професионалното образование“. Проектът на гимназията- „Иновативно професионално образование чрез партньорство с бизнеса, включва модернизиране на материално-техническата база в работилниците по учебна практика чрез закупуване на най-съвременно оборудване. Ще бъдат обзаведени лаборатория за електрически и хибридни автомобили, а и работилница за диагностициране и ремонт на отделни елементи от електроинсталацията на автомобила. Лабораториите ще бъдат модернизирани с ново поколение симулатор за леки електрически превозни средства – електрически велосипед /E-bike/, скутер и електромобил, симулатори на хибридна и електрическа системи, хибриден двигател TOYOTA с хибриден силов агрегат, преносим компютър, работна маса и специална количка с всички възможни инструменти. Общата стойност на проекта е 80 000 лв., а основна партнираща организация е „Бургасбус“ ЕООД. Реализацията му ще обхване 191 ученици от специалностите „Автотранспортна техника“, „Автомобилна мехатроника“ и „Спедиция, транспортна и складова логистика“.Компаниите от автомобилната индустрия в Бургас, които влязоха в настоятелството на ПГ по транспорт също ще допринесат за модернизиране на кабинетите с техническо оборудване като дизелов и бензинов двигател, горивни уредби, автоматични и ръчни скоростни кутии.", "date": "2019.07.10", "title": " Гимназията по транспорт със супермодерни лаборатории и работилници"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%bd%d0%b0-7-%d0%bc%d0%be-%d0%bc%d1%8f%d1%81%d1%82%d0%be-%d0%b2-%d0%b5%d1%81-%d0%bf%d0%be-%d1%80%d0%b0%d1%81%d1%82%d0%b5%d0%b6-%d0%bd%d0%b0/", "text": "По последни данни от Лятната икономическа прогноза на European Commission за 2019 г. се очаква растежът на БВП на България да бъде съответно 3,3% през 2019 г. и 3,4% през 2020 г. Това ни нарежда на 7-мо място в ЕС по растеж тази година и на 4-то следващата. Това написа премиерът Бойко Борисов във Фейсбук. „Очаква се още понижаване на инфлацията в ЕС. В доклада на ЕК се посочва, че рисковете, свързани с глобалните икономически перспективи, са тясно взаимосвързани и имат предимно отрицателни последици“, пише още министър-председателят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " България е на 7-мо място в ЕС по растеж на БВП тази година и на 4-то следващата"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d1%83%d0%ba%d1%80%d0%b0%d0%b9%d0%bd%d0%b0-%d0%bf%d1%80%d0%b5%d0%b2%d1%8a%d1%80%d0%bd%d0%b0-%d1%87%d0%b5%d1%80%d0%bd/", "text": "Президентът на Украйна Владимир Зеленски подписа указ, с който се премахват редица забрани за посещение на забранената зона около Чернобил, включително създаването на „зелен коридор“ за туристите, предава TACC. „Ние трябва да покажем Чернобил на света: учени, природозащитници, историци, туристи. … Днес подписах указ, с който ще започне трансформацията на забранената зона в една от точките на растеж на новата Украйна и премахване на предпоставките за корупция“, – каза Зеленски, добавяйки, че“ няма да има забрани“. Сега, според него, Чернобил е източник на корупция. „За съжаление, забранената зона все още е символ на корупция: служители по сигурността събират подкупи от туристи, нелегално се изнася скрап и се използват природни ресурси. Скоро ще спрем всичко това“, подчерта държавният глава на Украйна. Владимир Зеленски обеща, че Чернобил ще се превърне в научно-туристическо съоръжение, което „ще се превърне в символ на свободата на новата Украйна – без корупция и глупави забрани, с инвестиции и бъдеще“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Президентът на Украйна превърна Чернобил в открита зона"}
{"url": "https://trud.bg/%d0%b3%d0%be%d0%bb%d1%8f%d0%bc-%d0%b5-%d0%b8%d0%bd%d1%82%d0%b5%d1%80%d0%b5%d1%81%d1%8a%d1%82-%d0%ba%d1%8a%d0%bc-%d0%b2%d0%b8%d1%80%d1%82%d1%83%d0%b0%d0%bb%d0%bd%d0%b0%d1%82%d0%b0-%d0%bc%d1%80%d0%b5/", "text": "Голям е интересът към бъдещата платформа за електронна търговия чрез виртуални магазини за занаятчийски продукти FairDeal. Бъдещата дигитална мрежа бе представена във Велико Търново през уикенда, а за целта бяха организирани специализиран семинар с дискусионна част, както и голям занаятчийски базар. Събитието бе посетено от десетки занаятчии и производители от България и Румъния, които участваха и в базара. Цялостната концепция за работни процеси на платформата за онлайн търговия, нейните предимства, основни модули и функционалности бяха описани обстойно от Павел Христов – ръководител на проект “FairDeal – мрежа платформа за бърза доставка на уникални занаятчийски продукти в района на трансграничното сътрудничество“. Създаването на иновативната маркетинг система е финансирано по Програма Interreg V-A Румъния-България 2014-2020, приоритетна ос 4 – „Квалифициращ и приобщаващ регион“. Водеща организация по проекта е Община Велико Търново, а партньори са Асоциация „Диманш“ /Румъния/, Двустранна българо-румънска търговска камара (България), Национален театър „Марин Сореску“ – Крайова /Румъния/. FairDeal е уеб-базирана платформа, която ще бъде достъпна от всяка точка на света и ще скъси драстично пътя между производители и потребители. Голямо предимство e възможността за интеграцията й с доказани търговски портали. Платформата е замислена като софтуерно приложение – междинно звено, осигуряващо виртуална информация за продуктите и дейността на заинтересованите представители на целевите групи – търговци и занаятчии от трансграничния регион. Взаимодействието между традиционни форми на промоция, маркетинг и иновативни решения, цели насърчаване на предприемачеството, даване на нова насока в развитие и повишаване ефективността на малкия и среден регионален бизнес. Проектът дава повече възможности за самостоятелна заетост, трудова мобилност и надомна работа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Голям е интересът към виртуалната мрежа за занаятчии FairDeal"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%82-20-%d0%b3%d0%be%d0%b4%d0%b8%d1%88%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d0%b3%d1%80%d0%b0%d0%b1%d0%b5/", "text": "20 години затвор е постановил Окръжният съд в Разград за 34-годишния Владислав Ф., който ограбил и убил на Коледа 2014 г. 75-годишен мъж, баща на магистрат в Софийски градски съд. Присъдата е произнесена след повече от 4 години след престъплението заради необходимостта от множество експертизи, отсъствието на свидетели, укриването на подсъдимия, който беше върнат у нас от Германия с европейска заповед за арест. Това припомнят от Апелативна прокуратура във Варна и допълват, че обвинението в Разград ще протестира присъдата. Искането на Окръжна прокуратура е за доживотен затвор без замяна. Убийството е станало в дома на Николай Д. в Завет на 25 декември. Тогава той бил сам, а жена му била в София при дъщеря им. След като не успели дълго време да се свържат с него, близките подали сигнал в полицията. Тя установи, че в дома на мъжа има множество следи от тежко престъпление-данни за грабеж, кръв и други, говорещи за трагедия. По-късно стана ясно, че са откраднати 220 лева и мобилния телефон на стопанина. Грабежът бил извършен със сила и заплашване. Тялото на мъжа беше открито на 22 февруари следващата година в близкия язовир. Заподозреният пък междувременно изчезнал в Германия и беше върнат у нас през октомври 2015 г., припомнят от прокуратурата във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Протестират 20-годишна присъда за грабеж и убийство на баща на магистрат"}
{"url": "https://trud.bg/%d1%86%d1%81%d0%ba%d0%b0-%d0%bf%d0%be%d0%b4%d0%bf%d0%b8%d1%81%d0%b0-%d0%b4%d0%be%d0%b3%d0%be%d0%b2%d0%be%d1%80%d0%b0-%d0%b7%d0%b0-%d1%82%d0%b2-%d0%bf%d1%80%d0%b0%d0%b2%d0%b0%d1%82%d0%b0/", "text": "Точно в 16 часа ЦСКА подписа договора за тв правата за следващия сезон. Мачовете ще се предават в ефира на каналите на „Нова Броудкастинг Груп“. Миналата седмица ЦСКА написа писмо, че има конфликт на интереси заради присъствието на Кирил Домусчиев като шеф в телевизията, „Лудогорец“, БФС и „Футбол Про Медия“. След срещата при премиера Бойко Борисов напрежението засега спадна. От ЦСКА подписаха с напомняне, че ще следят внимателно за феърплея при разпределянето на тв парите. В дебюта си начело на ЦСКА в евротурнирите Добри Митов бе и много щастлив, но и немалко критичен. Като бивш защитник треньорът нахока отбраната на „червените“, която допусна 2-3 сериозни грешки срещу „Титоград“. „ Хареса ми, че футболистите се раздадоха и се справиха чудесно – рече Митов. – Имаше ситуации с недобри намеси от наша страна. Когато срещу нас са по-сериозни съперници, не трябва да правим такива грешки.“", "date": "2019.07.10", "title": " ЦСКА подписа договора за тв правата"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d1%81-%d0%be%d1%82%d0%bf%d0%b0%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%bc%d0%b0%d1%88%d0%b8%d0%bd%d0%bd%d0%b8%d1%8f/", "text": "Властта гласува да няма машини на предстоящите местни избори и на парламентарните избори. Като омбудсман аз нямам повече законови правомощия, с които да се противопоставя на тази подигравка към българския гражданин, но съм сигурна, че няма да остане без последствия това действие. Ще търся други начини да се боря за честния вот. Това каза омбудсманът Мая Манолова пред  . Близо 30% от избирателите в секциите с машини гласуваха машинно, въпреки това, че ЦИК и държавната администрация направиха всичко възможно да саботират това. Доверието в този начин на изразяване на вота е много голямо – машините не могат купени, да бъдат повлияни, категорична е Манолова. По цял свят машинното и електронното гласуване са по-евтини, само в България не, защото ние всеки път купуваме, допълни омбудсманът. „Аргументите, свързани със сложността на предстоящия вот, всъщност са в полза на машините. Колкото е по-сложно е, толкова по-добре е да използваш калкулатор, някаква машина. Машините се явиха свидетел на кражбата на вот от страна на изборната администрация. От 3000 секции с машини, в 1200 има неотчетени, откраднати гласове – за кандидати или за партия.“ Това действие – да се откажем от машините, е от дигиталния век ние да се върнем в каменната епоха. Това е спор за честността на вота. Подигравките с гражданите преди изборите обикновено се наказват, коментира в заключение Манолова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Мая Манолова: С отпадането на машинния вот се връщаме в каменната епоха"}
{"url": "https://trud.bg/%d0%bd%d0%b0-%d0%bc%d0%be%d0%b4%d0%b0-%d1%81%d0%b0-%d0%be%d1%87%d0%b8%d0%bb%d0%b0-%d0%ba%d0%b0%d1%82%d0%be-%d0%bf%d0%b5%d0%bf%d0%b5%d1%80%d1%83%d0%b4%d0%b8/", "text": "Едни от най-ефектните модни аксесоари са очилата. Те магически привличат погледа. Затова все повече са хората, които и в мрачно време ги носят, имитирайки късогледство или далекогледство. И всичко в името да са елегантни и неповторими.  В жестоката конкуренция между брандовете все по-предна позиция заема и българска марка. След адмирираното признание в Европа и САЩ за слънчеви и диоптрични модели, тя и този сезон доказва, че успешно се нарежда сред отличниците – по дизайн, цвят, качество на материалите, безспорно перфектната оптика.  Ако искате да спечелите завистливи погледи, то за вас са екстравагантните и запомящи се Изработени от чист метал или в комбинация от метал и пластика, те гарантират стил и индивидуалност. За по-дръзките предизвикателството ще бъде миксът между шестоълъгник и пеперуда – безспорен хит за сезона.  От няколко години не слиза от модните подиуми. При очилата тя се изразява в авиаторските форми, които тази година обаче са по-квадратни и големи. Все така интересни и желани са подходящите и за двата пола образци с двоен мост, които често се появяват и при диоптричните рамки. Шик е, ако предложенията са и с изцяло кръгли рамки. и тази година ще заложат на пърхащи ресници зад котешките форми. Модерното излъчване се дължи на засиленото издължаване и още по-ярко изразения ретро стил, който подчертава скулите и формата на лицето.  Освен класическите форми, при мъжките модели хит са и изработени предимно от лекия швейцарски материал Grilamid TR90.  През 2019 г. предлагането на метални очила е значително по-голямо в сравнение с предишните, където пластиката властваше почти изцяло. Новият ще бъде водещ и актуален през всички следващи сезони. Модерни са по-светлите, но ние препоръчваме преливащи се кафяви или сиви стъкла, които са и най-приятни и комфортни за окото.  Независимо какъв материал ще изберете, шестоъгълните форми, силно издължените котешки очила или моделите с двоен мост, със сигурност ще сте актуални и това лято.", "date": "2019.07.10", "title": " На мода са очила като пеперуди\t"}
{"url": "https://trud.bg/%d0%b4%d0%be-10-%d0%b4%d0%bd%d0%b8-%d0%ba%d0%be%d0%bb%d1%8f%d1%82-%d0%b2%d1%81%d0%b8%d1%87%d0%ba%d0%b8-%d0%b4%d0%be%d0%bc%d0%b0%d1%88%d0%bd%d0%b8-%d0%bf%d1%80%d0%b0%d1%81%d0%b5%d1%82%d0%b0-%d0%b2/", "text": "Областният управител на област Русе Галин Григоров обяви, че до края на днешния ден ще издаде заповед всички домашно отглеждани прасета на територията на областта да бъдат изклани в 10 дневен срок от своите стопани. След този период, на 12-тия ден ще се премине към принудително умъртвяване на прасетата в задните дворове на стопаните. Това съобщиха от пресслужбата на Областна администрация-Русе. „Ако болестта влезе в свинекомплексите, то икономическите загуби ще бъдат катастрофални. Преди година и половина ние говорихме много по тази тема. Проблемът е, че тя не се приеме достатъчно сериозно! При първите заседания на областната междуведомствена епизоотична комисия относно заразата основният въпрос, който поставихме, беше не дали заболяването ще влезе в страната, а кога ще се случи това! Досега акцентът беше върху провеждането на засилена информационна кампания, но ето, че и тя се оказа недостатъчна, затова е необходимо да се предприемат по-крути действия. Искам категорично да подчертая, че по този начин браним българските производители, защото последиците за индустрията ще бъдат изключително тежки при констатиране на случаи на африканска чума в близост до свинекомплексите!“ допълни още Григоров по време на заседанието на общинската епизоотична комисия в Сливо поле. Той подчерта, че е в постоянен контакт както с всички заинтересовани страни, така и с другите областни управители от Северна България, като до няколко дена в граничните райони с Румъния очаква вероятността за навлизане на заболяването да бъде намалена максимално, тъй като и там трябва да бъдат предприети подобни мерки. Не по-малко внимание беше отделено и на отстрела на диви свине, като областният управител припомни, че отдавна е настоявал да бъде увеличен отстрела на диви свине чрез удължаване периода на груповия лов. „Надявам се индивидуалния лов, който се практикува към момента, да даде резултат! Припомням, че е предвиден финансов стимул от 50 лв. на отстреляно животно! Подобна мярка се обмисля и при подаден сигнал за намерено умряло диво прасе!“ поясни областният управител. Също така той подчерта, че в община Сливо поле са се справили отлично, предприемайки всички възможни мерки за недопускане на заболяването, включително и умъртвяване на прасетата в личните стопанства. В днешната среща участва и директорът на Областната дирекция по безопасност на храните д-р Георги Дяков, който разясни пред присъстващите актуалната епизоотична обстановка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " До 10 дни колят всички домашни прасета в Русенско заради африканската чума"}
{"url": "https://trud.bg/%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d1%82-%d1%81%d0%bb%d1%83%d1%87%d0%b0%d0%b8%d1%82%d0%b5-%d0%bd%d0%b0-%d0%bc%d1%8a%d1%80%d1%82%d0%b2%d0%b8-%d0%b4%d0%b5%d0%bb%d1%84%d0%b8%d0%bd%d0%b8/", "text": "По-малко регистрирани случаи на изхвърлени мъртви делфини по българското крайбрежие на Черно море са констатирани от началото на 2019 г. спрямо предходни години, показват данните на Регионалните инспекции по околната среда и водите (РИОСВ) в Бургас и Варна. Това съобщиха от пресцентъра на Министерството на околната среда и водите. От началото на 2019 г. до настоящия момент по актуална информация от страна на РИОСВ – Бургас и Варна общият брой регистрирани мъртви китоподобни е 38 екземпляра, като сред тези случаи няма такива със следи от човешка намеса, насочваща към умишлено умъртвяване. За сравнение, през същия период на 2015 г. са регистрирани 41 екземпляра, 2016 г. – 150, 2017 г. – 81 , а през 2018 г. – 74 екземпляра. Тези данни показват тенденция за трайно намаляване на броя на изхвърлените мъртви делфини по българското черноморско крайбрежие. В Черно море се срещат три вида делфини – обикновен делфин, муткур и афала. Те са защитени видове съгласно българското законодателство, като за тях се забранява обезпокояване, преследване, улавяне, убиване, както и вземането на намерени мъртви екземпляри. На основание Закона за опазване на околната среда във връзка с прилагането на Закона за биологично разнообразие е издадена Инструкция за взаимодействие при случаи на изхвърлени китоподобни по българското черноморско крайбрежие. Тя регламентира административните процедури, реда и начина за осъществяване на ефективно взаимодействие между държавните и общинските органи, научни институции и неправителствени огранизации по отношение на случаите на изхвърлени на сушата китоподобни. С цел да се проучат възможните причини за наблюдаваната през 2016 г. необичайно висока смъртност на делфини по българското черноморско крайбрежие и в резултат на взаимодействието между институциите през септември 2016 г. бяха събрани две тела от видовете обикновен делфин и муткур в подходящо състояние за извършване изследвания, именно в ненапреднал стадий на разлагане – във фаза 2-2,5 до 3 по скалата на MEDACES. През ноември същата година МОСВ организира извършване на аутопсия и постмортални изследвания, като по препоръка на Секретариата на ACCOBAMS (Споразумението за опазване на китоподобните бозайници в Черно море, Средиземно море и съседната акватория на Атлантическия океан) ангажира едни от най-добрите специалисти в Европа – д-р Сандро Мазариол (Dr. Sandro Mazzariol), асистент професор от Университета в Падуа, Италия, Департамент по сравнителна медицина и биология, и координатор на екипа за спешно реагиране и действия с изхвърлени китоподобни (Cetaceans Strending Emergency Response Team /C.E.R.T./) към същия университет, и д-р Чинция Четеллеге (Dr. Cinzia Centelleghe), асистент от същия университет, специалист по морбиливирус по делфините и други инфекциозни заболявания. Събрани бяха проби за изследвания за жизнена история, хистология, вирусология (морбили, бруцелоза), паразитология (токсоплазма), биотоксини и други свързани анализи, които бяха анализирани в лаборатория на Университета в Падуа. Постморталните изследвания подкрепиха хипотезата за вирусно заболяване сред китоподобните в Черно море, тъй като и при двете животни резултатите за наличие на морбиливирус по китоподобните (CeMV) бяха положителни. Това е първото доказано съобщаване на морбиливирус по китоподобните, регистриран в Черно море след 1994 (Birkun et al., 1999). През последните години силно увеличен брой на изхвърлени делфини се наблюдава през летните месеци (с пик през юли 2016 г. и август 2015 г.). Това явление – т.нар. феномен „необичайно смъртно събитие“, се наблюдава по същото време по турското крайбрежие на Черно море и по италианското крайбрежие на Йонийско море. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Намаляват случаите на мъртви делфини по българското крайбрежие на Черно море"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b7%d0%b0-%d0%be%d1%82%d0%bc%d1%8f%d0%bd%d0%b0%d1%82%d0%b0-%d0%bd%d0%b0-%d0%bc%d0%b0%d1%88%d0%b8%d0%bd%d0%bd%d0%be%d1%82%d0%be-%d0%b3/", "text": "Президентът определи отмяната на машинния вот на местни и парламентарни избори, която по-рано днес мина в правната комисия – като удар по сънародниците ни в чужбина. БСП и ДПС също се обявиха против идеята на мнозинството. Управляващите отново се позоваха на доклад на ЦИК, според който с машините гласуват малко хора, а грешки и рискове има. Отмяната на машинния вот срещна очакван отпор от омбудсмана и БСП, и неочакван от ДПС. „Това е отказ от машинно гласуване. От дигиталното общество – в каменната ера“, заяви Мая Манолова, омбудсман. „Ние сме единствената държава в света която твърди че електронното е по скъпо от хартията“, коментира Крум Зарков от БСП. „Броенето в СИК започва от дребни селски хитрини до тежки манипулации, не искаме човешка ръка да пипа“, поясни Йордан Цонев от ДПС. Правосъдният министър подкрепи идеята и се изказа срещу машините. „Мадуро във Венецуела е избран с такива машини“, коментира Данаил Кирилов, правосъден министър. А президентът определи отмяната на машинния вот като удар по сънародниците ни зад граница. „Това, което най буди тревога, е наложилата се практика да се прави няколко месеца преди избори, да се прави ремонт на закона, което затвърждава убеждението, че тук има някаква цел“, каза Румен Радев, президент на България. В петък промените влизат и в пленарната зала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Румен Радев за отмяната на машинното гласуване: Това е удар по българите в чужбина"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-440/", "text": "Закон спира терора на палатките край морето Депутатите отхвърлиха ветото на президента върху ЗУЧК. Народното събрание въведе ред при летуването с палатка или каравана. За нарушителите глобите са между 500 и 5000 лева.                 Облагане с ДДС при препродажба на апартамент Данъчен консулт на „Труд“.           Сезон – 2019 е отрезвяваща пазарна оценка за морския ни туризъм Приходите ще са с близо 100 млн. евро по-малко, резервите са в съотношението качество-цена, казва проф. д-р Стоян Маринов, декан на факултет „Управление“ в Икономически университет-Варна, в интервю за „Труд“.           Европа – каквато я пожелаха и каква стана Внимавайте какво точно искате, защото когато то се случи, може и да не ви хареса – анализ на Димитър Гърдев.                 Нашият политически синдром Един от пророческите текстове на народопсихолога Марко Семов. В четвъртък честваме 80 г. от рождението на големия български общественик.             Гордост под коша Силует на Атанас Голомеев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Вижте акцентите в броя на вестник „Труд“ в четвъртък, 11 юли 2019"}
{"url": "https://trud.bg/%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b2-%d0%bb%d0%b8%d0%bd%d0%b5%d0%b9%d0%ba%d0%b0-%d1%81%d0%bb%d0%b5%d0%b4-%d1%83%d0%b4/", "text": "Катастрофа затвори временно пътя Велико Търново – Горна Оряховица през с. Арбанаси. Това съобщиха от пресцентъра на Областната дирекция на МВР. Сигнал за произшествието е получен в 18,17 ч. По първоначална информация са се ударили челно лек автомобил и линейка. Четирима, пътували в линейката, са откарани в Спешна помощ. Екипи на полицията пренасочват автомобилите през с. Шереметя. Шест човека са пострадали при катастрофата на пътя Горна Оряховица – Арбанаси в сряда вечерта. Всички са откарани в спешното отделение на Великотърновската болница. Двама от тях са пътували в лекия автомобил, другите четирима са били в специализиран бус, който превозва хората, които са на хемодиализа. От тях само двама са били болни, а други двама са придружители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Шестима пострадаха при удар с линейка и кола край Арбанаси\t"}
{"url": "https://trud.bg/%d1%88%d0%b5%d1%84-%d0%b2-%d0%bf%d1%81%d0%b6-%d0%bd%d0%b5-%d0%be%d0%b1%d0%b5%d1%89%d0%b0%d0%b2%d0%b0%d0%bc-%d1%87%d0%b5-%d0%bc%d0%b1%d0%b0%d0%bf%d0%b5-%d0%be%d1%81%d1%82%d0%b0%d0%b2%d0%b0/", "text": "Спортният директор на ПСЖ Леонардо призна, че ръководството на клуба е с вързани ръце, ако звездата на тима Килиан Мбапе пожелае да напусне. Големият френски талант намекна, че му е време за ново предизвикателство по-рано през това лято, а „Реал“ (Мадрид) има сериозен интерес към световния шампион. Мбапе е силно желан от сънародника му Зинедин Зидан, който е треньор на испанския гранд. 20-годишният офанзивен футболист най-вероятно ще остане и за предстоящия сезон в ПСЖ, но предвид евентуалното напускане на Неймар, не е ясно доколко местният шампион ще е готов да задържи другите си звезди.  Леонардо е категоричен, че младокът е много важен за тима и се е завърнал за предсезонната подготовка в добро настроение.  „Няма съмнение, че Килиан е приоритет за нас – каза шефът на парижани. – Той е тук и е много важен за клуба, няма спор по този въпрос. На тренировката в понеделник дойде в страхотно настроение и с усмивка на лице. Харизматичен е, а и феновете много го обичат. Аз обаче не мога да дам обещание, че остава по две причини. Първо, защото не съм отговорен за всичко, което се случва в клуба и второ, защото не мога да гарантирам за неща, в които не съм сигурен. Интересувам се само от реалността“.  Мбапе вкара 33 гола в Лига 1 през миналия сезон и стана подгласник на Лионел Меси в надпреварата за „Златната обувка“ за най-добър реализатор в Европа.", "date": "2019.07.10", "title": " Шеф в ПСЖ: Не обещавам, че Мбапе остава"}
{"url": "https://trud.bg/%d0%b7%d0%b0%d0%ba%d0%be%d0%bd-%d1%81%d0%bf%d0%b8%d1%80%d0%b0-%d1%82%d0%b5%d1%80%d0%be%d1%80%d0%b0-%d0%bd%d0%b0-%d0%bf%d0%b0%d0%bb%d0%b0%d1%82%d0%ba%d0%b8%d1%82%d0%b5-%d0%ba%d1%80%d0%b0%d0%b9-%d0%bc/", "text": "Депутатите отхвърлиха ветото на президента върху ЗУЧК Народното събрание въведе ред при летуването с палатка или каравана Народното събрание отхвърли ветото на президента Румен Радев върху текстове от Закона за устройство на Черноморското крайбрежие (ЗУЧК). 143-ма депутати се обявиха против аргументите на държавния глава и така окончателно вкараха ред при така нареченото диво къмпингуване. С корекциите в ЗУЧК се слага край на досегашната практика всеки, който реши, да опъва палатка или да паркира каравана където си поиска на брега на морето. Новите текстове гласят, че дивото къмпингуване ще е позволено само в специални зони, които се определят от министрите на регионалното развитие, туризма, околната среда и земеделието. Законът предвижда санкции между 500 и 5000 лв за къмпингуващите, поставили палатка, кемпер или каравана върху дюни и извън определените за това места. Финансовите санкции ще влязат в сила от 2021 година. В същото време против промените в ЗУЧК се обявиха няколко “екологични” организации, чиито членове практикуват диво къмпингуване. Именно те поискаха от президента Румен Радев да наложи вето и той го направи. А “зелените” опъват палатки и паркират каравани върху дюните на плажовете по цялото крайбрежие и така ги рушат. Тъй като биваците им са извън законните къмпинги, те не плащат нищо и летуват без пари и живеят на метри от вълните през целия сезон. Проблемът е и екологичен – огромните каравани на “природозащитниците” съсипват защитените зони и местообитанията в тях. Проблемът е на дневен ред от няколко години, но едва сегашното управление, в лицето на Министерството на туризма и Народното събрание, се зае с неговото разрешаване. Докато рушат дюните “еколозите” оставят след себе си и тонове боклук, който се събира и извозва от крайморските общини. По този начин са ощетени местните хора, от чийто данъци се плаща извънредното сметоизвозване. “Труд” още миналото лято писа, че само в община Шабла местната управа е дала допълнително над 100 000 лева за почистване след диво къмпингуващите. Докато всичко това се случва, обикновените българи си плащат за хотел или за палатка или каравана в законните къмпинги. Не е ясно с какво са привилегировани “дивакуващите”, които вече организираха няколко протеста в София с настояването корекциите в ЗУЧК да не засягат тяхното “предимство” пред останалите хора у нас.   България не е дестинация за безплатен туризъм “Сладкодумци, живеещи около жълтите павета в София, по думите им гласоподаватели на “Демократична България”, научени през годините, че на почивка се ходи безплатно, скочиха в защита на ветото на Президента на текстове от Закона за устройство на черноморското крайбрежие.”. Това посочиха в отворено писмо преди гласуването на ветото на президента от Национална асоциация “Българско Черноморие” (НАБЧ). Според тях фрапиращото неразбиране на закона и агресивното му преиначаване от омбудсмана Мая Манолова, която подкрепи ветото, е причина на България да се гледа, като на безплатна дестинация за морски туризъм. “За тази година само от Румъния, Германия, Украйна, Чехия, Албания, Полша и Молдова, а за догодина сигурно и за цяла Европа и Азия. В момента се окупират плажове, горички и частни имоти по Черноморието ни с луксозни кемпери, каравани и палатки, които дори се дават под наем на чужденци, нямащи възможност да инвестират в катун – бизнеса тази година”, написаха от НАБЧ. Оттам подозират Манолова и в съдружие с “богатите авантаджии”, с което се опитва да гради политическа кариера в перспектива.   Кметовете на Созопол и Обзор пред “Труд”:  Беше наложително да се вземат мерки Мария Кехайова,  ТРУД, Бургас “Не съм запозната със законовите промени в детайли, но беше наложително да се вземат мерки. Против това съм да се замърсява природата и съм “за” да се спазва закона в определените зони”. Това коментира временно изпълняващата длъжността кмет на Созопол Катя Стоянова. Тя е на мястото на отстранения Панайот Рейзи, срещу когото тече разследване за злоупотреба с общински средства. Кметът на Обзор Христо Янев също каза, че приветства обособяването на зони за къмпингуване. “Иначе си е чиста дивотия”, каза той и обясни: “Дивото къмпингуване в нашия район винаги е пречело. Много незаконни палатки се опъват в Иракли, както и в местността около къмпинг “Чайка”, където създават проблеми с многото боклук. Като свърши сезонът – наесен не смогваме да го изчистим. Няколко години стават и пожари. Няма санитарно-битови условия, кражби стават по палатки, защото се събира и крими контингент. Така че трябва да има определени, обособени места за къмпингуване, за да има нормални хигиенни условия”. Диво къмпингуващите унищожават плажната ивица и дюните, като паркират там автомобили, каравани и опъват палатки.   Мариян Жечев, кмет на Шабла, пред “Труд”:  На Крапец отдават каравани под наем, без да плащат и лев “Приветствам промените в ЗУЧК. Важното е, че, макар и със закъснение, бяхме чути и ще има ясен регламенти за къмпингуването”, коментира пред “Труд” решението на парламента кметът на Шабла Мариян Жечев. От години малката морска община, на чиято територия има обширни пясъчни ивици, е създала 4 бивака, в които срещу такса от 2 лв. могат да се разполагат къмпингарите. Интерес има само към единия – в Езерец. На останалите места къмпингуващите предпочитат на аванта да опъват палатки и кемпери на пясъка. Общината трупа годишно по над 100 000 лв. загуби само от извозването на боклука след тези гости. Най-тежко е положението в Крапец. Раят на сърфистите и това лято е превзет от каравани. “Там е чудо. Имаме сигнали, че джипове паркират върху дюните, в гората се пали огън. По-навътре има бивак, но никой не го ползва”, обясни Жечев. Той припомни, че преди дни в района е имало и куриозен случай – апаши са задигнали паркирана на плажа каравана. В нея не е имало никого, тъй като стопани на бунгала на колела от България и Румъния масово въртят бизнес, като ги отдават под наем. Някои стоят с месеци, без да плащат и лев за престой и курортна такса. Не е ясно и къде отиват отпадните води от тази голяма колония, добави Жечев. Той изрази надежда, че при подготовката на наредбата за обособяване на специални зони за диво къмпингуване ще бъде потърсено мнението на местните власти. Надявам се в наредбата да бъдат разписани ясни правила – колко палатки и каравани могат да се разположат в дадената зона, колко да е максималния престой, да има условия за сметосъбиране, изреди Жечев.   Атанас Трендафилов, Кмет на Бяла, пред “Труд”:  Ще се сложи край на ужаса в Кара дере Кръстина Маринова  ТРУД, Варна Народното събрание взе правилното решение, най-после ще се сложи край на ужаса, мизерията и истерията с дивото къмпингуване, каза кметът на Бяла Анастас Трендафилов. Плажът в местността “Кара дере”, която се намира в землището на село Самотино в общината, се щурмува всяко лято от гратисчиите на море. Хиляди туристи се настаняват върху имотите частна собственост, които се намират в района, и изкарват почивка цяло лято и до късна есен. Биваци се правят и на самия плаж, който е изключителна държавна собственост, за почистване не може и да се говори, защото мястото е отдалечено от Бяла и се стига само по черни пътища, припомни кметът. Районът силно се замърсява, няма вода и тоалетни. “Наистина е ужас, водят бебета и малки деца, точат по две туби вода на седмица от градските чешми, можете да си представите каква е хигиената”, каза кметът. Всяко лято той алармира, че може епидемия да тръгне, или ако пламне огън в близката борова гора, където са палатките, всички ще изгорят като мишки, а линейка и пожарна не могат да стигнат. Чували задръстват през лятото градските контейнери, а грамади от боклуци остават в Кара дере след сезона. Малката морска община харчи по 400 000 лева годишно от бюджета си за сметосъбиране и сметоизвозване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Закон спира терора на палатките край морето\t"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d1%8f%d1%82-%d0%bf%d1%80%d0%b5%d0%b4-%d1%82%d0%b5%d0%bc%d0%b8%d0%b4%d0%b0-%d0%be%d0%b1%d0%b8%d0%b3%d1%80%d0%b0%d0%bd-%d0%ba%d1%80%d0%b0%d0%b4%d0%b5%d1%86-%d1%81/", "text": "Районна прокуратура – Велико Търново внесе в съда обвинителен акт срещу рецидивист за кражба, повреждане на чужда вещ и противозаконно отнемане на чужд автомобил. Срещу И.Л. са повдигнати три обвинения. Подсъдим е за това, че на 3 март тази година чрез използване на техническо средство разбил автомобил на Н. Д.и задигнал акумулатор на стойност 42 лева. Повдигнато му е обвинение за това, че на 4 март повредил входната врата на кооперация, с което причинил вреди на собствениците на стойност 31,60 лева. Трeтото му обвинение пък е за това, че същия ден задигнал товарен автомобил „Фолксваген Кади“ на стойност 2500 лева, собственост на С. А. Катастрофирал и го зарязал като нанесените щети са в размер на 780 лева. Преди това бил употребил алкохол, поради което загубил контрол над автомобила и допуснал ПТП, като се блъснал в два паркирани автомобила. Обвиняемият е осъждан многократно и към момента изтърпява присъда в затвора в Ловеч. Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Изправят пред Темида обигран крадец, свил товарен автомобил и катастрофирал\t"}
{"url": "https://trud.bg/%d1%81%d0%be%d0%bb%d1%81%d0%ba%d1%8f%d0%b5%d1%80-%d1%83%d0%b1%d0%b8-%d0%bc%d0%b5%d1%87%d1%82%d0%b0%d1%82%d0%b0-%d0%bd%d0%b0-%d0%bf%d0%be%d0%b3%d0%b1%d0%b0/", "text": "Оле Гунар Солскяер, мениджърът на „Манчестър Юнайтед“, „уби“ мечтата на Пол Погба, като заяви, че играчът няма да бъде продаван, въпреки неговото желание. В началото на седмицата агентът Мино Райола каза, че французинът, който е негов клиент, иска да напусне и че хората в клуба знаят това. Ромелу Лукаку също е с единия крак извън “Олд Трафорд”, след като „Интер“ усилено работи по привличането му. „Доколкото знам, не е имало никакви оферти за наши играчи – коментира Солскяер. – Но ние сме „Манчестър Юнайтед“ и няма нужда да продаваме. Става дума за нормален бизнес. Притеснения за Погба няма. Той се труди здраво в тренировките, истински професионалист и е гордо момче. Няма да стоя тук и да обсъждам какво Пол и агентът му коментират. Погба никога не се е поставял над тима, винаги е давал най-доброто от себе си и затова не мога да разкрия за нищо лошо. Футболните агенти говорят през цялото време, но ние не сме получавали никакви предложения. И не говоря само за Мино Райола – има много други мениджъри, които се грижат за своите клиенти. Ние си имаме футболисти и отбор, за който аз трябва да се грижа“.  Погба има договор с „Юнайтед“ за още три години със седмична заплата от 300 хил. паунда. С изказването си Солскяер показа, че клубът не се чувства под натиск да продава своя играч, въпреки интересът на „Реал“ (Мадрид) и „Ювентус“.  Норвежецът каза още, че медиите прекаляват с писанията по адрес на световния шампион с Франция.  „Появи се видео от разходка на играчите и се написа, че Пол се кара с Джеси Лингард – добави Солскяер. – Вече се прекалява със спекулациите“.", "date": "2019.07.10", "title": " Солскяер „уби“ мечтата на Погба"}
{"url": "https://trud.bg/%d1%81%d1%8a%d0%b4%d1%8f%d1%82-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%b7%d0%b0-%d0%bf%d0%be%d1%80%d0%b5%d0%b4%d0%bd%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd/", "text": "Районна прокуратура – Велико Търново внесе в съда обвинителен акт срещу рецидивист за извършена телефонна измама. Обвинението срещу Я.Н. е за това, че на 15 декември миналата година в съучастие с А. П. като помагач, се представил пред възрастна жена за служител на МВР. Той заблудил Д. Н., че трябва да съдейства на органите на МВР за залавяне на престъпник, занимаващ се с телефонни измами, като за целта е необходимо да остави всичките си пари в торба пред входната врата на къщата си. Така отмъкнал от старицата 6780 лева, като измамата представлява опасен рецидив. Обвиняемият е от гр. Левски и е част от криминален контингент по линия телефонни измами. Известен е на органите на МВР от 2010 г. във връзка със серия от телефонни измами. Осъждан многократно. След излизането си от затвора се свързал с А. П., като му предложил да го ползва за „муле“, като му посочва по телефона на кой адрес да отиде, за да вземе оставените от измамените лица пакети с пари и ценности. Обвиняемият провеждал разговорите с пострадалите от територията на Румъния, от където закупувал предплатени сим-карти на румънски оператори. На 14 декември 2018 г. Я.Н. от румънска сим-карта дал указания на А.П. да отиде във Велико Търново. На следващият ден набирайки произволни номера от румънска сим-карта, попаднал на възрастната търновка. Казал й, че трябва да им съдейства, като сложи всичките си пари, скъпоценности и злато в торбичка и я изнесе пред входната врата. Веднага след това от същата румънска сим-карта отново набрал номера й, представил се за лекар и заявил, че синът ѝ си е счупил крака и че трябва да му даде сумата от 29 800 лв. за лечението му, започнал да я заплашва и обижда. Секунди по-късно отново ѝ се обадил – този път като полицая, с когото говорила преди това. Пострадалата му разказала какво се е случило и той ѝ наредил да търси парите, като наредил да не затваря телефона. Жената събрала всичките си спестявания от пенсията си през годините и ги оставила пред прага на дома си, убедена, че съдейства на полицията. Междувременно от друга сим-карта обвиняемият казал на А.П. от къде да вземе парите.  Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.10", "title": " Съдят рецидивист за поредна телефонна измама, взел от търновка 6780 лева\t"}
{"url": "https://trud.bg/%d0%bf%d0%b5%d1%82%d1%8a%d1%80-%d1%85%d1%83%d0%b1%d1%87%d0%b5%d0%b2-%d0%bf%d1%80%d0%b5%d0%b4%d0%b8-%d1%81%d1%82%d0%b0%d1%80%d1%82%d0%b0-%d0%b2-%d0%b5%d0%b2%d1%80%d0%be%d0%bf%d0%b0-%d1%80%d1%83/", "text": "Петър Хубчев похвали съперника на „Левски“ в Лига Европа „Ружомберок“ преди първия мач между двата тима. „Сините“ гостуват в Словакия в четвъртък от 19.30 часа, а опитният специалист очаква здрав сблъсък на стадиона в Словакия. „Очаквам тежък мач срещу здрав отбор, който разчита на статични положения.. „Ружомберок“ е сериозен отбор, който е добре тактически подготвен – обясни Хубчев по време на официалната пресконференция в Словакия. – Не чувствам напрежение в мен. Важно е отборът да излезе мотивиран и съсредоточен за двубоя. На това ще акцентираме. Има няколко футболиста от домакините, на които трябва да обърнем по-сериозно внимание, но няма да разкрия техните имена.“ А бившият селекционер на България допълни, че е наясно със стартовите единадесет: „Не, мисля, че нямам въпросителни по състава. Да, има трима играчи, които не са с нас. Но това е нещо нормално във футбола. Едва ли можем да правим кой знае какви ротации, опитахме различни вариации по време на лагера.“ „Желанието да се докажеш и да продължиш напред е от значение от това кой ще продължи напред. Трябва да мислим не за груповата фаза, а за следващата тренировка и предстоящия мач. Искам това да видя и в тези две срещи.“ „Не мисля, че има някакво голямо напрежение – на свой ред обясни капитанът Живко Миланов. – Последната седмица сме концентрирани за този двубой. Да не забравяме, че има два мача. За нас най-важното е да извлечем добър турнирен резултат. Доколкото познавам останалите в тима, вярвам, че утре ще сме на ниво, за да си свършим нашата работа.“", "date": "2019.07.10", "title": " Петър Хубчев преди старта в Европа: „Ружомберок“ е сериозен отбор, нямам въпросителни около състава"}
{"url": "https://trud.bg/%d0%ba%d0%b0%d0%ba%d0%b2%d0%b8-%d0%b3%d0%b8-%d0%b2%d1%8a%d1%80%d1%88%d0%b8-%d1%81%d0%bb%d0%b5%d0%b4-%d1%80%d0%b0%d0%b7%d0%b2%d0%be%d0%b4%d0%b0-%d0%b9%d0%be%d0%b7%d0%b4%d0%b6%d0%b0%d0%bd-%d0%b4%d0%b5/", "text": "Няма лъжа, няма измама – известният актьор Йозджан Дениз се разведе и турските медии продължават да нищят тази новина. Те проследиха и пътя му до бракоразводната зала. Двамата с Фейза пристигнали заедно в съда без да отговорят на въпросите на репортери. Журналистите разгласиха новината, че след раздялата Фейза Актан ще получи две къщи, кола и месечна поддръжка на 50 000 турски лири (9 000 долара).  Йозджан и Дениз се ожениха на 8 март 2018 г., а през април се роди сина им Кузей, но при кой ще остане малкото момченце, все още не е ясно. Йозджан искал попечителство над Кузей, тъй като, според него, майката не се грижела добре за него. Дни след развода Йозджан Дениз се качи на сцената в хотел Kıbrıs Elexus в Кипър, за да изнесе първия си договорен там концерт. Той предизвика фурор, особено сред дамската част от публиката състояща се от турци, гърци и израелци. Разпалени дами се качваха на сцената, за да прегръщат любимеца си, с което силно притесниха певеца-актьор и създадоха трудности на охраната. Йозджан Дениз на няколко пъти молеше дамите да се успокоят. „Щастлив съм да се срещна с вас в Кипър след дълга почивка. Повярвайте ми, не мога да обясня как ми липсва пеене. У дома пея през цялото време, но пеенето с вас е съвсем различно удоволствие“, каза Йозджан от сцената. Говореше се, че след приключване на снимките на сериала „Истанбулска невеста“ актьорът ще седне на режисьорския стол, за да заснеме втората част на филма „Сладки и опасни“. Засега обаче той отлага този проект и в близко бъдеще ще се занимава само с концертна дейност след осем години прекъсване.  Йозджан Дениз публикува в Instagram датите на концертите си и обяви, че се готви да издаде нов албум.", "date": "2019.07.10", "title": " Какви ги върши след развода Йозджан Дениз"}
