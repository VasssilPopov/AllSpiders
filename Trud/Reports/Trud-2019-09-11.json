{"url": "https://trud.bg/%d0%bb%d0%be%d0%bd%d0%b4%d0%be%d0%bd-%d1%83%d0%b4%d1%8a%d0%bb%d0%b6%d0%b0%d0%b2%d0%b0-%d1%81%d1%80%d0%be%d0%ba%d0%b0-%d0%bd%d0%b0-%d0%bf%d1%80%d0%b5%d1%81%d1%82%d0%be%d0%b9-%d0%b7%d0%b0-%d1%87%d1%83/", "text": "Около 2000 българи се записват годишно за обучение в кралството Чуждестранните студенти във Великобритания ще могат да останат в страната до две години след завършването си, за да си намерят работа. Това предвижда предложение на британското вътрешно министерство, огласено днес. То променя реформата от 2012 г., прокарана от Тереза Мей, която по това време оглавяваше МВР. Тя даваше на наскоро завършилите само 4 месеца да си намерят работа. Новите правила ще се отнасят за чужденците, които започват обучението си в кралството догодина. Единственото условие е те да са студенти в институция, която провежда имиграционни проверки. Няма да има ограничения за това какъв вид работа ще започнат те, нито на броя хора, които ще могат да се възползват от удължения срок за престой. Около 450 000 чуждестранни студенти пристигат годишно във Великобритания, от тях около 2000 са българи. „Около 6000 са общо нашите студенти на Острова. И тази година се запазва засиленият интерес за Оксфорд и Кеймбридж”, обясни пред „Труд” образователният консултант Николай Христанов. „Ако някой се е нуждаел от доказателство за нов подход към имиграцията, това е то”, коментира редакторът на Би Би Си Марк Ийстън. И допълни: „Тереза Мей създаде враждебна атмосфера около миграцията с амбицията да намали новопристигащите до десетки хиляди, а Борис Джонсън обеща да се откаже от тази цел и да насърчи „най-добрите и най-умните” да живеят и работят в „глобална Британия”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Лондон удължава срока на престой за чужди студенти\t"}
{"url": "https://trud.bg/%d0%bb%d0%b5%d0%be%d0%bd%d0%b8%d0%b4-%d1%80%d0%b5%d1%88%d0%b5%d1%82%d0%bd%d0%b8%d0%ba%d0%be%d0%b2-%d1%88%d0%bf%d0%b8%d0%be%d0%bd%d1%81%d0%ba%d0%b8%d1%8f%d1%82-%d1%81%d0%ba%d0%b0%d0%bd%d0%b4%d0%b0/", "text": "Шпионският скандал с Русия е част от голяма кампания, в която всеки член на НАТО трябва да участва, каза в интервю за   бившият директор на Руския институт за стратегически изследвания генерал Леонид Решетников. На въпрос как скандалът ще се отрази на планираното посещение на външния министър Екатерина Захариева в Москва Решетников отговори: „Засега влияе много лошо, но до октомври има още много време. Ако посещението е утре, то ще се провали. Трябва да контактуваме на всяка цена, но все пак да не го разваляме преди да е започнало. Това е най-главното“. Вчера стана ясно, че Леонид Решетников е п  във връзка с разследването за шпионаж срещу председателя на сдружението „Русофили“ Николай Малинов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Леонид Решетников: Шпионският скандал е част от по-голяма кампания"}
{"url": "https://trud.bg/%d1%88%d0%b5%d1%81%d1%82%d0%b8%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%b1%d0%b8%d0%bb%d0%b8-%d0%bd%d0%b0%d1%80%d1%8a%d0%b3%d0%b0%d0%bd%d0%b8-%d1%81-%d0%bd%d0%be%d0%b6-%d0%b2%d1%8a%d0%b2/", "text": "Шестима души са ранени, след като са били намушкани с нож в индустриален парк в град Талахаси, Флорида, предава CNN. Полицията е реагирала на сигнал за нападение с нож в Дайк Индъстрис – компания за строителни материали. След като пристигнали на мястото на инцидента органите на реда са открили множество жертви на пробождане. Шестимата души сса били откарани в болница. Заподозреният за нападенията е в ареста. Разследването на инцидента продължава, като на този етап от не е ясен мотивът за атаката.", "date": "2019.09.11", "title": " Шестима души са били наръгани с нож във Флорида"}
{"url": "https://trud.bg/%d1%80%d0%b0%d0%b7%d0%b2%d0%b0%d0%bb%d1%8f%d1%82-%d0%b4%d0%be%d0%b3%d0%be%d0%b2%d0%be%d1%80%d0%b0-%d0%b7%d0%b0-%d1%81%d0%ba%d1%8a%d0%bf%d0%b8%d1%8f-%d1%82%d0%be%d0%ba-%d0%be%d1%82-%d0%bc/", "text": "Не гонят компанията от България  Двете американски централи изземват от българите по 476 млн. лв. на година Държавата започва преговори с американската компания – „Контур Глобал” за прекратяване на дългосрочния договор за изкупуване на скъпия ток от ТЕЦ „Марица Изток 3”, която е нейна собственост. Това реши правителството като даде мандат на вицепремиера Томислав Дончев, финансовия министър Владислав Горанов и енергийния – Теменужка Петкова да преговарят с компанията. Министрите ще водят разговори и с Главна дирекция „Конкуренция” на Европейската комисия, която образува производство по жалба на КЕВР, че договорът за изкупуване на електрическа енергия от американската централа представлява несъвместима държавна помощ. Работодателските организации – АИКБ, КРИБ, БТПП и БСК също сезираха ЕК за неправомерната държавна помощ за ТЕЦ-а. Все още нямаме решение на Брюксел по нашата жалба, обяви пред „Труд” Евгений Иванов, изпълнителен директор на КРИБ. По думите му прекратяването на договора не означава, че американската компания ще бъде изгонена от България, а че ще продава електроенергия на пазарна цена. Според бизнеса двата ТЕЦ-а – „Марица Изток 1” и „Марица Изток 3” изземват на година от българските домакинства 476,4 млн. лв. Причината е скъпият ток, който продават ТЕЦ-овете. При референтна цена на тока, определена от КЕВР на 70 лева за мегаватчас, цената на ТЕЦ „Марица изток” 1 е 106,76 лв. за мегаватчас, а на ТЕЦ „Марица изток 3” – 168,66 лева.   Васил Велев, председател на АИКБ:   ЕК иска държавата да се разбере със собственика  От ЕК има неофициална позиция да се прекрати договорът чрез постигане на двустранни споразумения с американската компания, заяви пред „Труд” Васил Велев, председател на Асоциация на индустриалния капитал в България. Според него, ако не се постигне споразумение, държавата може да прекрати договора едностранно, защото собственикът на ТЕЦ „Марица изток 3”, вече е изплатил инвестицията си. Според Велев ТЕЦ „Марица Изток 3” трябва да се включи в механизма за капацитети, който държавата да предложи за нотификация от Брюксел, и да участва в тази търговия с пазарни цени.   Валентин Николов, председател на енергийната комисия в НС:   Ако няма споразумение, отиваме на арбитраж Ако държавата и американската компания „Контур Глобал” не постигнат споразумение, ще се отиде към арбитраж. Това заяви председателят на енергийната комисия в парламента Валентин Николов пред „Труд”. По думите му, ако Европейската комисия обяви, че централата е получавала неправомерна държавна помощ, може да се наложи тя да връща пари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Развалят договора за скъпия ток от „Марица Изток 3” (обзор)\t"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d0%bf%d0%b5%d0%bd%d1%81%d0%b8%d0%b8%d1%82%d0%b5-%d1%81-%d0%bf%d0%be%d0%bd%d0%b5-6-%d0%b4%d0%be%d0%b3%d0%be%d0%b4%d0%b8%d0%bd%d0%b0-%d0%be%d0%b1%d0%b7%d0%be%d1%80/", "text": "2,3 млн. пенсионери получиха увеличение от 5,7% от юли Пенсиите ще се увеличат най-малко с 6% от 1 юли 2020 г., съобщи социалният министър Бисер Петков в парламента. “Ръстът на средния осигурителен доход, отчитан от НОИ, дава основание да се завиши прогнозата, която е заложена в тригодишната бюджетна рамка и нашите очаквания, без да мога да кажа конкретно число е, че темпът на осъвременяване на пенсиите от 1 юли ще бъде по-висок от заложения и ще бъде над 6%”, обясни той. Бисер Петков уточни, че точният процент ще стане ясен по-късно. По думите му при темпа на нарастване на минималната заплата в рамките на този управленски мандат има предвидимост и яснота. През следващата година тя трябва да е 610 лв., уточни Петков. Социалният министър напомни, че синдикатите винаги искат по-висок ръст на минималните заплати, а работодателските организации смятат, че минималната заплата не трябва да нараства. Този дебат ще се води докато нямаме яснота върху факторите, от които зависи минималната заплата и начина, по които тя да се определя, посочи още Петков. От 1 юли тази година над 2 130 000 пенсионери получиха увеличение на пенсиите си с 5,7 процента. Увеличението засегна всички пенсии, отпуснати до 31 декември 2018 година. със същия процент се повиши и минималната пенсия и социалната пенсия за старост. Минималната пенсия за осигурителен стаж и възраст от 207,60 стана 219,43 лева, а социалната пенсия за старост от 125,58 на 132,74 лева. За тези увеличения от бюджета бяха отпуснати общо 277 милиона лева допълнителни разходи. От юли се повиши и таванът на пенсиите от 910 на 1200 лева. В резултат около 43 000 пенсионери започнаха да получават действителния размер на пенсията си. Други 26 000 пенсионери обаче продължават да получават орязани възнаграждения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Вдигат пенсиите с поне 6% догодина (обзор)\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d1%81%d0%b0%d0%bc%d0%be%d0%bb%d0%b5%d1%82%d0%bd%d0%b0-%d0%ba/", "text": "Двама души загинаха днес в самолетна катастрофа на товарен самолет, приближаващ летище в американския щат Охайо, предаде AP. Самолетът се разбил на стотина метра от магистрала и избухнал в пламъци, след като се ударил в няколко празни автомобила в автосервиз, съобщиха местните власти. Няма информация за други пострадали при катастрофата рано тази сутрин до летището в град Толедо. Двамата загинали са били членове на екипажа. Самолетът паднал в селскостопанска зона с много камиони и ремаркета, където само по щастлива случайност не е имало хора в момента на катастрофата.", "date": "2019.09.11", "title": " Двама души са загинали при самолетна катастрофа в щата Охайо (ВИДЕО)"}
{"url": "https://trud.bg/%d0%bf%d0%b8%d1%8f%d0%bd-%d1%88%d0%be%d1%84%d1%8c%d0%be%d1%80-%d1%81%d0%b5-%d0%b7%d0%b0%d0%b1%d0%b8-%d1%81-%d0%ba%d0%be%d0%bb%d0%b0%d1%82%d0%b0-%d1%81%d0%b8-%d0%b2-%d0%bc%d0%b0%d0%b3%d0%b0%d0%b7%d0%b8/", "text": "Пиян шофьор се заби с колата си в магазин в центъра на Казанлък. Преди удара е минал буквално на сантиметри от преминаващи по тротоара хора, съобщава  . Въпреки удара 55-годишният мъж е извадил нож и пистолет, и заплашвал поискалите му сметка пешеходци. Задържан е от полицията, която установила, че е карал с 2,82 промила алкохол. „Нареждах си терличките и изведнъж колата влезе в магазина с голям трясък”, сподели продавачката в търговския обект.", "date": "2019.09.11", "title": " Пиян шофьор се заби с колата си в магазин"}
{"url": "https://trud.bg/%d0%b1%d1%81%d0%bf-%d1%89%d0%b5-%d1%82%d1%8a%d1%80%d1%81%d0%b8-%d0%be%d0%b1%d1%89%d0%b8-%d1%82%d0%be%d1%87%d0%ba%d0%b8-%d1%81%d1%80%d0%b5%d1%89%d1%83-%d0%bf%d0%be%d0%b4%d0%ba%d1%80%d0%b5%d0%bf/", "text": "Упълномощихме БСП – София за среща с Мая Манолова, за да се намерят общите точки и политики от платформата ни за местните избори. Това каза лидерът на БСП Корнелия Нинова , след като партията й подкрепи кандидатурата на бившия омбудсман за кмет на столицата. „Конференцията на Софийската градска организация се провежда. Дотук информация за решения: основните партийни организации в София бяха номинирали 18 кандидати за кмет на София. 16 от тях до конференцията, до днес са си направили самоотводи“, обясни Нинова. „Днес конференцията разгледа двете останали кандидатури – на арх. Борислав Борисов и на Мая Манолова. Арх. Борислав Борисов оттегли своята кандидатура. Конференицията с гласуване реши да подкрепи кандидатурата на Мая Манолова за кмет на София. При гласуването имаше само двама въздържали се. Взехме още едно решение. Тъй като конференцията прие и платформата за управление на София, което за нас е най-важното – политиките. Взехме решение и конференцията упълномощи ИБ на Градската организация и бъдещата листа да се срещнат с кандидата за кмет, да представят нашата платформа, да я обсъдят с нея, да намерят общите точки и политики, зад които ще застанем заедно. Тази среща предстои вероятно другата седмица, за да се стиковат нашите идеи“, заяви още Нинова. На въпрос, ако не се намерят общи точки, дали решението за подкрепа на Манолова ще се промени, Нинова отговори: „Днес сме решили, няма начин това решение да бъде промянано, просто трябва да се разговаря за политиките, да се намерят общите. Вярвам, че това ще стане и слушайки Мая Манолова какво говори за управлението на София, виждайки нашата платформа – движим се в една посока“, допълни още Нинова. БСП – София също така издигна Калоян Паргов за водач на листата общински съветници. За кандидатурата на Манолова са гласували 142 делегати, от общо 144, 2-ма са се въздържали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " БСП ще търси „общи точки“ срещу подкрепата си за Мая Манолова"}
{"url": "https://trud.bg/%d1%82%d1%80%d1%8f%d0%b1%d0%b2%d0%b0-%d0%bb%d0%b8-%d1%81%d1%82%d0%be%d0%bf%d0%b0%d0%bd%d0%b8%d1%82%d0%b5-%d0%b4%d0%b0-%d0%b2%d0%bd%d0%b0%d1%81%d1%8f%d1%82-%d0%be%d1%81%d0%b8%d0%b3%d1%83%d1%80%d0%be/", "text": "Много земеделски стопани извършват сезонна дейност, която ги ангажира само определен период от годината. Затова в рубриката на “Труд” “Данъчна консултация” представяме позицията на НАП за това дължат ли се осигуровки за останалите месеци от годината. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. Регистриран земеделски стопанин практикува дейност пчеларство всяка година в периода от април до септември. През останалото време от годината прекъсва дейността си, но поради изменящите се условия за производството, не прекратява регистрацията си като земеделски стопанин. Поставен е въпросът има ли задължение да внася осигуровки и за месеците, през които не извършва дейност. Отговорът четете в броя на вестник „Труд“ в четвъртък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Трябва ли стопаните да внасят осигуровки през цялата година"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b1%d0%be%d0%b8%d0%bb-%d0%b1%d0%b0%d0%bd%d0%be%d0%b2-%d1%83%d0%b2%d0%b0%d0%b6%d0%b8-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4/", "text": "Огромен интерес предизвика международната изложба „Акварел – 16 световноизвестни автори“, открита вчера в столичната галерия „Нюанс“. Участие взеха художници от България, Великобритания, Испания, Китай, Молдова, Русия, САЩ, Тайван и Швеция ще представят по две свои произведения. На събитието присъства министърът на културата Боил Банов. „Творбите са страхотни. Аз ги видях още в каталога, но на живо са още по-впечатляващи.“, коментира той. Снимки: Пламен Стоименов", "date": "2019.09.11", "title": " Министър Боил Банов уважи международната изложба „Акварел – 16 световноизвестни автори“ (СНИМКИ)"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d1%82%d0%b5%d1%86-%d1%80%d0%b5%d0%bf%d1%83%d0%b1%d0%bb%d0%b8%d0%ba%d0%b0-%d0%bf%d0%be%d0%b4-24-%d1%87%d0%b0%d1%81%d0%be%d0%b2%d0%be-%d0%bd%d0%b0%d0%b1%d0%bb/", "text": "С цел възстановяване на топлоподаването за жителите на град Перник Регионалната инспекция по околната среда и водите РИОСВ-Перник днес издаде заповед с която се преустановява принудителна административна мярка за спиране на дейността на парогенератори 4 и 5 на „Топлофикация Перник“.Принудителната мярка беше наложена на 05.09. 2019 г. заради установено използване на неразрешен вид гориво – биомаса в нарушение на издаденото Комплексно разрешително на дружеството. На 09.09.2019 г. РИОСВ Перник издаде предписания на оператора в срок до 13.09.2019 г. да бъдат отстранени от площадката на предприятието всички налични горива, които не са разрешени вдействащото Комплексно разрешително. Предписанието беше издадено, след като проверка на РИОСВ-Перник установи наличието на бали слама на площадката на ТЕЦ-а в количество над 90 тона. След уведомление от дружеството, че предписанията са изпълнени днес експерти на РИОСВ-Перник извършиха проверка, която установи, че площадката е изчистена и на нея не се съхранява слама. Утре 12.09. 2019 г, в 8 ч сутринта експерти на РИОСВ ще премахнат поставените пломби към генераторите, за да може да бъде възстановено подаването на гориво. За да се гарантира, че няма да бъде използван неразрешен вид гориво в предприятието ще бъдат изпратени служители на РИОСВ за 24-часово наблюдение на подаваното на гориво към парогенераторите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Пускат ТЕЦ „Република“ под 24-часово наблюдение"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-480/", "text": "Забраниха и на Малофеев 10 г. да влиза в страната ни Цацаров: Важно е не на чии интереси служиш, а че увреждаш българските. Шефът на ДАНС: Малинов е получавал задачи и пари от руснаци.             Ядем златни вносни домати В Турция цената падна до 0,44 лв. за кг, у нас на едро е 1,28 лв. за кг. Импортът расте с 18 на сто всяка година. Стоката е основно от Гърция, Турция и Македония.           Трябва ли стопаните да внасят осигуровки през цялата година Данъчен консулт на „Труд“.             Английски педофил кръщава българчета Даниел Ериксон-Хъл изловен от Би Би Си в ромската махала в Сливен. Пасторът с 15-месечна присъда на Острова има забрана да общува с малолетни.           Шоуто на Урсула започва! На всеки двама комисари се пада по един заместник на Фон дер Лайен – анализ на Благовест Бенишев.           По 300 пъти на ден спасяваме от бедствия и пожари Съставът на пожарната след месец ще се обнови с 250 нови момчета, казва шефът на огнеборците ген. Николай Николов в интервю за „Труд“.         Не може да има шпионски скандал, защото няма шпионаж Това казва депутатът от „Атака“ проф. Станислав Станилов пред „Труд“ в интервю за „Труд“.         Шпионинът Силует на Николай Малинов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Вижте акцентите в броя на вестник „Труд“ в четвъртък, 12 септември 2019"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d0%b8%d1%85%d0%b0-%d0%b8-%d0%bd%d0%b0-%d0%bc%d0%b0%d0%bb%d0%be%d1%84%d0%b5%d0%b5%d0%b2-10-%d0%b3-%d0%b4%d0%b0-%d0%b2%d0%bb%d0%b8%d0%b7%d0%b0-%d0%b2-%d1%81/", "text": "Шефът на ДАНС: Малинов е получавал задачи и пари от руснаци Никой не дели хората на русофили и русофоби На руския олигарх Константин Малофеев е наложена забрана за влизане в България за 10 г. Новината съобщи главният прокурор Сотир Цацаров в парламента. Цацаров е категоричен, че акцията на прокуратурата и ДАНС не е политическа и не е насочена срещу движение „Русофили”. „Николай Малинов е председател на организацията, но той трябва да носи отговорност за личните си действия”, обясни главният прокурор. Никой не дели обществото в България на русофили и русофоби. „Става дума не за това на чии чужди интереси служиш, а за това, че увреждаш българските интереси”, допълни Цацаров. Депутатите изслушаха по искане на ГЕРБ и шефа на ДАНС Димитър Георгиев, както и вътрешния министър Младен Маринов. „Николай Малинов е участвал в схема за пране на пари, с която са се финансирали мероприятия, които пряко засягат националната сигурност на страната”, каза Георгиев. „Тази схема се използва за трансфер на финансови средства от руски гражданин, който е ръководител на чужда организация – Общество „Двуглав орел”, с интереси в различни области в обществения и политически живот на страната”, обясни Георгиев. „Събрани са данни, че Малинов е поддържал дългогодишен контакт с чужди граждани, получавал е задачи, а в някои случаи и финансови средства”, добави той. Вътрешният министър Младен Маринов пък обясни, че полицията е провела различни по вид действия – огледи, претърсвания, изземвания, обиски на територията на София, Перник и Брезник,при които са задържани за 24 часа 8 лица, които са предадени на следствените органи.   Обвиненият Малинов:  Цветан Василев търсеше руска подкрепа  Шефът на движение „Русофили” Николай Малинов е обиден от квалификацията, че е шпионин, сподели той. Бившият издател на „Дума” е доволен обаче от отношението на полицията и прокуратурата към него, докато беше задържан за разпит. Той каза пред БТВ, че е запознал Цветан Василев с руския олигарх Константин Малофеев, защото банкерът се страхувал за живота си. „Поводът беше, че Цветан Василев беше оставен на улицата, с риск да загуби живота си и семейството си – помоли за връзка с влиятелни кръгове в Русия”, коментира Малинов. Председателят на движение „Русофили” обаче се обидил на банкера, защото той не го вписал като собственик на ТВ7. „Една чистачка не можех там да назнача, аз се отказах от проекта заради Цветан Василев”, оплака се Малинов.     Бойко Борисов успокои русофилите:  Опитват се да поставят в една плоскост отношенията с Русия „С шпионския скандал се опитват да се поставят на една плоскост отношенията ни с Русия. Когато има нещо, с което не сме съгласни, МВнР реагира така, както реагират и в Унгария, да речем. Не виждам никакво основание да се свързват едното и другото. Второ, когато руски олигарси се опитват да правят проекти в България, свързани с нашия Военнопромишлен комплекс и всичко останало, нашите служби работят по тази тема заедно с партньорски служби”, каза по време на редовно правителствено заседание Бойко Борисов. „Всеки има право да развива своята дейност в НПО-та. Едните подкрепят религия, други култура, трети обичат Русия, други Америка”, коментира още премиерът. „Ако знаех, че купуването на най-добрия самолет ще предизвика такава злоба, сигурно изобщо нямаше да се занимавам”, добави той. Той посочи, че няма нищо против хората, които обичат Русия. Така, че ако някой си е правил срещи, си е негова работа. „В това не се бъркаме и за това, че има събори и се пеят песни, е тяхно право… Но за това, че работим по различни хора и процеси, ви давам пример – така беше с Майкъл Чорни и с други. Службите работят срещу голям телеком и влиянията в страна, а не срещу Русия и хората, които я харесват. Това си е тяхно право”, завърши премиерът.   Ген. Леонид Решетников: Сбогом, България! „Сбогом, България! 10 години забрана за влизане в страната е голям срок, сигурно няма да доживея. Десетилетията, свързани с България, бяха щастливи в живота ми. Прекрасен, в основата си, народ, с потресаваща история, великолепна природа, свещен български език. Който не е виждал това, е загубил много”, написа във фейсбук ген. Решетников, на когото ДАНС наложи 10-годишна забрана за влизане у нас. Той призовава българските си приятели да поддържат и помагат на Николай Малинов, който е с обвинение в шпионаж в полза на Русия. „Пожелавам ви всичко добро и сили за възраждането на тази България, която вие загубихте. Аз също”, завършва ген. Решетников. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Забраниха и на Малофеев 10 г. да влиза в страната ни (обзор)\t"}
{"url": "https://trud.bg/%d1%80%d1%8a%d0%ba%d0%be%d0%b2%d0%be%d0%b4%d0%b8%d1%82%d0%b5%d0%bb%d0%b8-%d0%bd%d0%b0-%d0%b4%d0%b8%d0%bf%d0%bb%d0%be%d0%bc%d0%b0%d1%82%d0%b8%d1%87%d0%b5%d1%81%d0%ba%d0%b8-%d0%bc%d0%b8%d1%81%d0%b8/", "text": "Ръководители на дипломатически мисии и представителства на международни организации, акредитирани в Република България, ще посетят Благоевград на 12 и 13 септември. Дипломатическият корпус ще бъде посрещнат от кмета на община Благоевград д-р Атанас Камбитов и от областния управител Бисер Михайлов на 12 септември в 17.30 часа на площад „Георги Измирлиев“. Посещението е организирано със съдействието на Министерството на външните работи. То е с опознавателна цел, в основата на която е представяне на външнополитическите приоритети и запознаване с туризма, икономиката, образованието, културата и местното самоуправление. По време на визитата си в Благоевград, представителите на Корпуса ще разгледат площад „Георги Измирлиев“, изграден през 1986-1987 г., за посещение на Ръководители на дипломатически мисии и представителства на международни организации. Сред местата, които ще разгледат са центъра на Благоевград, възрожденски квартал „Вароша“, храм „Въведение Богородично“.", "date": "2019.09.11", "title": " Ръководители на дипломатически мисии и представителства на международни  организации пристигат в Благоевград"}
{"url": "https://trud.bg/%d1%81%d0%b0%d1%89-%d0%be%d0%b4%d0%be%d0%b1%d1%80%d0%b8%d1%85%d0%b0-%d0%bf%d1%80%d0%be%d0%b4%d0%b0%d0%b6%d0%b1%d0%b0%d1%82%d0%b0-%d0%bd%d0%b0-32-%d1%81%d0%b0%d0%bc%d0%be%d0%bb%d0%b5%d1%82%d0%b0-f-35/", "text": "Правителството на САЩ одобри продажбата на 32 изтребителя Ф-35 на Полша за сумата от 6,5 милиарда долара, според информация на Пентагона. Според съществуващата практика, продажбата беше одобрена от Държавния департамент, а Агенцията за сътрудничество в областта на сигурността и отбраната в Пентагона съобщи за това.", "date": "2019.09.11", "title": " САЩ одобриха продажбата на 32 самолета F-35 на Полша"}
{"url": "https://trud.bg/%d0%b4%d0%b6%d0%b5%d0%bd%d0%b4%d1%8a%d1%80%d0%b8%d1%81%d1%82%d0%ba%d0%b0%d1%82%d0%b0-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%bd%d0%b0%d0%b7%d0%b0%d0%b4-%d0%bd%d0%b0%d0%bf%d1%80%d0%b5/", "text": "Прилага предизборна схема, подобна на тези в Армения, Грузия и Украйна, но профилът й не влиза в нея По време на събора на партията на Бузлуджа вторият човек в БСП Кирил Добрев заяви, че Мая Манолова е най-подходящият кандидат за кмет на София. Тя и през август продължи да дава ту заден, ту преден по въпроса. Дебело подчертаваше, че отдавна не е партиен член и все още не са я вбесили докрай, за да се кандидатира за поста на Йорданка Фандъкова, но го стори. Сега пак е напред-назад по въпроса дали да страни от бившата си партия или предизборно да го играе твърдо независима и пределно надпартийна. Няма силно решение, в двата избора се виждат слаби места и съмнителни печалби. Столичните социалисти познават Манолова много добре, партийните им шефове няма да успеят да ги придумат да я подкрепят като „флагман на общонационално движение на независими кандидати за кметове и общински съветници в цялата страна“. А точно за такава я обявиха от Инициативния комитет „Да подкрепим Мая Манолова“, упреквайки всички, които „умишлено и чрез серия внушения пришиват Манолова към БСП.“ Но не само от БСП би желала да се отшие кандидатката, но още повече от ГЕРБ й е нужно да се дистанцира. За да атакува по-ефективно кмета Фандъкова, за да громи „модела на ГЕРБ в София и навсякъде другаде в страната, както и патрона на модела – Бойко Борисов“. Към какъвто „изобличителен патос“ я призовават от партийни издания. Няма как това да стане обаче. Премиерът Борисов своевременно припомни, че именно ГЕРБ я избра за омбудсман, а той е помагал повече на нея, отколкото на столичния кмет, за което е получавал упреци от партията. А той никак не обича да го упрекват. Сравнително рядък случай е кариерата на Манолова, активно и видимо е развивана и обгрижвана както от водача на противниковата по определение партия, така и от тези от доскоро своята. Именно Сергей Станишев я изстреля от твърдо провинциално на видно столично ниво, няма друг толкова предпочетен от него партиец, освен неколцина волооки хубавци. Почти както неговата кариера – от никой в БСП беше докаран до председател, държан такъв въпреки 12-13 загуби и монтиран за три мандата шеф на ПЕС. Несъмнено с негово активно ходатайство пред Борисов протежето му беше уредена за омбудсман. Двамата не крият взаимната си политическа симпатия, случвало се е да си правят и други другарски услуги. Само това не е достатъчно обаче, не е минало без дискретния натиск отвън в нейна полза. Както беше със Станишев, с Нинова, със съпруга й за военен министър. И с Румен Радев за президент също… Ето на какво и сега разчита Манолова – както чрез кандидатурата на „майката на нацията“ Цецка Цачева задокеански чичковци помогнаха на него, така в тази кампания евентуално и на нея. Като ГЕРБ минимизират подкрепата за Фандъкова, има и други ресурси за изпълнение на задачата. Свирепата предизборна война в САЩ има специфичен отглас в ЕС, особено в Източна Европа, включително и у нас. Либералните сили, финансовият капитал, демократическата партия и използват позициите си във Вашингтон и в Брюксел, за да изострят противопоставянето с Русия. Втора победа на Доналд Тръмп и стоящите зад него влиятелни икономически и властови групи е немислима за тези сили. Неприемлива е линията „Америка отново велика“, не си я представят иначе, освен като световен властелин. За целта е крайно необходима нова война в Европа срещу Русия, както през 1914-а и 1939-а. Провежда се поредица от сходни мероприятия в тази посока в Полша, Украйна, Прибалтика, Грузия, Армения, Молдова, в самата Русия. У нас обликът им е свързан с намерението да се подрие сравнително балансираната политика на ГЕРБ и Борисов. Мобилизирани са и хвърлени в самоубийствени атаки всички налични групички, партийки и волнонаемни се активисти. В пълно съгласие с глобалната стратегия на либералните центрове от двете страни на Атлантика за създаване и поддържане на световен хаос, силно желателно да е управляем, но е допустимо и да не е. Ето какво се установява зад вкарването на омбудсмана Манолова в конфликтна кампания срещу ключова властова позиция на ГЕРБ. В тази връзка са излишно заядливата декларация на МВнР срещу някаква руска изложба, задържанията и разпитите на безобидните активисти на „Русофили“ с намеци за намеса в наши избори от страна на бившия руски разузнавач ген. Решетников. Мая Манолова явно рискува политическата си кариера като се включва в тази схема, но… не е могла да откаже. Та се налага от всенародна Майка Тереза да се преквалифицира на кандидатка за кмет. Сега пробва да изобразява вбесена от софийските неуредици, далавери и управленски провали реформаторка. Още първите крачки в кампанията й са необмислени, неразумни, с елементи на авантюризъм. Основани главно върху много бледата перспектива отвън яко да натиснат гербаджиите и така да й подарят победата. В инициативния комитет „Да подкрепим Мая Манолова“ не се забелязват нито управленци с опит, нито значими и представителни за столичани личности. Някакви джендъристи като нея, певички, културтрегери, „убити от системата“, доста дежурни протестери срещу разни неща като председателя Вапцаров, адвокати, Криско и туй то. Етикетираха Корнелия Нинова като „нехаризматичната и скандална“, БСП като „въпросната партия“, щели да отправят апел към малки политически партии, необвързани със статуквото, некомпрометирани и неучастващи в управлението. Не става с такива, но дори и да стане кмет. Няма с кого Манолова да управлява без доверени общински съветници, едва ли може да очаква полезно съдействие от правителството. Прилага предизборна схема, подобна на тези в Армения, Грузия и Украйна, но профилът й не влиза в нея. Не е нов играч, а протеже на Станишев, обгрижена пълноценно от Борисов и така е напълно неподходяща за ново лице, противник на статуквото и корупционния модел. Открито и твърдо подкрепи Истанбулската конвенция, която не само Конституционният съд отхвърли, но е неприемлива и за над 80 процента от българите. Неизбежно ще продължи да дава назад-напред и в кампанията, но без да получи от това ползи. Времената са други.", "date": "2019.09.11", "title": " Джендъристката Манолова назад-напред\t"}
{"url": "https://trud.bg/72-%d0%b3%d0%be%d0%b4%d0%b8%d1%88%d0%b5%d0%bd-%d1%80%d1%83%d1%81%d0%bd%d0%b0%d0%ba-%d1%81%d0%b5-%d0%b5-%d1%83%d0%b4%d0%b0%d0%b2%d0%b8%d0%bb-%d0%b2-%d0%bf%d0%be%d0%bc%d0%be%d1%80%d0%b8%d0%b5/", "text": "Морето взе още две жертви. Само за ден са се удавили двама туристи – украинец и руснак. Инцидентите станали на 10-ти септември в Обзор и в Поморие. 53-годишният украински турист, отседнал в Обзор, влязъл да плува към 11.20 часа в на централния плаж в селището, в близост до спасителен пост №10 пред хотел „Парайзо“. Мъжът обаче не успял се справи с бурното море и намерил смъртта си. Същият ден към 15.00 часа се удавил и 72-годишен руски турист. Инцидентът станал в района на местността „Косата“ в северната част на Поморие. Телата на двамата удавници са откарани за аутопсия в отделение „Съдебна медицина“ при УМБАЛ – Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Морето взе две жертви за ден\t"}
{"url": "https://trud.bg/%d1%8f%d0%b4%d0%b5%d0%bc-%d0%b7%d0%bb%d0%b0%d1%82%d0%bd%d0%b8-%d0%b2%d0%bd%d0%be%d1%81%d0%bd%d0%b8-%d0%b4%d0%be%d0%bc%d0%b0%d1%82%d0%b8/", "text": "Импортът расте с 18 на сто всяка година  Стоката е основно от Гърция, Турция и Македония Българите са изяли над 88 хиляди тона вносни домати през миналата година. За 2019 г. прогнозата е количеството да стигне 78 хиляди тона. С 18% расте вносът на домати у нас годишно за последните 5 години, показва анализ на Центъра за икономически изследвания в селското стопанство. В същото време въпреки ниската цена на зеленчука в чужбина, у нас те се продават в пъти по-скъпо. В Турция, откъдето идват основните количества, в последните седмици на август цените на доматите са паднали до около 0,20 – 0,25 долара за килограм (около 0,44 лв. за кг). В Холандия и Испания, които са сред най-големите производители в Европа, цените на едро за месец август са около 0,80 евро/кг (1,60 лв. за кг). У нас обаче вносните домати вървят по 1,28 лв. за килограм, показват последните данни на Държавната комисия по стоковите борси и тържищата. Цените на европейските домати като цяло през това лято са сред най-високите за последните 5 години. Това се обяснява с горещото време и увеличението на разходите, които растат непрекъснато за последните 10 години, твърдят експертите. Ударно внасяме и краставици, и чушки. Импортът на краставици през 2018 г. достига 29 хиляди тона, като за последните 5 години той расте с около 10 на сто. Прогнозата на експертите е тази година по пазарите у нас 30 хиляди тона от краставиците да са внос. Подобни са и цифрите за пипера. Миналата година у нас са внесени 29 хиляди тона, като през последните 5 години увеличението е с около 14 на сто. Само за първите пет месеца на тази година у нас са внесени 141,6 хиляди тона пресни зеленчуци, показват последните данни на земеделското министерство.. Според земеделските производители близо 80 на сто от зеленчуците и плодовете, които се продават у нас, са вносни. Доматите, чушките и краставиците идват основно от Гърция, Турция и Македония. Ако политиката в земеделието продължи, до 10 години на пазара няма да има български зеленчуци, коментира за “Труд” Мариана Милтенова, председател на Националния съюз на градинарите в България.   Царят на розовия домат Венцислав Петков:  Идват тирове със стока от Полша и Турция Ваня Недялкова Вносните домати влизат у нас на много по-ниски цени от родните, макар че се плащат мита, и това убива родното производство. Това коментира пред “Труд” производителят от Мало Конаре Венцислав Петков, известен като Царя на розовия домат. “По борсите и тържищата това лято видях неща, които не са се случвали от 10 години. Точно в разгара на сезона, когато има изобилие от български домати, по борсите спираха тирове натоварени със стока от Полша, Македония и Турция”, посочи той. По думите му нашите домати са на цена от 1,20 лв., а вносните са 90 стотинки, даже и по-малко, и никой не купува родното. “Имаше колеги, които направо оставяха кашоните с продукция по борсите, зарязваха цели бусове, пълни с домати”, разказа Петков. Според него ниските цени на вносните домати се дължат на високите субсидии в изброените страни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Ядем златни вносни домати\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b1%d0%b5%d0%b7-%d0%bf%d1%80%d0%b5%d0%b4%d0%bf%d0%b0%d0%b7%d0%b5%d0%bd-%d0%ba%d0%be%d0%bb%d0%b0%d0%bd-%d0%ba%d0%b0%d1%82%d0%b0%d1%81%d1%82%d1%80%d0%be%d1%84/", "text": "43-годишен бургазлия без предпазен колан в автомобила си „Волво В50“ касатрофира самостоятелно и загина на място. Катастрофата станала около 00.11 часа на 11-ти септември на около километър преди разклона за хотелски комплекс „Свети Тома“ в посока Приморско. По неустановен до момента начин колата се преобръща в гориста местност извън пътното платно.  Служители от звено „Пожарна безопасност и защита на населението“ в Созопол с моторни триони разчистили растителността и дърветата, за да стигнат до местопроизшествието. Тялото на водача е открито на задната седалка в купето на автомобила. Установено е, че той шофирал без да ползва предпазен колан. Трупът на бургазлията е откаран за аутопсия в отделение „Съдебна медицина“ при УМБАЛ – Бургас. Предстои извършването на повторен оглед. Работата по случая продължава от служители на Районно управление – Созопол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Шофьор без предпазен колан катастрофира, загина на място"}
{"url": "https://trud.bg/%d0%b8%d0%b7%d0%b2%d1%8a%d0%bd%d1%80%d0%b5%d0%b4%d0%bd%d0%b0-%d0%b8%d0%bc%d1%83%d0%bd%d0%b8%d0%b7%d0%b0%d1%86%d0%b8%d1%8f-%d0%b7%d0%b0-%d0%bc%d0%be%d1%80%d0%b1%d0%b8%d0%bb%d0%b8-%d1%89%d0%b5-%d0%b8/", "text": "Извънредна имунизационна кампания за морбили е разпоредена от здравния министър в Сливен и областта, въпреки че към момента там няма регистриран случай на инфекцията. „Това се налага, тъй като е направена преценка, че сме област с рискови групи от населението”, каза д-р Даниела Калева, директор на дирекция „Надзор на заразните болести” в РЗИ. Кампанията ще бъде осъществена до 4 октомври и ще обхване всички деца на възраст между 1 г. и 1 месец и 8 години. Личните лекари са ангажирани да издирят малките си пациенти, за да бъдат имунизирани. Екипи от РЗИ ще имунизират децата, които са без общопрактикуващ лекар. В хода на кампанията ще се решава дали да се открият пунктове за имунизация на място, в големите квартали с рискови групи. В края на 2009 – началото на 2010 година кварталите „Надежда” и „Никола Кочев” пламнаха от морбили, както и ромските махали в някои от селата. По данни на мрежата от здравни медиатори, 500 деца и възрастни са били хоспитализирани тогава, 1500 пациенти са се лекували в домашни условия. За съжаление, дребната шарка взе и жертви. Към 3 септември т.г. в страната са регистрирани 1 158 случая на морбили в 14 области. Най-засегнати са областите София, Благоевград, Кюстендил, Пазарджик, Монтана, София – град. Дребната шарка е една от най-заразните инфекции. Вирусът се разпространява по въздушно-капков път и може да доведе до тежки усложнения, съобщиха от РЗИ. Заболява всеки, който не е преболедувал или не е ваксиниран. След ваксинацията се изгражда траен пожизнен имунитет.", "date": "2019.09.11", "title": " Извънредна имунизация за морбили ще има и в Сливен и областта"}
{"url": "https://trud.bg/%d1%80%d1%83%d1%81%d0%b8%d1%8f-%d1%83%d0%ba%d1%80%d0%b0%d0%b9%d0%bd%d0%b0-%d0%b8-%d0%b5%d1%81-%d1%89%d0%b5-%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f%d1%82-%d0%bd%d0%b0-19-%d1%81%d0%b5/", "text": "Тристранните консултации между Русия, Украйна и Европейския съюз за транзита на газ ще се състоят на 19 септември, съобщи пред журналистите руският министър на енергетиката Александър Новак, цитиран от ТАСС. „Ние с господин Марош Шефчович (вице-председателят на ЕК за енергийния съюз ) обсъждахме тази дата. Доколкото разбрах, украинската страна също е съгласувала тази дата. Считаме за съгласувана датата 19-ти. Ние, от руска страна, сме готови да проведем такива преговори“, заяви Новак. Основната тема на срещата ще бъде обсъждане на условията за доставка и транзит на руски газ за ЕС през територията на Украйна от 2020 г., тоест след приключване на действащия транзитен договор. Европейската комисия предлага на Русия и Украйна да сключат нов дългосрочен транзитен договор за период от 10 години с гарантиран годишен обем газ, изпомпван през украинската ГТМ. Това трябва да осигури на Киев приходи от Русия в размер до 3 милиарда долара годишно като плащане за транзит. Русия просто предлага да удължи настоящия договор за една година.", "date": "2019.09.11", "title": " Русия, Украйна и ЕС ще преговарят на 19 септември за транзита на газ"}
{"url": "https://trud.bg/%d0%bf%d1%83%d1%82%d0%b8%d0%bd-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b4%d0%b8%d0%bb-%d0%b1%d1%83%d1%88-%d0%b7%d0%b0-%d0%b0%d1%82%d0%b5%d0%bd%d1%82%d0%b0%d1%82%d0%b8%d1%82%d0%b5-%d0%bd/", "text": "Руският президент Владимир Путин е предупредил своя американски колега Джордж Буш за терористична атака срещу Америка два дни преди атентата на 11 септември 2001 г., заяви Джордж Биби, бивш директор на анализите в ЦРУ. Според една от версиите на американското разследване към ужасната трагедия може да са били замесени и саудитските власти. Ето историята. На 9 септември 2001 г. руският президент Владимир Путин предупреждава своя американски колега Джордж Буш за предстояща терористична атака срещу Америка, заяви Джордж Биби, директор на анализите в Националния център за интересите на САЩ, в новата си книга. Биби прекарва над две десетилетия в държавна служба като анализатор на разузнаването, дипломат и политически съветник, включително и като директор на анализите в ЦРУ. Новата му книга се казва „Руският капан: как нашата сенчеста война с Русия може да се превърне в ядрена катастрофа“. „Путин се обади на президента Буш два дни преди атентата, за да го предупреди, че руското разузнаване е забелязало признаци на предстояща терористична атака. Нещо, което е подготвено във времето, ще дойде от Афганистан“, се казва в текста. Още през декември 1998 г. центърът за борба с тероризма на ЦРУ съобщава на тогавашния шеф на Белия дом Бил Клинтън, че Ал Кайда подготвя атаки в САЩ, които могат да включват и отвличане на самолети. На 1 май 2001 г. ЦРУ информира Белия дом за това че, „група терористи в момента се намира в САЩ“ и вече планира терористични атаки. През юни 2001 г. британското и американското разузнаване провеждат голяма съвместна среща на върха, където според Ричард Дирлоу, ръководител на тайната разузнавателна служба МИ 6, „основната тема беше голямото терористично събитие“, както и че обичайната среща „се превърна в нещо нерутинно“. В британския доклад от 6 юли 2001 г. е написано: „Най-вероятното място за подобна атака срещу Запада от страна на UBL (Осама бин Ладен) и тези, които споделят неговия дневен ред, са държавите от Персийския залив или страните от Близкия изток“. През същия месец директорът на ЦРУ Джордж Тенет се среща със съветника по националната сигурност на САЩ Кондолиза Райс, за да я информира за прихванати съобщения и други строго секретни разузнавателни данни, показващи нарастващата вероятност Ал Кайда скоро да атакува в САЩ. Райс изслушва доклада, но заявява, че тя не вярва в това и че сега Вашингтон има други приоритети, върху които трябва да се съсредоточи. Министърът на отбраната Доналд Ръмсфелд също поставя под въпрос тази информация и я нарича измама, предназначена да прецени реакцията на американската общественост и на властите в САЩ. На 6 август Буш провежда ежедневен брифинг, озаглавен „Бин Ладен е решен да атакува САЩ“. Държавният глава предупреждава, че терористите планират да използват достъпа на своите оперативни лица в САЩ, за да започнат терористична атака. Информацията на ФБР посочва подготовката за кражба на транспортно средство. Друго предупреждение идва от Ахмад Шах Масуд, лидерът на обединените афганистански полеви командири „Северен алианс“, които помагат на ЦРУ в борбата срещу талибаните. В реч от април 2001 г. пред Европейския парламент в Брюксел Масуд казва, че неговите разузнавачи са получили данни за предстояща мащабна терористична атака в САЩ. Масуд беше убит от Ал Кайда два дни преди атаките или в същия ден, в който Путин звъни на Буш с предупреждение за нападението. На 11 септември 2001 г. терористите завземат четири пътнически самолета. Два от тях правят таран на кулите на Световния търговски център в Ню Йорк. Терористите насочват друг самолет към Пентагона във Вашингтон, а четвъртият самолет се разбива в полето на щата Пенсилвания. В атентата загиват 2977 души. Осама бин Ладен е ликвидиран в Пакистан през 2011 г. по време на специална операция на американските спецчасти. Заповедта за извършването на тази операция бе дадена от Барак Обама, който по това време е президент на САЩ. Според една от версиите на официалното разследване, саудитските власти може да са били замесени в ужасната трагедия, и може би са подкрепяли Ал Кайда, чийто членове вероятно са извършили терористичните атаки на 11 септември 2001 г. В същото време официален Рияд отрича каквото и да било съучастие в случилото се и също така заяви, че ще разпродаде своите активи в САЩ, за да предотврати тяхната конфискация в случай на положителни съдебни решения по делата, възбудени от американските граждани, съобщава агенция ФАН.   Мнозина не вярват в официалната версия на властите След разследването на терористичните атаки много хора спряха да вярват в официалната версия на американските власти, че терористи от Близкия изток са замесени в терористичното нападение. Противниците на тази позиция цитират редица несъответствия в официалната версия, както и няколко факта по отношение на финансовата страна на трагедията. Тези данни според тях показват, че нападението е извършено от самите американски власти с помощта на американските разузнавателни служби. (Превод за „Труд“ – Павел Марков)", "date": "2019.09.11", "title": " Путин предупредил Буш за атентатите на 11 септември 2001 г.\t"}
{"url": "https://trud.bg/%d0%bf%d0%be%d0%ba%d0%b0%d0%b7%d0%b2%d0%b0%d1%82-%d0%b2-%d0%b1%d1%83%d1%80%d0%b3%d0%b0%d1%81-%d0%ba%d0%be%d0%bb%d0%b0%d1%82%d0%b0-%d0%bd%d0%b0-%d0%b4%d0%b6%d0%b5%d0%b9%d0%bc%d1%81-%d0%b1%d0%be%d0%bd/", "text": "Колата на агент 007 – Джеймс Бонд – „Астин Мартин DB5“ може да бъде видяна за няколко часа в Бургас. Макетът на емблематичното возило е сред 2000 умалени експонати на впечатляващи коли, които ще бъдат показани само на 14-ти септември в зала „Георги Баев“ на културен център „Морско казино“. Возилата са в мащаби 1:64, 1:43; 1:24; 1:50; 1:18, 1:12. Сред тях има макети на редки и много ценни модели като полицейски „Мерцедес Понтон“ от 1953, „Autoart – Mercedes 600“ oт 1966, „CMC“, „Minichamps“, „Kyosho“, „Otto models“, „GT Spirit“, модели на „Ferrari“, „Porsche“, „Lamborghini“. В изложението са включени и модели на „Лада“, „Москвич“, „Волга“, „Зил“, „Газ“ и дори строителна техника. Интересни модели на мотоциклети и таксита също ще намерят място в „автопарка“. На експото за първи път ще бъде представен умален модел на състезателната кола на първата жена рали шампион. Макетът е изработен в Украйна. Експонатите, които са различни по вид и дизайн – от ретро до модерни и тунинг модели са собственост на близо 100 колекционери.  Много от тях са с перфектна детайлизация и се доближават максимално до оригинала. Експозицията ще може да се види само на 14-ти септември, събота, от 10.00 – 19.00 часа, при вход свободен.", "date": "2019.09.11", "title": " Показват в Бургас колата на Джеймс Бонд\t"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%bf%d1%80%d0%b5%d0%b4-%d0%b3%d1%80%d0%b0%d0%b6%d0%b4%d0%b0%d0%bd%d0%b8-%d0%be%d1%82-%d0%be%d1%80%d0%bb%d0%b0%d0%bd%d0%b4/", "text": "Вашите пари от данъци трябва да ги виждате инвестирани в квартала. С тези думи лидерът на БСП – София Калоян Паргов се обърна към граждани от столичния квартал „Орландовци“, съобщиха от пресцентъра на партията. На срещата с хората присъстваха още народният представител от „БСП за България“ Николай Цонков, общинският съветник от групата на социалистите Иван Таков и кандидатът на БСП за кмет на район „Сердика“ Янко Янков. „Хората предложиха част от улиците в квартала да ги направим еднопосочни. Това може да бъде реализирано. По-големият проблем обаче е инфраструктурата. С тези дупки и асфалт от времето на социализма няма как да продължаваме. Същото е положението във „Връбница“, в „Обеля“, в „Овча купел“, в „Хаджи Димитър“… Крайните квартали са забравени от управляващите. А всички плащаме данъци. Парите от тях трябва да се връщат при нас, в квартала ни. Да ги виждаме инвестирани там, където живеем. А не да гледаме как ги влагат в ремонти и ремонти на ремонтите на „Граф Игнатиев“, на „Дондуков“ и около жълтите павета. Представете си само – с 24 милиона лева бюджет район „Сердика“ ще светне“. А управляващите в Столична община ги инвестираха в ремонт на по-малко от километър на „Графа“. Калоян Паргов представи пред гражданите и кандидата на БСП за кмет на район „Сердика“ Янко Янков. „Назад във времето той вече е бил кмет и има опит. Освен това е инженер, транспортен деятел, полковник. Той прие поканата ми да бъде кандидатът на БСП за кмет на този район. Вярвам, че вие, гражданите, заедно с Янко Янков и с нашата подкрепа, ще успеем да се справим с проблемите и да направим от район „Сердика“ по-добро и по-уютно място за живеене“, каза лидерът на БСП – София. Той припомни, че заедно с гражданите от „Орландовци“ вече имат постигнати успехи. Безспорно най-големият от тях е забраната за минаване на тежкотоварни камиони по улица „Рояк“ и асфалтирането й заедно с ул. „Жак Дюкло“. „От около месец вече работя „на терен“, както се казва, и познавам добре проблемите на хората от квартала, коментира Янко Янков. – Това, което чух на срещата, не ме изненадва. Въпросите, поставени от гражданите, и проблемите, които те посочиха, са реални. Имах време дори да помисля как да подредя проблемите, съставих вече един проектоплан и ги разделих по важност и по начин на решаване. Защото едните зависят от администрацията на район „Сердика“, други са в компетенцията на Столична община, а трети – на други институции на държавно ниво. Срещите продължават. Когато приключат, ще направя анализ и ще подредя проблемите според приоритета. След това ще направя план-програма за решаването им. Всичко това ще представя на гражданите. Ще им покажа как аз виждам работата през следващите 4 години. И твърдо ще поема отговорността да разрешим всички проблеми, които зависят от районната администрация. За справянето с другите ще се боря, докато не постигна успех“. Според Иван Таков, проблемите на гражданите в крайните квартали са породени от пълната липса на политики и приоритети от страна на Столична община към тези части от София. „Повече от 6 години ние говорим за това, че градът се развива на две скорости, коментира той. – Много бих искал да получа отговор на въпроса защо Столична община дава 15 милиона лева в момента, за да асфалтира бул. „България“? Това ли е най-големият проблем в града? Толкова ли е зле този булевард, че се налага с приоритет да бъде ремонтиран? Защо не погледнат вътрешнокварталните улици? Защо не ви питат вас, гражданите от кварталите, дали имате проблем с детските градини и ясли. Вече 20 години този въпрос стои нерешен. Бюджетът на Столична община за тази година е 1,7 милиарда лева. За чистотата на София са заделени 208 милиона. По-чист ли е градът? Въздухът по-чист ли е? Преди 10 години бюджетът за чистота е бил 140 милиона. За тази е двойно по-висок. А можем ли да кажем, че София е двойно по-чиста от тогава?! Въпросите са много, а отговорите от това управление на Столична община са незадоволителни. Затова е толкова нужна промяната“.", "date": "2019.09.11", "title": " Калоян Паргов пред граждани от „Орландовци“: Вашите пари от данъци трябва да ги виждате инвестирани в квартала"}
{"url": "https://trud.bg/%d0%b2%d1%81%d1%8f%d0%ba%d0%be-%d0%bf%d1%8a%d1%80%d0%b2%d0%be%d0%bb%d0%b0%d1%87%d0%b5-%d1%81-%d0%b4%d0%b0%d1%80-%d0%ba%d0%bd%d0%b8%d0%b3%d0%b0/", "text": "Заедно с първия буквар и учебните помагала, в Шумен всеки първокласник ще получи дар книга от кмета Любомир Христов. „Здравей първокласник“ е специален жест към шуменчетата, защото издателството я отпечатва с различна последна страница. На нея е изписан химна на града „Оттука започва България“, а илюстрацията е монумента „Създатели на българската държава“ над Шумен. Подарък книга от градоначалника е традиция – предишни години това беше приказката „Меко казано“ на Валери Петров. Сега 714 момичета и момчета, разпределени в 36 паралелки, ще прекрачат за първи път училищния праг в община Шумен. Те са с 35 по-малко от миналата учебна година, отчете зам.кметът по образование Найден Косев. Той уточни, че родените през 2012 г., подлежащи на записване в първи клас, са 1001 деца, но явно семействата им са избрали друго място за живеене и учене. Същата тенденция за намаляване на децата е факт и в забавачките, където са записани 2 850 малчугани, а през 2014 г. са били със 184 повече.", "date": "2019.09.11", "title": " Всяко първолаче с дар книга"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%b5%d0%b2%d1%80%d0%be%d0%bf%d0%b0-%d0%b2%d0%b5%d1%87%d0%b5-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d1%80%d0%b0%d0%b7%d1%87%d0%b8%d1%82%d0%b0-%d0%bd/", "text": "САЩ вече не са „автоматичен защитник“ на Европа и затова трябва да се вложат повече усилия за обезпечаване на собствената сигурност. Това заяви германският канцлер Ангела Меркел в хода на дебатите в Бундестага за федералния бюджет през 2020 година. По думите на Меркел, САЩ са свръхдържава във военен и икономически смисъл и Европа е силно свързана с Америка, независимо от някои различия във възгледите. Но САЩ вече няма „автоматично“ да защитават Европа, както по време на Студената война. Затова, подчертава канцлерът, Европа трябва да вложи повече усилия, за да обезпечи собствената си сигурност. „Европа е свързана чрез ценностите си с тази свръхдържава, независимо от всички различия в мненията. Имаме много общо, но вече няма автоматизъм в това, както по време на Студената война, че те ще играят ролята на защитник на Европа“, заяви Меркел, като добави, че в момента стават сериозни промени по света и баланса на силите се променя.", "date": "2019.09.11", "title": " Меркел: Европа вече не може да разчита на военна защита от страна на САЩ"}
{"url": "https://trud.bg/%d1%81%d0%bb%d0%b0%d0%b2%d0%b8-%d1%82%d1%80%d0%b8%d1%84%d0%be%d0%bd%d0%be%d0%b2-32-%d0%bf%d0%b0%d1%80%d1%82%d0%b8%d0%b8-%d0%bd%d0%b5-%d0%b2%d1%80%d1%8a%d1%89%d0%b0%d1%82-%d0%bd%d0%b0%d0%b4%d0%b2/", "text": "32 български партии упорито отказват да върнат доброволно надвзетите партийни субсидии, напомни Слави Трифонов във фейсбук. От разкрития   и   стана ясно, че от политическите сили с над 1% на парламентарни избори са прибирали пари и за вота на всички останали формации – в последните години 13,23 лв. вместо 11 лева на глас. Народното събрание се принуди да постанови с промени в Закона за политическите партии възстановяване на надвзетите пари за последните 3 години. Парламентът гласува и субсидията да стане 1 лев на глас, но това ще влезе в сила за третия транш за 2019 г., който ще бъде отпуснат на 30 септември. „Към днешна дата най-много дължи БСП – над 3,5 млн. лв. След това най-много дължат три партии от управляващата коалиция – НФСБ, АТАКА и ВМРО. Те не са върнали общо над 1,3 млн. лв. Сигурно им е патриотично да не ги връщат“, посочва Трифонов. „На ударени се правят и много извънпарламентарни партии. Например, АБВ на Румен Петков не е възстановила 56 700 лв., ДСБ на ген. Атанас Атанасов – 47 078 лв., отрочето на Миглена Кунева ДБГ – 38 223 лв., „Гергьовден“ на търсещия таланти Дилов-син – 7 779 лв. Интересно е, че неправомерно надвзетите субсидии не е възстановила и особено активната напоследък партия СДС“, изрежда още Слави. „Николай Бареков също не иска да връща пари. Неговата партия „Движение Презареди България“ дължи 38 904 лв. или иначе казано – няколко бутилки скъпо шампанско в Сен Тропе. Особено интересен е случаят с „Глас народен“ на Светльо Витков и „Движение 21“ на Татяна Дончева. Партията на Светльо Хиподила до ден днешен не ще да върне 15 539 лв., при положение, че в края на 2018 г. е декларирала налични 208 000 лв. Партията на Татяна Дончева също не ще да връща горе-долу същата сума – 16 324 лв.“ посочва Трифонов. „Най-важното е, че всички тия партии, които не връщат надвзетото, ще имат наглостта да искат вашето доверие на предстоящите местни избори. А как се гласува доверие на хора, които не искат да върнат взетите по незаконен начин ваши пари“, пита той и сравнява ситуацията с това човек с неплатени глоби за груби нарушения на пътя да се кандидатира за шеф на КАТ. Вижте данните на Министерството на финансите за дължимите от партиите суми в галерията: АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Слави Трифонов: 32 партии не връщат надвзетите субсидии, а ще искат доверие на местните избори\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bc%d0%b8%d0%bd%d0%b8%d1%81%d1%82%d1%8a-3/", "text": "„С Гърция сме стратегически партньори. Четиристранният формат на разговори между България, Гърция, Румъния и Сърбия работи много добре, особено в реализирането на инфраструктурните проекти“. Това заяви министър-председателят Бойко Борисов в началото на срещата с министъра на външните работи на Гърция Николаос Дендиас, съобщиха от правителствената информационна служба. По време на разговора премиерът Бойко Борисов изтъкна важността на ускоряването на реализацията на газовия интерконектор между България и Гърция, който е приоритетен за страната ни. „Това е важно за диверсификацията. Вече осигурихме напълно финансирането на интерконектора България-Гърция. Капацитетът е от 3 до 5 млрд кубически метра газ“, посочи още министър- председателят. В рамките на срещата беше декларирано желанието на България и Гърция да продължат реализирането и на други инфраструктурни и енергийни проекти, които ще бъдат в интерес и на двете държави. На срещата беше акцентирано и върху големия потенциал в сферата на туризма, който двете страни развиват през последните години, като премиерът Борисов подчерта значението на автомагистрала „Струма“ за свързаността с южната ни съседка. Премиерът Бойко Борисов и гръцкият министър Николаос Дендиас бяха единодушни, че между България и Гърция съществуват отлични двустранни отношения, които ще продължат да бъдат насърчавани във всички сфери от взаимен интерес. По време на срещата беше посочено, че икономическото сътрудничество остава приоритет в двустранното партньорство и двете страни подкрепят всяка инициатива, която би допринесла за активизиране на търговско- икономическите връзки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Премиерът се срещна с министъра на външните работи на Гърция\t"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%b7%d0%b5%d0%bb%d0%b5%d0%bd%d1%81%d0%ba%d0%b8-%d0%bf%d0%be%d0%b4%d0%bf%d0%b8%d1%81%d0%b0-%d0%b7%d0%b0%d0%ba%d0%be%d0%bd-%d0%b7%d0%b0-%d0%be%d1%82/", "text": "Украйнският президент Владимир Зеленски подписа указ за отпадане на депутатския имунитет, съобщава  . По-рано Върховната рада прие окончателно закона, с който се предлага промяна в Конституцията в частта, отнасяща се до отпадане на депутатския имунитет от януари 2020 г. Депутатът от партия „Опозиционна платформа – за живота” Василий Нимченко заяви, че партията му ще оспори закона пред Конституционния съд, тъй като е приет с нарушения. През есента на 2017 г. парламентът на Украйна изпрати за становище в Конституционния съд два законопроекта за отмяна на депутатския имунитет. Президентският законопроект на тогавашния държавен глава Петро Порошенко предвижда отмяна на имунитета от 1 януари 2020 г. Според втория проект имунитетът на депутатите следва да отпадне едва след влизането на съответния закон в сила. Тогава Конституционният съд призна и двата законопроекта за конституционносъобразни. Имунитетът на депутати и съдии е вписан в Конституцията. Внасянето на изменения в нея изисква специална и продължителна процедура. За това е необходимо парламентът да изпрати предложението за такива изменения в Конституционния съд, а след положително становище законопроектът трябва да бъде гласуван на първо четене от поне 226 депутати. Законът може да бъде приет окончателно на следващо гласуване с минимум 300 гласа.", "date": "2019.09.11", "title": " Владимир Зеленски подписа закон за отпадане на депутатските имунитети в с Украйна"}
{"url": "https://trud.bg/%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%ba%d1%80%d1%83%d0%bf%d0%bd%d0%be-%d0%b4%d0%b0%d1%80%d0%b5%d0%bd%d0%b8%d0%b5-%d0%be%d1%82-%d0%b3%d0%b5%d1%80%d0%bc%d0%b0%d0%bd%d0%b8%d1%8f/", "text": "Полицията в Елена получи голямо дарение от мебели за обзавеждането на новата сграда, в която ще бъде настанено Районното управление. Дарението е осигурено с любезното съдействие на почетния консул на Република България в провинция Хесен – ФР Германия. Инго-Ендрик Ланкау е и почетен член на германо-българското дружество в Дармщат с 40-годишна ползотворна дейност без прекъсване в отношенията между двете страни. Миналата есен почетният консул посети град Елена и се срещна с кмета инж. Дилян Млъзев. Като дългогодишен преподавател и специалист в областта на пожарната и аварийната безопасност, гостът прояви интерес и посети Районната противопожарна служба и Районното полицейско управление в града. По това време вече се извършваше ремонт на сградата на бившата детска градина в Елена, която общината предостави на полицията с договор за дарение. Още тогава почетният консул откликна на молбата на началника на РУ на МВР главен инспектор Тодор Тодоров и пое ангажимент за доставка на запазени мебели за сградата. Преди половин година обзавеждането бе събрано на склад от полицията в гр. Майнц, в съседната на Хесен провинция Райнланд Пфалц. Доставката се забави заради усилено търсене на спонсор на транспортните разходи. Те бяха поети от „Изола-Петров“ ЕООД София – водещ производител на хидроизолационни материали. Благодарение на отзивчивостта на дружеството, дарението пристигна безпрепятствено от Майнц в Елена. Над 230 броя мебели – бюра, шкафове, контейнери, маси, столове вече са разпределени по стаите. Очаква се в скоро време полицейските служители да се преместят в новата сграда. Сега управлението се помещава в една от най-старите постройки в Елена – бившият конак, строен преди повече от век. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Пристигна крупно дарение от Германия за новата сграда на полицията в Елена"}
{"url": "https://trud.bg/%d0%bf%d1%80%d0%be%d0%b1%d0%b0%d1%86%d0%b8%d1%8f-%d0%b7%d0%b0-%d0%bf%d1%8a%d1%82%d0%b5%d0%bd-%d0%bd%d0%b0%d1%80%d1%83%d1%88%d0%b8%d1%82%d0%b5%d0%bb-%d0%be%d0%b1%d0%b8%d0%b6%d0%b4%d0%b0%d0%bb-%d0%bf/", "text": "Почерпен водач, движил се с несъобразена скорост, обиждал полицаи, блъскал ги с ръце и опитал всячески да пречи на проверка, след като те го застигнали и спрели. Пътната разправия със съпротивата, оказана на служителите на полицията, е станала в края на август между търговищките села Пробуда и Васил Левски. Сега инцидентът влезе в съда, където водачът е отговарял за хулиганското си поведение. Той е сключил споразумение с прокуратурата и така е получил пробация.  Мерките са задължителна регистрация и срещи с пробационен служител в продължение на 6 месеца. В деня на нарушението полицаи засекли автомобил да кара с висока скорост по главния път София-Варна, в отсечката между  двете търговищки села. Застигнали колата, а водачът всячески опитал да пречи на проверяващите, които се усъмнили, че е и пиян. Дрегерът отчел под 1,2 промила, а шофьорът блъскал с ръце проверяващите и колата им, обиждал ги и извършил други хулигански прояви.", "date": "2019.09.11", "title": " Пробация за пътен нарушител, обиждал полицаи"}
{"url": "https://trud.bg/%d0%ba%d0%b8%d0%bc-%d0%ba%d0%b0%d1%80%d0%b4%d0%b0%d1%88%d0%b8%d1%8f%d0%bd-%d1%81%d0%bf%d0%b5%d1%87%d0%b5%d0%bb%d0%b8-2-%d0%bc%d0%b8%d0%bb%d0%b8%d0%be%d0%bd%d0%b0-%d0%b7%d0%b0-%d0%b1%d1%80%d0%be%d0%b5/", "text": "Всичко, до което Ким Кардашиян се докосне, й носи пари и то много пари. Поради това не е изненада, че още преди да лансира стягащото си бельо, бе изчислено, че риалити звездата ще получи 2 милиона долара само в първите секунди на продажбата. Интересното е, че става дума за същото стягащо бельо, което преди няколко месеца бе разкритикувано заради името му – Kimono, което японците приеха като обида. Съпругата на Кание Уест веднага промени името му на SKim и успехът му не закъсня. С високите си продажби Ким надмина приходите на дори най-популярната марка за стягащо бельо и бански в световен мащаб – Spandex. За първата си година на пазара марката отбеляза печалба от $4 милиона, която Ким натрупа само за минути. Според TMZ сайтът на Ким рухнал заради несмогването с поръчки, като е любопитно, че цените са много разумни – най-скъпият артикул е 100 долара.", "date": "2019.09.11", "title": " Ким Кардашиян спечели $2 милиона за броени секунди"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d1%87%d0%b8%d1%81%d1%82%d1%8f%d1%82-%d1%8f%d0%b7%d0%be%d0%b2%d0%b8%d1%80-%d1%82%d0%b8%d1%87%d0%b0/", "text": "Експерти от РИОСВ-Шумен, Регионалната лаборатория, Централната рибно-опазваща организация „Тича“ и доброволци ще почистят в събота замърсените участъци по протежението на яз. „Тича“. Усилията им ще бъдат съсредоточени в района на селата Ловец и Сушина. Инициативата ще се проведе с подкрепата и съдействието на Община Върбица и кметствата на двете села, които са ангажирани с извозването на отпадъците. На определено място ще се раздадат материали на желаещите да се включат.", "date": "2019.09.11", "title": " Доброволци чистят язовир „Тича“"}
{"url": "https://trud.bg/%d0%b1%d0%b4%d0%b6-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d0%bf%d1%80%d0%b0%d0%b7%d0%bd%d0%b8%d1%87%d0%bd%d0%be-%d0%bf%d1%8a%d1%82%d1%83%d0%b2%d0%b0%d0%bd%d0%b5-%d1%81-%d0%bf/", "text": "БДЖ организира празнично атракционно пътуване за всички свои клиенти, поради големия интерес към ретро подвижния състав. По повод Деня на Независимостта на България /22-ри септември/ по маршрута София-Черепиш-София специалното пътуване ще се осъществи с парния локомотив 01.23, а композицията ще е в състав от шест вагона, съобщиха от националния жп превозвач. Атракционният влак ще отпътува от Централна гара София в 09:10 ч. По време на престоя си туристите могат да посетят Черепишкия манастир „Успение Богородично”, както и да разгледат музейната част в комплекса. В обратното направление композицията с ретро локомотива ще потегли от гара Черепиш в 14:15 ч. Цената на билета за влака с парния локомотив № 01.23 между София и Черепиш ще бъде 29.50 лв. за пътуване в двете посоки (с включени запазени места). Децата до 7-годишна възраст ще пътуват безплатно без да ползват отделно седящо място, като при закупуване на билети е необходим документ, удостоверяващ тяхната възраст. Националният железопътен превозвач напомня, че децата на възраст до 10 години задължително пътуват с придружител. Продажбата за пътуване с атракционните влакове стартира от днес (11-и септември). Билети могат да бъдат закупени от билетните каси и железопътните бюра във всички гари в страната. Парният локомотив от серия 01.23 е произведен в локомотивната фабрика SLM Winterthur, Швейцария през 1935 г. и е представител на най-масовата серия бързоходни локомотиви в историята на българските железници. През 1979 г. локомотив 01.23 (последната машина от локомотивите от серия 01) е определен за музеен локомотив и става един от експонатите от музейната колекция „Железопътно наследство”. По случай 100-годишнината на ЖП тракция и депо София през 1988 г., 01.23 е възстановен като действащ музеен локомотив на БДЖ. На 20-и септември 1989 г. локомотивът обслужва влака „Ориент експрес” при преминаването му през България. През 2003 г. локомотивът е възстановен отново за движение и към настоящия момент се използва за атракционни, юбилейни и туристически пътувания, както и за участия във филмови продукции.", "date": "2019.09.11", "title": " БДЖ организира празнично пътуване с парен локомотив\t"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b3%d0%be%d1%82%d0%b2%d0%b8%d0%bc-%d1%86%d1%8f%d0%bb%d0%be%d1%81%d1%82%d0%bd%d0%b0-%d0%bf/", "text": "Заедно с Пътна полиция подготвяме цялостна програма за контрол на скоростта. Това каза пред журналисти кметът на София Йорданка Фандъкова. „Ние имаме грижата да маркираме отново всички пешеходни пътеки около училищата и детските градини. Към този момент над 60% от дейностите вече са изпълнени, очаквам до първия учебен ден да приключи тази задача“, заяви Фандъкова. Обръщам се към всички кметове на райони да обиколят и огледат училищата и детските градини, и ако някъде екипите се бавят, веднага да се обадят, за да можем да проконтролираме целия процес, добави тя. Кметът отбеляза, че през последните години усилено се правят повдигнати пешеходни пътеки и в столицата вече има около 330 такива. „Възложила съм да не се отказва на никое предложение за повдигната пешеходна пътека. Тази година направихме допълнително осветление на 85 пешеходни пътеки“, допълни кметът на София.", "date": "2019.09.11", "title": " Йорданка Фандъкова: Готвим цялостна програма за контрол на скоростта в София"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%bf%d1%80%d0%b5%d0%b4%d0%b0%d0%b4%d0%b5-%d0%bd%d0%b0-%d1%81%d1%8a%d0%b4-%d0%bf%d0%b5%d1%82%d0%b8%d0%bc/", "text": "Специализираната прокуратура внесе в Специализирания наказателен съд обвинителен акт срещу шест лица – петима сирийци и българка за участие в организирана престъпна група за финансиране на терористични организации, действащи на територията на Сирия. Участниците бяха задържани на 18 януари 2019 г., а събраните доказателства показаха, че те са действали като престъпна организация от началото на 2016 г., съобщиха от държавното обвинение. Групата извършвала небанкови парични преводи по арабската система хавала, и по-конкретно – трансферирала финансови активи на терористичната групировка „Ислямска държава“ от контролирани от нея сирийски територии към Турция, България и други държави от Европейския съюз (Германия, Великобритания, Швеция). Част от трансферираните от арабски държави пари били предоставяни на членове на терористични групи, пребиваващи на територията на Европа. Както получаването, така и предаването на средства, ставало срещу представяне на изписан на лист цифров код. Един от основните участници в групата – сирийският гражданин М.А., е бил касиерът на хавала на територията на България. За прикритие на незаконното трансфериране на големи парични суми той ползвал две фирми, регистрирани у нас на негово име. Родственици на М.А, в т.ч. негови братя и братовчеди, по това време били главните „хавалдари“ в Турция, Великобритания и други европийски държави. За паричните трансфери групата удържала като комисиона значителен процент от средствата и закратко придобила ресурс, който инвестирала в друг вид дейност. Участниците купували високопроходими джипове и пикапи в Германия, България и Румъния, прекарвала ги през българо-турската и турско–сирийската граница и ги предоставяла на територията на Турция и Сирия на членове на терористичните организации Фронт Нусра, известна като Хаят Тахрир Ал Шам, на сирийския клон на кюрдската ПКК, както и на други въоръжени опозиционни групи. Доказателствата по делото сочат, че участниците купили, прекарали през територията на България и Турция и предали на терористични организации в Сирия автомобили на стойност 9 423 518.51 щатски долара, или 16 459 023, 19 лв. След придобиването на колите те били регистрирани в КАТ-София на името на български граждани, които веднага след регистрацията издавали пълномощни на предварително подбрани от групата шофьори за откарването им в Турция – най-често в градове до турско-сирийската граница. Там автомобилите били предавани на чужденци, предимно сирийци, които ги прекарвали във вътрешността на Сирия и ги доставяли на крайните купувачи, членове на терористични организации. Те от своя страна плащали колите на групата, отново по системата хавала. Част от въпросните автомобили  били използвани за бомбени атентати. Участникът в групата – касиер на хавала в България поддържал преки контакти със свои контрагенти-хавалдари, които развивали аналогична престъпна дейност в Сирия, Турция, Швеция, Германия, Франция, Великобритания и Унгария, и имали изградени собствени престъпни групи на национално ниво. Всеки от участниците в „българската“ група е изпълнявал конкретни функции, свързани с организирането на нелегалните парични трансфери от и за чужбина, получаването и плащането на пари по системата хавала, документното оформяне на сделките с автомобили, регистрацията им, доставката им в Турция и Сирия. Петима от обвиняемите по делото са в ареста с определени от съда мерки за неотклонение „Задържане под стража“, един е с парична гаранция от 20 000 лева. Предстои Специализирания наказателен съд да определи дата за разпоредително заседание по делото.", "date": "2019.09.11", "title": " Спецпрокуратура предаде на съд петима сирийци и българка за финансиране на тероризъм\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d1%81-%d0%bf%d1%80%d0%be%d0%b5%d0%ba%d1%82-%d0%b7%d0%b0-%d0%bf%d0%be%d1%81/", "text": "С демонстрационен проект “Община Горна Оряховица работи за общество с нулеви отпадъци“ общинска администрация кандидатства по Оперативна програма „Околна среда“ 2014-2020. Съгласие за кандидатстване с проектното предложение дадоха и общинските съветници на своето заседание. Идеята на като цяло е да формира у гражданите екологично отношение към отпадъците, а не просто „изхвърляне“ в най-близкия съд. Проектът предвижда дейности насочени към предотвратяване на образуването на отпадъци, повторната им употреба и рециклирането. Една от дейностите предвижда провеждане на информационни кампании с граждани и бизнеса за разясняване на вредата от пластмасовите отпадъци за еднократна употреба, които оказват влияние върху околната среда, както и разнообразните възможности те да се избегнат от промяна в поведението на гражданите. Като част от проекта ще бъдат закупени и раздавани брандирани бутилки за минерална вода за многократна употреба на участниците в ежегодната лекоатлетическа щафетна обиколка на града. По този начин ще бъде демонстрирана пред обществеността добра практика, която без да нарушава удобството на хората, води до намаляване образуването на пластмасовите отпадъци. Друга много важна дейност от проекта ще бъде закупването и поставянето на контейнери за отпадъци от текстилни облекла. Местата на поставяне ще бъдат допълнително уточнени. Предстои да се проведе и информационна кампания сред гражданите, на какви изисквания трябва да отговарят дрехите, които ще се събират в контейнерите. Те трябва да са здрави, почистени и с добър външен вид. Предстоят също и много кампании за насърчаване на разделното събиране на отпадъци и предаването им за последващо рециклиране. Предвиждат се акции за събиране на отпадъчна хартия в училищата на територията на общината. По време на кампаниите ще бъдат раздавани информационни материали на децата, учителите и родителите за ползите от рециклирането, както и от повторната употреба и от предотвратяването на отпадъците с лесни методи за приложението им в ежедневието. Участниците ще получават награди. Кампаниите ще включват информационни материали в медиите, на интернет страницата на проекта, както и листовки, в които по достъпен и понятен начин идеята ще бъде разяснена.", "date": "2019.09.11", "title": " Община Горна Оряховица с проект за поставяне на контейнери за текстилни отпадъци\t"}
{"url": "https://trud.bg/%d1%82%d0%be%d1%80%d0%bd%d0%b0%d0%b4%d0%be-%d1%83%d0%b4%d0%b0%d1%80%d0%b8-%d1%8e%d0%b6%d0%bd%d0%b0-%d0%b4%d0%b0%d0%ba%d0%be%d1%82%d0%b0-%d0%b8%d0%bc%d0%b0-%d0%b3%d0%be%d0%bb%d0%b5%d0%bc%d0%b8-%d1%89/", "text": "Торнадо удари най-големия град в щата Южна Дакота – Сиукс Фолс, оставяйки след себе си множество разрушения. Силни гръмотевични бури имаше в няколко окръга в щата. Една болница е бола евакуирана, пише CNN. Кадри показват щетите, които са нанесли бурите. Изпочупени си стъкла на магазини, има много паднали дървета, които са блокирали пътища и са нанесли щети на автомобили. десетки сгради са спорутени тавани. Има паднали електропроводи. Прекъснат е токът на повече от 7000 души. Полицията е отправила предупреждение към хората да не предприемат пътувания. Все още не е ясно дали има пострадали след силните бури. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Торнадо удари Южна Дакота, има големи щети (СНИМКИ и ВИДЕО)"}
{"url": "https://trud.bg/%d0%bf%d1%80%d0%b5%d0%be%d0%b1%d1%80%d0%b0%d0%b7%d1%83%d0%b2%d0%b0%d1%82-%d0%b5%d1%82%d0%bd%d0%be%d0%b3%d1%80%d0%b0%d1%84%d1%81%d0%ba%d0%b8%d1%8f-%d0%bc%d1%83%d0%b7%d0%b5%d0%b9-%d0%bd%d0%b0-%d0%be/", "text": "С постановление на Министерския съвет Общинският културен институт Етнографски музей на открито „Етър“ – Габрово се преобразува в Регионален етнографски музей на открито „Етър“ – Габрово. С решението се променя статутът на музея, който да отговаря на неговата роля и значение за опазването на материалното и нематериално културно наследство на страната. Според чл. 26, ал. 1, т. 2 от Закона за културното наследство музеят е „специализиран“, а по териториален обхват попада в категорията „местни“ музеи. Този обхват и функции не съответстват на разнообразната дейност на музея и на уникалните сгради и сбирки на територията на комплекса. В отделни случаи през годините статутът на ЕМО „Етър“ е бил бариера за организирането на събития от национален и международен мащаб, за които се е изисквало партньорство с институция от регионално или национално значение. Етнографски музей на открито „Етър“ е първият и единствен в България музей на открито от тип „Скансен“. Той е разположен на територия от 17 8000 кв. км. и включва над 50 обекта, сред които уникални съоръжения, традиционни работилници и занаятчийски техники, сгради с обществено и историческо значение. Музеят изпълнява методически функции в национален мащаб по отношение на реализирани от читалища, учебни заведения и неправителствени организации възстановки на обичаи, обреди и традиционни дейности, организира различни форуми, свързани със съхраняването на традициите, а от 2003 ежегодно е домакин на Международния панаир на традиционните занаяти. В своята 55-годишна история музеят е изпълнявал функции, които го  доближават до регионалните и националните музейни институции, като утвърждаването им ще допринесе за неговото развитие и утвърждаване на неговата експертност. Преобразуваният регионален музей ще може да извършва дейности в национален мащаб по опазване и популяризиране на културните ценности, ще оказва методическа помощ на музеите, намиращи се на територията на област Габрово и в общини, които нямат музеи или обществени колекции, но притежават културни ценности, свързани с тематичния обхват на музея. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Преобразуват Етнографския музей на открито „Етър“ в Габрово в регионален музей\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%82%d0%bc%d0%b5%d0%bd%d0%b8-%d1%81%d0%bf%d0%b8%d1%80%d0%b0%d0%bd%d0%b5%d1%82%d0%be-%d0%bd%d0%b0-%d0%b4%d0%b2%d0%b0-%d0%be%d1%82-%d0%bf%d0%b0%d1%80%d0%be%d0%b3/", "text": "Административен съд – Перник постанови да бъде спряно предварителното изпълнение на заповедта на директора на РИОСВ, с която бе наредено временно преустановяване на дейността на двата основни парогенератора на ТЕЦ „Република“. Това съобщиха от съда. Спирането на парогенератор 4 с номинална мощност 48 MW и парогенератор 5 с номинална мощност 148 MW беше наложено поради установено използване на неразрешен вид гориво – биомаса от „Топлофикация Перник“ в нарушение на издаденото комплексно разрешително на предприятието. Мярката влезе в сила на 5 септември с цел предотвратяване на замърсяване на околната среда. Оттогава 20 000 абонати на топлоснабдителното дружество са без топла вода.  Определението на пернишките магистрати не е окончателно, подлежи на обжалване пред Върховния административен съд в 7-дневен срок. „Топлофикация“ изнася складираната биомаса, както и RDF отпадъкът, съхраняван в двора на ТЕЦ „Република“, съобщи днес кметът Вяра Церовска. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Съдът спря заповедта на РИОСВ-Перник срещу ТЕЦ „Република“"}
{"url": "https://trud.bg/%d0%ba%d0%be%d0%bb%d0%b0%d1%82%d0%b0-%d1%81-%d0%bd%d0%b0%d0%b9-%d0%b1%d1%8a%d1%80%d0%b7%d0%be-%d1%83%d1%81%d0%ba%d0%be%d1%80%d0%b5%d0%bd%d0%b8%d0%b5-%d0%b5-%d1%85%d1%8a%d1%80%d0%b2%d0%b0%d1%82%d1%81/", "text": "За по-малко от 2 секунди ускорява от 0 до 100 км/ч електрическият хиперавтомобил Rimac C-Two, който бe показан в сериен вариант на изложението Salon Prive във Великобритания. Бруталната машина е на бързо развиващата се хърватска компания Rimac, собственост на 31-годишния предприемач и инженер Мате Римац, който бе поканен да се включи в разработката на бъдещ електрически модел на Bugatti и на следващото поколение Audi R8 на ток. Със светкавичното си ускорение Rimac C-Two се очертава като най-бързия „спринтьор“ сред серийните автомобили. Хърватската кола набира от място до 100 км/ч за 1,85 секунди. Това уникално постижение се дължи както на аеродинамичния дизайн, така и на чудовищната мощност. Четири електрически мотора с обща мощност 1940 конски сили въртят колелата. Максималният въртящ момент е толкова висок, че може да тегли цяла влакова композиция – 2300 Нм. За сравнение – новият модел Bugatti Chiron с 8-литров бензинов двигател с 16 цилиндъра и 4 турбо компресора генерира „само“ 1600 к.с. и 1600 Нм. Електрическата „стрела“ от Хърватия не само че ускорява за по-малко от 2 секунди от 0 до 100 км/ч, но след още 10 секунди развива 300 км/ч. Ако водачът продължи да натиска педала на газта, много бързо ще достигне максималната скорост от 412 км/ч. Тъй като всяко колело се върти от отделен електромотор, въртящият момент от четирите двигателя може да се разпределя векторно без необходимостта от сложна система 4х4 и карданов вал. Спестеното пространство в долната част на конструкцията се използва за сериозната батерия с капацитет 120 киловатчаса. По предварителни данни тя трябва да осигурява пробег около 650 км с едно зареждане. Автономността до голяма степен зависи от стила на шофиране, защото – при каране с газ до дупка – наличната енергия ще свърши по-бързо. Заради голямата батерия теглото на Rimac C-Two достига 1900 кг, въпреки че почти изцяло автомобилът е направен от карбонови сплави. Хърватските конструктори са приложили богат арсенал и от други най-високи технологии. Колата се произвежда без ключ. Отварянето и стартирането на двигателя се извършва с разпознаване на лицето на собственика, което се сканира от камерите в автомобила. Нещо повече – в зависимост от изображението на лицето, софтуерът разпознава в какво настроение е човекът и адаптира настройките по подходящ начин – музика, осветление, реакция на педала на газта и др. Автомобилът е оборудван с 8 камери, 6 радарни и лидарни сензори, както и с 12 ултразвукови сензори. С огромната мощност от 1940 к.с. водачът може да унищожи колкото комплекти гуми пожелае, като превключи на режим за дрифт, в който тракшън контролът се намесва само тогава, когато трябва да предотврати фрапиращо отклонение от траекторията. От модела Rimac C-Two ще бъдат произведени 150 екземпляра, като първите бройки ще бъдат доставени на купувачите догодина. Цялата продукция е почти разпродадена, въпреки високата цена от 1,8 млн. евро на кола.", "date": "2019.09.11", "title": " Колата с най-бързо ускорение е хърватска\t"}
{"url": "https://trud.bg/%d1%81-%d0%b5%d0%b2%d1%80%d0%be%d0%bf%d0%b0%d1%80%d0%b8-%d1%81%d1%82%d0%b8%d0%bc%d1%83%d0%bb%d0%b8%d1%80%d0%b0%d1%82-%d0%b0%d1%80%d1%82-%d1%82%d1%83%d1%80%d0%bd%d0%b5%d1%82%d0%b0-%d0%b2-%d0%b7%d0%b0/", "text": "Нова програма за подобряване на достъпа до култура и изкуство има свой фокус- малки и отдалечени селища в страната, хората на които са лишени от възможността за тях. Идеята е да се финансират арт турнета, които да стигнат до по-голяма публика. Това предвижда мярката „Подобрен достъп до изкуства и култура“ от Програмата „Културно предприемачество, наследство и сътрудничество“ по Финансовия механизъм на Европейското икономическо пространство, която представи във Варна зам.-министърът на културата Амелия Гешева. Минималната сума за проектите по тази мярка е 50 000 евро, а максималната е 200 000 евро, като общият бюджет е над 1.5 млн. евро.Безвъзмездното финансиране е 100% за публични институции в областта на културата, а за НПО-та е с 10% съфинансиране. „В гилдията често наричат мярката фестивална, но тя не е в подкрепа на традиционно съществуващи събития, а на съвсем нови и пътуващи, в този смисъл и на турнета до отдалечените населени места“, коментира зам.-министърът на културата. Крайният срок за проектите е 3 декември т.г., като за първи път в МК ще може да се кандидатства по електронен път. 10 млн. евро е общият финансов размер на цялата програма до 2024 г., като има още две мерки-за дигитализация на културното наследство и в сферата на културните и етнически малцинства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " С европари стимулират арт турнета в затънтените селища"}
{"url": "https://trud.bg/%d0%b4%d0%b0%d0%bb%d1%8f%d0%bd%d0%b4%d0%b6%d0%b8%d1%8f%d1%82%d0%b0-%d1%81%d1%82%d0%be%d0%b8-%d0%b2-%d1%81%d0%b5%d1%84%d0%b5%d1%80%d0%ba%d0%b0-%d0%b8-%d0%b2%d0%b8%d0%b4%d0%b8-%d0%bb/", "text": "„Бащата“ на даляна крепи цялата конструкция, а пасажите минават по „хавлия“ Идеята на риболовците е близкото до Бургас селище Ченгене скеле да стане атракция за туристите Даляните изчезват и отиват в историята. Едно време само в Бургаския залив е имало седем-осем. Сега няма нито един. Първата и основна причина за това е липсата на достатъчно риба. Втората причина е огромната административна тежест. Далян може да се вземе, само ако бъде обявен търг от ИАРА и така нататък- пълна бумащина и късане на нерви. Това коментират старите бургаски рибари и разказват, че на даляните навремето са ловили всякаква риба- карагьоз, сафрид, хамсия, цаца, меджид, а есенно време- паламуд. На сегашния къмпинг „Златна рибка“ в Созопол имало далян и там хващали рекордни количества паламуд. Сега рибата е драстично намаляла. Но спомените за старите времена, когато са живеели на даляна и са ловили много риба, е жив. Паламудът като се закачи на мрежите умира, пръска му се сърцето от напрежение и стрес ли, защо става така, не знаем“, нижат разказите си риболовците. Според тях, най-умната и най-хищна риба е леферът. Той, дори когато се насити на храна, продължава да убива. Попаднал в мрежите на даляна, буквално накълцва хамсията, дори и да не е гладен. Три вида са даляните, делят се според сезона- есенни, пролетни и целогодишни. Пролетните обикновено са на северния край на заливите, а есенните – в южния. Животът в тях е бил романтичен, но и труден. Рибарлъкът не е за всеки и иска майсторлък. Освен това, на даляна си има специална терминология. нещо като „далянджийски език“, който човек извън групата на морските не може да разбере. Например рибарите на даляна, които са 6-8 до 12 човека, се наричат „тайфа“. Имат си задължително и готвач. Защото стоят там дълго време и някой трябва да поддържа казана с къкреща прясна рибена чорба. В добре направения далян влизат дори и попчета. Така че далянджийската чорба е от всички видове риба, според сезона, разказват опитните морски вълци. Тъй като даляните са се намирали на труднодостъпни места, ако някой реши преди време да ходи да види далянджиите, задължително носел хляб- да не обърка дажбите на рибарите, които са били строго изчислени. Гостите понякога, но рядко, носели и яйца- за застройка. Та „тайфата“ имала, има и сега, направо войнишки режим. Става сутринта, по изгрев, много рано на разсъмване и отива „на воля“. Това не означава разходка, а работа. Взема се рибата, попаднала в мрежите на съоръжението през нощта и се излиза. Не е толкова просто, колкото звучи, натъртват рибарите.-„Разчистват се мрежите от медузи и водорасли и към 11 часа „волята“ е приключила и рибата е на брега. После се почива, но само след броени часове се прави следобедна или още „почистваща воля“. Рибата е много по-малко, но мрежите трябва да са готови за през нощта. През нощта, есенно време, за далянджиите пак няма почивка. Техен човек стои в малка лодка- „сеферка“ и бди за пасажи риба. Ако минат големи пасажи, то се усеща. Всичко се раздвижва, паламудите пък например светят нощем. Тогава дежурният с фенер започва да осветява сградата, където спи „тайфата“. Всички стават, качват се в голямата лодка- „мауна“ и правят извънредна „воля“. И още от далянджийския език- „палози“ се наричат коловете, на които се крепят мрежите, като най-големият от тях обикновено в центъра, е „бащата на даляна“. „Шадрафоли“ са страничните котви, има още „сапаци“, „ципи“, „двор“, „къща“. „Хавлия“ пък е мрежата, която води до брега. Далянът всъщност е конструкция от мрежи, които се поставят в морето на колове, високи 17-20 метра. Той е свързан с брега с още една мрежа- „хавлията“. Като се движи покрай брега и мине „по хавлията“, рибата се озовава в клопката му и няма мърдане. Жалко е, че даляните стават все по-малко. Идеята на риболовците обаче е, след като близкото до Бургас селище Ченгене скеле стане атракция за туристите, опитните плетачи на мрежи и стари далянджии, да им разказват тези рибарски истории. Така занаятът ще се съхрани и туристите ще погледнат на даляните с други очи. Сега повечето ги смятат за места с кръчмици и вкусна храна от морски дарове, както и с красиво място- гледка към морската шир и конструкцията от колове и опънати между тях мрежи, около която пърпорят рибарските лодки. Един от най-предпочитаните и романтични даляни е „Чайка“. Преди време той е носил името „Юрий Гагарин“, защото е бил посетен лично от първия космонавт. Гагарин е засадил дръвче- борче, което сега, 53 години по-късно вече е голям бор. Наблизо навремето лозе имаше и първият български космонавт Георги Иванов. Тук е снимана и култовата родна лента „Оркестър без име“. „Чайка“ е скътан в живописен залив по стария път от Созопол към „Каваците“. Тук има много чайки, откъдето идва и името му. И преди, и сега е местенце за райска почивка. Плажът, долу в ниското, под скалите е миден, но пък предпочитан от мнозина заради уединението и заради това, че наоколо има много миди. Някои туристи дори идват с тенджери, гмуркат се за миди и после ги варят или ги пекат върху горещата тенекия на огъня. В заведението горе пък се предлагат всякакви вкусотии, гледката е приказно красива и навсякъде се чувства романтиката на отминаващото лято.", "date": "2019.09.11", "title": " Далянджията стои в “сеферка” и види ли риба, буди “тайфата”"}
{"url": "https://trud.bg/%d1%80%d0%b5%d0%bd%d0%b5-%d0%b7%d0%b5%d0%bb%d1%83%d0%b5%d0%b3%d1%8a%d1%80-%d0%bf%d0%be-%d1%81%d0%bb%d0%b0%d0%b1%d0%b0-%d0%be%d1%82%d0%b2%d1%81%d1%8f%d0%ba%d0%be%d0%b3%d0%b0/", "text": "Рене Зелуегър, която се превъплъти в ролята на култовата актриса Джуди Гарланд, се появи на червения килим на филмовия фестивал в Торонто с непривична за нея визия. Актрисата бе облечена в бледосиня рокля с деколте тип „лодка“, с копчета по цялата ѝ дължина и широк колан, подчертаващ талията ѝ. Тялото на Зелуегър изглежда неузнаваемо спрямо предишни периоди от живота ѝ. В момента тя е изключително слаба – така, както не сме я виждали никога досега. Рене сподели, че се е почувствала отговорна да пресъздаде образа на покойната холивудска икона Джуди Гарланд възможно най-автентично във филма „Джуди“, представен на кинофестивала в Торонто и аплодиран възторжено от публиката, предаде Ройтерс, цитирана от БТА. „Джуди“ на режисьора Рупърт Гулд проследява период от живота, в който екранната легенда се бори със здравословни проблеми. Гарланд умира на 47-годишна възраст в Лондон през 1969 г. от случайна свръхдоза лекарства. По време на снимките за продукцията Рене Зелуегър, известна като методова актриса, остава в ролята на Джуди Гарланд дори след заснемането на сцените, което дава възможност на останалите членове на актьорския състав да се потопят в света на холивудската икона. Фин Уитрок, който играе петия и последен съпруг на Гарланд, Мики Дийн, споделя, че когато е видял за първи път Зелуегър в образ, не е могъл да я познае. Превъплъщението на Рене Зелуегър като Джуди Гарланд получи положителни отзиви от фестивалната публика и критика. „Рене е идеална, защото е страхотна актриса, но освен това пее, забавна е и има голямо сърце“, не пести похвалите си и режисьорът Рупърт Гулд. Филмът „Джуди“ излиза на екран в САЩ на 27 септември.", "date": "2019.09.11", "title": " Рене Зелуегър по-слаба отвсякога"}
{"url": "https://trud.bg/%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d1%8a%d1%82-%d0%b2%d0%b0%d1%81%d0%b8%d0%bb-%d0%b8%d0%b2%d0%b0%d0%bd%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b2/", "text": "Още в първото издание на предаването „Неделята на NOVA” ще покажем мои журналистически разследвания за далавери в местната власт, здравеопазването и други области от обществения спектър. Става въпрос за злоупотреби, които шокират дори мен, въпреки дългогодишния ми опит като разследващ журналист. Това заяви пред „Труд“ завърналият се преди няколко месеца в Нова телевизия Васил Иванов. Потърсихме го за коментар по повод обявеното от електронната медия ново ток шоу, което ще бъде излъчено за пръв път тази неделя с начален час 16:55. „Неделята на NOVA” ще залага на задълбочена публицистика и силни журналистически разследвания. Новият публицистичен формат ще бъде запазена територия за горещите теми на седмицата, ексклузивни кадри и интервюта, неподозирани житейски сюжети и репортерски разкрития“, пише в прессъобщението. Васил Иванов и Мая Костадинова ще правят и журналистически прочит на събитията през отминаващата седмица. В екипа са още Тина Иванова и Мариян Станков – Мон Дьо. „Щастлива съм, че към „Неделята на NOVA“ се присъединиха утвърдени имена в телевизионната и разследваща журналистика, които повярваха в идеята да създадем нов публицистичен проект. В екипа сме убедени, че само в сблъсъка на мнения и позиции се ражда истината. В това ще насочим усилията си – да покажем различни гледни точки, сериозно да разглеждаме актуалните теми и да стигнем до скритите за обществото факти с разследванията, върху които работим“ – заяви Миляна Велева, директор „Новини и актуални предавания“ в Нова Броудкастинг Груп. Лицата на „Неделята на Nova“ Васил Иванов  е един от най-силните разследващи журналисти в последните 14 години в българския ефир. За този период той е автор на емблематични разкрития. В неговите репортажи са уличени редица висши държавни и общински чиновници в корупция и други злоупотреби с власт. Както те, така и десетки кметове и директори на агенции, разследвани от Васил Иванов, губят постовете си. Впоследствие много от тях са осъдени. Като разследващ журналист на NOVА, Иванов разкри и показа още десетки порочни и престъпни схеми. Зрителите помнят как бе прехвърлен на негово име бронираният служебен автомобил на Главния прокурор, с което журналистът доказа системни нарушения на някои от нотариусите. Заради работата си, Васил Иванов многократно е бил обект на заплахи и посегателства. През 2006 година бе взривено жилището му с бомба, чиято мощност е 1 кг. тротилов еквивалент. Васил Иванов е носител на над 30 престижни журналистически награди, сред които Лайпцигската медийна награда за свобода и бъдеще на медиите, популярна като „Европейския Пулицър“; отличията на Съюза на българските журналисти, Американската агенция за международно развитие, Министерството на правосъдието за принос и заслуги в борбата за свобода и справедливост, почетен знак на Министерството на вътрешните работи за заслуги в борбата с престъпността и оказана помощ на полицията при разкриване на тежки престъпления. Три пъти е носител на приза „Достоен българин“ в кампанията на в. „24 часа“. Мая Костадинова  се присъединява към екипа на „Новини и актуални предавания“ на NOVA през август 2019 година. Тя е журналист с 17-годишен опит в медиите, 10 от които като криминален репортер. През 2010 година става водещ на първото всекидневно криминално предаване „Код: Криминално“ по bTV Action. По-късно е поканена за водещ на сутрешния блок и разследващото предаване „Жега“ по ТВ7. В последните четири години е била водещ на всекидневно вечерно-аналитично предаване по Канал 3. Мая Костадинова е завършила английската гимназия в гр. Велинград. Има магистърска степен по международни отношения и бакалавърска степен по социални дейности и социална педагогика от Софийския университет „Св. Климент Охридски“. Преминала е обучение по телевизионна журналистика в CNN. За своята работа тя е носител на множество отличия от синдикални и неправителствени организации. През 2016 година получава наградата за телевизионна журналистика „Свети Влас“ в категория „Вътрешна политика“. А през 2010 година предаването, на което е водещ – „Код: Криминално“ – е отличено за „ярко явление“ в разследващата журналистика от медийния фестивал „Българската Европа“. Мариян Станков – Мон Дьо  започва телевизионната си кариера преди 23 години. От 1996-а до 2006 година е репортер и продуцент в новините. Преди 13 години решава да смени посоката и се появява на екран като Мон Дьо в следобедното шоу на TV7 „Тройка по никое време“. Следват няколко години работа като редактор в мъжкото списание MAX и автор на текстове за в. „24 часа“. След участието му в „Страшният съд“ на Big Brother 4, през 2009-а получава покана да стане част от екипа на „Здравей, България“. Година по-късно приема предложение да бъде водещ на магазинното сутрешно шоу на TV7 „7-о авеню“, но през 2011 година слиза от екран и става главен редактор на предаването „Време за мъже“ в същата телевизия. Мон Дьо се връща в NOVA отново през есента на 2012-а като продуцент на „VIP Новините“, емисия, която се излъчва веднага след обедните новини, а всеки петък вечер, заедно с Ива Софиянска-Божкова и Нели Атанасова, правят обобщение на седмицата в бизнеса, политиката и шоубизнеса в коментарното предаване „Студио VIP“. През септември същата година става главен редактор на „Голямата уста“ на VIP Brother 6. През последните пет години той се завръща към жанра, който му доставя най-голямо удоволствие – интервютата в „Събуди се“ по NOVA. Верен на журналистическата си страст, Мон Дьо ще продължи да превръща всеки разговор в дълбока и разтърсваща изповед в „Неделята на NOVA“. Тина Ивайлова  е разследващ журналист на NOVA и TrafficNews.bg. Тя става част от семейството на NOVA през 2012 година, където разплита различни криминални казуси. След нейното разследване за купуване на гласове на местните избори през 2015 година има задържани и осъдени. „Ало“ измамници също се изправиха пред съда, след като Тина Ивайлова внедри екип на медията в престъпната мрежа. Един от случаите в последната година, по чийто следи тръгна, е за двама братя с луксозни автомобили, които само по документи са незрящи. Преди това е работила в Дарик радио, където през 2011 година получава наградата „Гласът на Дарик“. Тина Ивайлова е носител на голямата награда за разследваща журналистика „Радостина Константнинова“ за своето разследвание за телефонните измами „Ало-мафията“. Заради работата си по тази тема получава и голямата награда в годишните награди „Валя Крушкина – журналистика за хората“ през 2017 година.", "date": "2019.09.11", "title": " Журналистът Васил Иванов пред „Труд“: В „Неделята на NOVA“ ще разкрием шокиращи злоупотреби\t"}
{"url": "https://trud.bg/%d0%be%d0%be%d0%bd-%d1%81%d0%b0%d1%89-%d0%b8-%d1%80%d1%83%d1%81%d0%b8%d1%8f-%d0%bc%d0%be%d0%b6%d0%b5-%d0%b4%d0%b0-%d1%81%d0%b0-%d0%b8%d0%b7%d0%b2%d1%8a%d1%80%d1%88%d0%b8%d0%bb%d0%b8-%d0%b2%d0%be/", "text": "Въздушни удари на водената от САЩ коалиция в Сирия са убили и ранили много цивилни, което сочи, че необходимите предпазни мерки не са били взети и може да са извършени военни престъпления, заявиха днес разследващи на ООН, предаде Ройтерс. Сирийското правителство и подкрепящата го руска авиация също провеждат смъртоносна кампания, която изглежда е насочена срещу медицински учреждения, училища, пазари и земеделски земи. А това също може да е военно престъпление, се казва в доклад на ООН за Сирия. В документа се обвинява и Хаят Тахрир ал Шам, доминиращ в Идлиб джихадистки алианс, по-рано известен като Фронта „Ан Нусра“, в безразборни ракети удари и убийства на цивилни. Продължаващият 8 години конфликт е отнел живота на стотици хиляди души, бежанци и разселени са 13 млн. сирийци, половината от които са напуснали родината си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " ООН: САЩ и Русия може да са извършили военни престъпления в Сирия"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%b8-%d1%81%d1%82%d1%83%d0%b4%d0%b5%d0%bd%d1%82%d0%b8-%d1%89%d0%b5-%d1%81%d0%b5-%d0%b2%d0%be%d0%b7%d1%8f%d1%82-%d0%bf%d0%be-%d0%b5%d0%b2%d1%82%d0%b8%d0%bd/", "text": "Варненските ученици и студенти ще се возят по-евтино в градския транспорт. Това предвижда проект за изменения в Наредбата за пътуване на преференциални цени в обществения транспорт, депозиран от кмета Иван Портних в общинския съвет. Според документа абонаментните карти за ученици и студенти ще струват 15 лв. месечно за всички градски линии при досегашни 21 лв. за една линия. Бонусът ще ползват и децата и младежите с адресни регистрации в селата Тополи, Казашко, Константиново, Звездица и Каменар, както и в района на Златни пясъци. Пенсионерите ще се возят в цялата градска мрежа срещу 8 лв. месечно. Пълнолетните варненци, които са с от 50 до 70% инвалидност, ще броят по 25 лв. за 30-дневна карта. Ако уврежданията им са до 90%, цената пада на 15 лв., а между 91 и 100% – на 8 лв. За придружители тя ще е 15 лв., а децата с над 50% увреждания ще пътуват безплатно. С 10 лв. ще поевтинее и свободната карта за 1 линия, която ще струва 35 лв. на месец. Намаленията ще станат факт, след като бъдат гласувани от местния парламент на последната за мандата му сесия.", "date": "2019.09.11", "title": " Ученици и студенти ще се возят по-евтино в градския транспорт във Варна"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%bc%d0%b0%d0%bb%d0%b8%d0%bd%d0%be%d0%b2-%d0%bf%d0%be%d1%82%d0%b2%d1%8a%d1%80%d0%b4%d0%b8-%d1%81%d1%85%d0%b5%d0%bc%d0%b8%d1%82%d0%b5-%d0%bd%d0%b0-%d1%86/", "text": "Разкритието на Малинов за търсене на „влиятелни руски кръгове“ от страна на Василев, компрометира изцяло тезите на бившия банкер, както и желанието му да получи защита в САЩ Българската прокуратура не е повдигала обвинение за шпионаж от десетилетия, а фактът, че го направи по отношение на председателя на движение „Русофили“ Николай Малинов, който съвсем не е случайна фигура в българския политически живот, говори сам по себе си за сериозността на ситуацията. Забраните спрямо генерал Леонид Решетников и Константин Малофеев да влизат в България за срок от 10 години също е твърде знакова, и то не само заради влиянието им в Москва, а и заради това, че когато тази мярка се прилага спрямо толкова високопоставени чужди граждани, се предполага, че службите разполагат с достатъчно данни за тяхна дейност, която е от естество да застраши националната ни сигурност. Очевидно е при това положение, че заставайки във вторник пред медиите, главният прокурор Сотир Цацаров, заместникът му Иван Гешев, вътрешният министър Младен Маринов и директорът на ДАНС Димитър Георгиев, са били наясно какъв отзвук ще имат тези действия не само в страната, но и в Русия. Поради което и всяка нова информация от страна на разследващите органи по случая, със сигурност ще бъде не само чакана от обществото, но и дълго анализирана впоследствие. Изненадващо, още на следващия ден първи повдигна завесата около фактите по обвинението не прокуратурата, а самият Николай Малинов. В интервю пред бТВ, в желанието си да се защити и може би да омаловажи поставянето му в центъра на скандала, Малинов сподели неща, които обаче постигнаха точно обратния ефект – нагледно разкриха както неговата роля в събитията, така и тази на Цветан Василев и руските им приятели. Дали и как тези разкрития ще се отразят на делото за шпионаж, тепърва ще стане ясно, но е безспорно, че след изявлението на Малинов, събитията от 2015-2016г. година, свързани с КТБ и активите й, които досега бяха предмет само на журналистически разследвания, включително и от „Труд“, вече се потвърждават „от първа ръка“. Оказва се, по думите на Малинов, че Цветан Василев го е потърсил след бягството си в Сърбия, с цел осигуряване на контакт между бившия банкер и „влиятелни руски кръгове“. Очевидно е също, че такъв контакт наистина е бил осигурен от председателя на движение „Русофили“, защото срещата между Малофеев и Василев реално се е осъществила в Белград. За нея, в свое интервю, потвърждава и самият Малофеев още през 2015г., а след това събитията започват да се развиват с главоломна бързина, като договорките между тримата (а вероятно и четиримата, ако схемата е била контролирана от бившия резидент на КГБ в България Леонид Решетников), не само са се изпълнявали, но са довели и до реална опасност за националната сигурност. Какво се случва след тази среща е известно, но е добре фактите да бъдат припомняни, защото те до голяма степен обясняват защо, как и на каква цена са били накърнени държавните ни интереси. В началото на 2015 г. Цветан Василев и никому неизвестния дотогава французин с руски паспорт Пиер Луврие, обявиха, че Василев му е прехвърлил в комплект БТК, Дунарит, Авионамс, НУРТС, ГАРБ и Фърст диджитъл, на обща стойност около 1 милиард евро, срещу „крупната“ сума от 1 евро. Разбира се, този подарък беше публично обяснен с факта, че Луврие бил “сериозен инвеститор“, който щял да покрие дълговете на предприятията към фалиралата КТБ. Само няколко дни обаче бяха достатъчни на българските медии, за да разконспирират схемата, защото се оказа, че Луврие е твърде близък с руския православен олигарх Константин Малофеев, а напъните му да се представи за „инвеститор“ – твърде ялови. Разбра се, че тепърва Луврие уж щял да търси стотиците милиони евро от други инвеститори и от световните пазари, а през това време щял да бъде собственик и да управлява подарените му активи. Съмненията, че има нещо гнило се подхраниха и от факта, че в публичното пространство изтекоха снимки, на които Луврие позира гордо с командира на руските сепаратисти в Донбас – Игор Гиркин – Стрелков. При положение, че както Гиркин, така и Александър Бородай – премиерът на самообявилата се Донецка народна република, са бивши служители на Малофеев, а самият той заради действията си се намира в забранителния списък на САЩ, връзката по оста Василев – Луврие – Малофеев не само е твърде притеснителна, но и показва ясен интерес на „влиятелни руски кръгове“ (от които сега става ясно, че Василев е поискал закрила), към стратегически български активи от военно-промишления комплекс и комуникациите. Цената за тази закрила също е повече от очевидна – срещу тези активи Цветан Василев да получи опрощение за аферата КТБ и да се завърне на бял кон, като невинен репресиран гражданин, или поне да му бъде осигурен безметежен живот в чужбина (всъщност последното е факт, защото Сърбия упорито и без никакво правно основание пази вече пета година Василев в Белград – очевидно под давлението на същите влиятелни руски кръгове). Явно Малофеев е протегнал ръка над Василев в братската на Русия Сърбия и нито екстрадицията, нито повдигането на обвинение от страна на сръбската прокуратура срещу Василев (за което коментират сръбските медии), някога ще стане факт. Естествено, в публичното пространство през всичките тези години Василев и платените от него медии и „журналисти“ се опитваха да представят нещата по съвсем различен начин – как бившият банкер бил много загрижен за активите, как щял да ги опази от лошите, как някой друг бил срутил банката и как единствената му и съкровена цел била да се погрижи за изгорелите в КТБ вложители. Но ако двуличието е запазена марка за хора като Василев, то действията, които го съпътстват, не оставят нещата скрити. След като аферата с Луврие гръмна и стана ясно, че всъщност получател на тези подарени активи е самият Малофеев, двамата изиграха втори сценарии. Формално Луврие „върна“ предприятията, а Василев ги прехвърли на друг „инвеститор“ – отново руснак – Дмитрий Косарев. Същият и досега се представя за независим „бизнесмен“, но отново медиите разкриха, че е сключил с Василев скандален договор да получи активите, срещу задължение да осигури охраната на бившия банкер и семейството му, а след като фирмите бъдат продадени, двамата да си разделят получената а тях сума в съотношение 80 към 20. Медиите разкриха също, че офисът на Косарев се намира не къде да е, а в същата сграда и на същия етаж, където е регистриран и се помещава фондът на Константин Малофеев. В тази голяма схема, опитът за овладяването на ТВ 7 (дължаща над 300 млн. лв. на КТБ) от страна на Николай Малинов, с откритата подкрепа на Малофеев, е само брънка, но пък пряко свидетелства за верността на твърденията на прокуратурата, че е бил налице заговор за прехвърляне на активи срещу създаване на политически проект и средства (включително медийни) за промяна на геополитическата ориентация на страната ни. И то по „таен“ начин. Защото в нито един момент замесените в схемата „почтени“ бизнесмени Василев, Луврие, Косарев, Малофеев и Малинов не обявиха публично, че целта им е точно тази. Напротив, трябваше да стане 2019г., да бъде открита и иззета от дома на Малинов докладна записка на руски език, в която схемата да е разписана. Мащабът на заговора и целта на заговорниците всъщност не е лесно да бъдат дори асимилирани. Да искаш с пари от активите на фалиралата КТБ да се финансира смяна на политическата система и на евро атлантическата ориентация на страната, за да може хора като Цветан Василев, ограбили целия български народ, и хора като Николай Малинов, поставили се в услуга на чужда държава, да извлекат изгоди, за сметка на цялото общество, е твърде отчаяна постановка. Но постановка, реализацията на която, оказва се, е била започната. И ако не беше българската държава, в лицето на своите институции – блокиращи през годините всеки опит за овладяване на стратегическите за страната активи, закупени с парите на КТБ, както и медиите, които осветлиха схемите, нищо чудно и да беше успяла. Естествено, на този фон опитът на Василев да получи закрила по процедурата „Магнитски“, при положение, че не е спирал да работи именно с руски представители за скъсване на връзките между България и нейните партньори, включително САЩ, звучи изключително нагло и цинично. Сега, разбира се, Малинов публично говори за „омерзение“ спрямо Василев и че не искал вече да има нищо общо с него, защото последният го измамил, но се поставя въпроса защо през 2015г., след като твърди, че толкова обича България и защитава нейните интереси, не е съдействал именно на държавата (а не на Малофеев) Василев да й прехвърли безвъзмездно активи за 1 милиард евро? Или излиза, че българофилството е едно, а желанието за бизнес с подсъдим за най-голямата кражба в историята на страната, както и сътрудничеството с хора, поставили си за цел овладяването на цяла една държава, по таен начин, друго? Защото ако е вярно записаното в оповестената от прокуратурата докладна на руски език, че Малинов лично е съветвал по никакъв начин тези стратегически за страната ни активи да не попадат в ръцете на българската държава, за да могат да бъдат използвани за користни цели от чуждестранни лица, то едва ли има текст в Наказателния кодекс, който да приляга за тежестта на стореното. А когато в близките дни поставилите се в услуга на Цветан Василев медии в България започнат усилено да тиражират поредните му порции лъжи, както и тези на руските му приятели, начело с Малинов, добре е всеки един от нас да си зададе най-после въпроса този път не са ли преминати всички граници на нормалността. За да можем да оцелеем изобщо като държава. И тук „русофилството“ няма нищо общо.", "date": "2019.09.11", "title": " Николай Малинов потвърди схемите на Цветан Василев и Константин Малофеев за отклоняване на активи от КТБ"}
{"url": "https://trud.bg/%d1%88%d0%be%d1%82%d0%bb%d0%b0%d0%bd%d0%b4%d1%81%d0%ba%d0%b8-%d1%81%d1%8a%d0%b4-%d0%be%d0%b1%d1%8f%d0%b2%d0%b8-%d1%80%d0%b0%d0%b7%d0%bf%d1%83%d1%81%d0%ba%d0%b0%d0%bd%d0%b5%d1%82%d0%be-%d0%bd%d0%b0/", "text": "Шотландски апелативен съд определи решението на британския премиер Борис Джонсън да прекрати дейността на парламента като незаконно, предава  . Във вторник работата в Уестминстър беше прекратена до 14 октомври. Основната цел на действията на Джонсън са да намали шансовете на опозицията да попречи на плановете му за Брекзит. Не е ясно дали сега премиерът ще реши отново да свика парламента, но според анализатори, е много вероятно това да се случи, включително още утре. А в 23 часа британско време е крайният срок, в който правителството трябва да публикува пълния текст на т.нар. досие „Жълт чук“, в което е представен най-лошият възможен сценарий, ако Великобритания напусне ЕС без сделка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Шотландски съд обяви разпускането на британския парламент за незаконно"}
{"url": "https://trud.bg/%d0%ba%d0%b8%d0%bd%d0%be-%d0%bb%d0%b5%d0%bd%d1%82%d0%b8-%d0%b7%d0%b0-%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%b8-%d0%bf%d1%83%d1%82%d0%b8%d0%bd-%d0%b2-%d1%81%d0%b5/", "text": "Кино ленти за папа Франциск и президента Владимир Путин са в конкурсната програма на второто издание на Международния фестивал на документалния исторически филм „Dock“. Той ще се проведе от 17-ти до 22-ри септември в Бургас. Прожекциите са планирани в експозиционен център „Флора“ и в културен център „Морско казино“ и са при вход свободен. Фестивалът се организира от братята Петър и Димитър Стоянови с финансовата подкрепа на Община Бургас. Тазгодишното му издание ще бъде открито с прожекцията на филма „Дворците на народа“ на режисьорите и сценаристи Борис Мисирков и Георги Богданов. Лентата е първият филм от състезателната програма и дава нов, изключително интересен поглед към пет от най-знаковите сгради от комунистическите времена – от Университета „Ломоносов“ в Москва до Двореца на Чаушеску (Палата на парламента) в Букурещ. В официалната конкурсна програма са включени още – „Изгубените души на Мосул“ (Германия, Италия, режисьор Франческа Маноки); „Рокендрол“, (България, режисьор: Борислав Колев); „Папа Франциск: Човек на думата си“, (Швейцария, Ватикана, режисьор: Вим Вендерс); „Случаят на Йохана Лангефелд“, (Полша, Германия, режисьор: Владислав Юрков, Гербург Ронде-Дал); „Пропаганда: Изкуството да продаваш лъжи „, (Канада, Германия, режисьор: Лари Уайнстийн); „Чувство за непоносимост „, (България, режисьор: Боя Харизанова); „Свидетелите на Путин“, (Латвия, Чехия, режисьор Виталий Мански); „Жените от ГУЛАГ-а“, (Русия, режисьор: Марияна Яровская); „Ах, тези жени“, (Франция, режисьор Франсоа Армане); „Среща с Горбачов“, (Великобритания, Германия, САЩ, режисьор: Вернер Херцог). След края на всяка прожекция ще има беседи, свързани с конкретния филм. Победител сред десетте заглавия от състезателната програма ще избере висококвалифицирано международно жури с председател кинорежисьорът Иглика Трифонова и членове: операторът, фотограф, продуцент и автор на визуални кампании Георги Богданов; авторът на десетки статии, изложби, европейски проекти Гюнтер Фурман (Германия), археологът-византинист Никос Мердзимекис (Гърция); един от най-известните филмови монтажисти в света, носител на множество награди Александър Бернер (Германия). Победителят ще получи парична награда в размер на 10 000 лева. Фестивалът има и специална програма „Българският възход и падения“. Тя представя изключителни ленти, посветени на знакови личности и моменти от нашата история – цар Борис III и края на Втората световна война, алпиниста Христо Проданов, Гена Димитрова, Христо Стоичков, Генерал Владимир Вазов, Нешка Робева и Златните момичета, филм за българските щангисти, лентата „Формулата на Тео“ и други. В партньорство с Регионалното управление на образованието в Бургас в рамките на фестивала на 18, 19 и 20 септември ще се проведат и три специални прожекции под надслов „Академия“. Те са предназначени само за ученици. Включват заглавията, посветени на цар Борис III и генерал Вазов от съпътстващата програма, както и филмът „Трънливият друм“, посветен на българския духовник, интелектуалец и политик Васил Друмев. След всяка от прожекциите ще следва академична лекция с водещи български учени и преподаватели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Кино ленти за папа Франциск и Путин в селекцията на „Dock“\t"}
{"url": "https://trud.bg/%d1%80%d0%b0%d0%b9%d0%bd%d0%b0-%d1%81-%d0%bd%d0%be%d0%b2%d0%b0-%d0%b2%d0%b8%d0%b7%d0%b8%d1%8f-%d1%81%d0%bd%d0%b8%d0%bc%d0%ba%d0%b8/", "text": "Попфолк дивата Райна, която наскоро се раздели с ММА боеца Валери Тюлеков, реши да промени външния си вид. Дългата й кестенява права коса бе заменена с раста плитки, които й придават много екзотичен чар. В Instagram профила си гласовитата певица сподели преобразяването си, а феновете й одобриха промяната. Малко по-късно обаче стана ясно, че плитките на Райна са заради новата й песен, която се очаква да излезе скоро.", "date": "2019.09.11", "title": " Райна с нова визия (СНИМКИ)"}
{"url": "https://trud.bg/%d1%80%d0%be%d0%b7%d0%bc%d0%b0%d1%80%d0%b8-%d1%81%d0%b5-%d0%bf%d1%83%d1%81%d0%bd%d0%b0-%d1%82%d0%be%d0%bf%d0%bb%d0%b5%d1%81-%d0%bd%d0%b0-%d0%bf%d0%bb%d0%b0%d0%b6%d0%b0-%d1%81%d0%bd%d0%b8%d0%bc%d0%ba/", "text": "Розмари Тишер, станала популярна с участието си във VIP Brother, зарадва феновете си в Instagram с полугола снимка от плажа. Красавицата се излежава на морския бряг без горнище, като ситни миди прикриват зърната й. „Свобода“ написа към кадъра Розмари и получи както много похвали, така и известна критика. За разлика от повечето популярни личности, тя реши да отговори на всеки коментар под снимката. „Не ме интересува какво мислят хората“, обясни Розмари.", "date": "2019.09.11", "title": " Розмари се пусна топлес на плажа (СНИМКА)\t"}
{"url": "https://trud.bg/%d1%81%d0%be%d1%86%d0%b8%d0%b0%d0%bb%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%be%d1%87%d0%b0%d0%ba%d0%b2%d0%b0-%d1%81%d0%b5-%d1%83%d0%b2%d0%b5%d0%bb%d0%b8%d1%87/", "text": "Очаква се увеличението на пенсиите от 1 юли догодина да е с шест или повече от шест процента. Това каза министърът на труда и социалната политика Бисер Петков пред депутатите от парламентарната социална комисия. Той отговаря на актуални въпроси на народните представители, предаде „dir.bg“. В тригодишната бюджетна прогноза е заложено увеличение с 5,3 на сто. Министърът уточни, че ръстът на средния осигурителен доход, отчитан досега от НОИ, дава основание да се завиши прогнозата, заложена в тригодишната бюджетна рамка, като очакванията са, че темпът на осъвременяване на пенсиите от 1 юли следващата година ще е по-висок от заложения 5,3 на сто и ще е над 6 процента. Очакваният процент на осъвременяване на пенсиите догодина зависи от ръста на средния осигурителен доход и от индекса на потребителските цени. Съгласно златното швейцарско правило се взема по 50 процента от двете, сумира се и се получава този процент. Точният процент ще се определи от ръста на осигурителния доход и от инфлацията, но достигнатите до момента темпове дават основание за коригиране на прогнозата и очаквания за шест и повече процента увеличение, допълни Бисер Петков. Тази година пенсиите бяха увеличени от 1 юли с 5,7 на сто. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Социалният министър: Очаква се увеличението на пенсиите догодина да е с повече от 6%"}
{"url": "https://trud.bg/%d0%b3%d0%be%d0%b4%d0%b8%d0%bd%d0%b0%d1%82%d0%b0-%d0%bd%d0%b0-%d0%b8%d1%81%d1%82%d0%b8%d0%bd%d0%b0%d1%82%d0%b0-%d0%b7%d0%b0-%d1%84%d1%83%d1%82%d0%b1%d0%be%d0%bb%d0%b0-%d0%bd%d0%b8/", "text": "Годината 2019 година е на път да донесе само мъка за българския футбол. Националният отбор е в серия от 4 последователни загуби, а последната победа на „лъвовете“ датира от октомври миналата година – 2:1 срещу Кипър. Така в навечерието на следващия мач на трикольорите в Подгорица срещу Черна гора през октомври, отборът на Красимир Балъков ще излезе с неприятното чувство, че 12 месеца не е побеждавал противник. Последният път, когато това се случи, бе през 2011-та. Тогава през цялата календарна година България не записа успех под ръководството на Лотар Матеус, а в края и с временния селекционер Михаил Мадански. Балансът – 3 равенства и 5 поражения. Сега ситуацията не е по-различна – 4 ремита и 4 загуби, но идват двубои с Черна гора, Англия и Чехия.  Във вторник вечер в Дъблин Красимир Балъков очаквано стана единственият наставник на „лъвовете“, стартирал 4 последователни поражения начело на тима. Поредното крушение дойде от Ейре с 1:3. Двубоят бе използван от Бала за експерименти. Четвъртият в света не се поколеба да използва срещата за изпробване на алтернативен състав, в който личаха имената на двама дебютанти – стражът Христо Иванов и бранителят Георги Пашов. По-късно същото направи и Васил Панайотов. Промените бяха общо 9 спрямо разгрома от Англия с 0:4.  Но срещу себе си България имаше отбор с дори повече ротации в състава си – 10 смени в стартовите 11 спрямо равенството с Швейцария преди дни. Първи мачове за Република Ирландия пък записаха четирима играчи! А освен всичко и попаденията за домакините бяха дебютни – за Ронън Къртис, Кевин Лонг и Джеймс Колинс. Реално излиза, че България е загубела от … третия отбор на Ейре.  Прави впечатление, че под ръководството на Балъков, отборът се опитва да изнася топката като големите отбори – с къси подавания в близост до собствената врата, а не с изритване на топката. Но в общи линии дотук се свежда всичко позитивно. Проблемът с чутовните грешки остава нерешен. В Дъблин стражът Христо Иванов носи вина за две от попаденията. Сам го призна и след двубоя. Играчът на „Етър“ влезе в историята като най-възрастния дебютант в историята на България. Остава отворен въпросът какво е неговото бъдеще в представителния тим? А Бала сам трябва да си отговори дали не лансира и твърде много бивши свои състезатели от Велико Търново. „Виолетовите“ бяха приятна изненада през изминалия сезон във вътрешното първенство, но какво да кажем за „Локомотив“ (Пд), спечелил Купата на България след 34-годишна пауза. „Смърфовете“ бяха представлявани само от вратаря Мартин Луков, който единствен от целия отбор не записа игрови минути в мачовете с Ейре и Англия. Останалото е ясно – няма класа, защото няма роден играч, подвизаващ се в първенство от Топ 5 на Европа, изключвайки 18-годишния Илия Груев-младши. Няма и силен клубен шампионат. Но най-лошото от всичко е, че няма ясна визия за развитието на родния футбол. Искаме да бъдем като големите футболни сили, но там в подобни кризисни ситуации се събират, за да намерят изход. А у нас – за да се обещаят промени, които чакаме още от последното ни класиране на голям форум – Евро 2004, кога ни светна лампичката за тревога.", "date": "2019.09.11", "title": " Годината на истината за футбола ни"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%be%d0%b4-%d1%81%d1%82%d1%80%d0%b0%d0%b6%d0%b0-%d0%bf%d1%8a%d1%82%d0%b5%d0%bd-%d0%bd%d0%b0%d1%80%d1%83%d1%88%d0%b8%d1%82%d0%b5%d0%bb/", "text": "44-годишен шофьор бе задържан под стража от Варненския окръжен съд по обвинение, че е предложил подкуп от 150 лв. на полицаи, за да не го тестват за употреба на алкохол. Димитър Г. извършил престъплението в изпитателния срок на предходна присъда за управление на автомобил след употреба на спиртни напитки. На 9 септември той бил спрян от пътен патрул в град Бяла, тъй като пришпорвал с висока скорост колата си „Хонда“. След като разбрал, че полицаите ще го тестват с дрегер, Димитър опитал да се отърве, като даде рушвет. Униформените обаче му съставили акт за нарушенията, който предвижда отнемане на книжката за 2 г. и 2000 лв. глоба. По обвинението в предлагане на подкуп мъжът може да бъде лишен от свобода до 10 г. и наказан с финансова санкция до 15 000 лв., уточниха от прокуратурата. Определението на окръжните магистрати може да се обжалва пред Апелативния съд във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Задържаха под стража пътен нарушител рецидивист, предложил подкуп на полицаи"}
{"url": "https://trud.bg/%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b1%d1%80%d0%b0%d0%bd%d0%b8%d1%82%d0%b5%d0%bb-%d0%bd%d0%b0/", "text": "Ръководството на „Лудогорец“ потвърди входящия трансфер на бранителя Талеб Тауата. Левият бек бе силно желан от „Левски“ през лятото, но в крайна сметка израелският национал предпочете офертата на „орлите“.  „Договорът стана факт, след като Тауата е следен от скаутското звено на „Лудогорец“ от края на 2018 година и финално е одобрен от треньорското ръководство“, се казва в сайта на разградския клуб. Талеб e шестото ново попълнение на българския шампион този сезон. Преди него в клуба бяха привлечени сънародника му Дан Битон, конгоанците Мавис Чибота и Джордан Икоко, сенегалеца Стефан Баджи и халфа Жоржиньо.  Вчера Тауата се присъедини към новите си съотборници и проведе първа тренировка.", "date": "2019.09.11", "title": " „Лудогорец“ представи бранител на „Айнтрахт“"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bd%d0%b0-%d0%bf%d0%be%d0%bb%d1%88%d0%b0-%d0%b1%d0%b5-%d1%80%d0%b0%d0%b7%d0%bf%d1%83%d1%81%d0%bd%d0%b0%d1%82-%d0%b4%d0%be-%d0%b8/", "text": "Управляващите в Полша наложиха безпрецедентна ваканция на парламента до след изборите през октомври, с което предизвикаха съмнения у опозицията за намеренията им, предадоха „Асошиейтед прес“ и ДПА. Последното заседание на Сейма започна днес и ще включва вот гласуване вечерта по вот на недоверие за министъра на правосъдието. Той е поискан заради клеветническа кампания срещу съдии, организирана от служители на министерството. От утре долната камара на парламента излиза във ваканция и ще се събере отново за заседания на 15 и 16 октомври, тоест два дни след парламентарните избори на 13 октомври. Подновените заседания обаче ще бъдат в настоящия състав на Сейма, а не с новоизбраните депутати. Управляващата партия „Право и справедливост“ (ПиС) обяснява, че така депутатите ще имат повече време за предизборната кампания. Очакваше се последното заседание на Сейма преди изборите да бъде в петък. От опозицията се съмняват, че ПиС ще предприеме неочаквани ходове след изборите. „Не вярвам в чистите намерения на управляващите“, каза заместник-председателят на Сейма Малгожата Кидава-Блонска. По думите й „ПиС имат някакъв таен план“. „Те или не вярват в положителния изход от изборите, или подготвят закон, който при нормални условия няма да бъде одобрен с гласуване“, заяви Кидава-Блонска, която миналата седмица бе обявена за кандидат за премиер на проевропейската „Гражданска коалиция“. Това е първият случай в историята на демократична Полша, когато старият парламент ще заседава след избори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Парламентът на Полша бе разпуснат до изборите на 13 октомври"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%be%d1%82%d0%be-%d0%bf%d0%be%d1%81%d0%be%d0%bb%d1%81%d1%82%d0%b2%d0%be-%d0%b7%d0%b0-%d1%88%d0%bf%d0%b8%d0%be%d0%bd%d1%81%d0%ba%d0%b8%d1%8f-%d1%81/", "text": "Следим с интерес изявленията на българските власти тази седмица, свързани с предполагаемия случай на шпионаж, съобщават от посолството на Великобритания у нас. Обединеното кралство подкрепя усилията на България като близък европейски партньор и съюзник в НАТО да защитава националните си интереси срещу подобни заплахи. Вчера  , от където съобщиха, че са запознати с разследват и подкрепят „изцяло усилията на България да защити суверенитета си от злонамерено влияние“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Британското посолство за шпионския скандал: Подкрепяме усилията на България да защити националните си интереси"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be%d1%82%d0%be-%d0%b5-%d0%bd%d0%b0%d0%b9-%d0%b4/", "text": "Семейството е най-добрата и незаменима среда за отглеждане и възпитаване на децата. Това заяви държавният глава Румен Радев на среща на „Дондуков“ 2 с представителя на УНИЦЕФ за България д-р Джейн Муита. Двамата бяха единодушни, че усилията на институциите следва да се фокусират върху оказването на подкрепа за родителите, подобряване на социалната среда, повишаване на доходите и подобряване достъпа до здравеопазване и образование. Децата са нашето бъдеще и България трябва да пристъпи към преодоляване на демографската криза, като насърчи отговорното родителство, отглеждане на децата в семейството и намаляване броя на изоставянията, посочи още Румен Радев. Държавният глава определи като предизвикателство за България и високия процент на деца, застрашени от бедност и необхванати от образователната система, което налага извеждането на тези проблеми като приоритет на държавната политика. Д-р Джейн Муита подчерта приноса на България в рамките на УНИЦЕФ за прилагане на политиките на международната организация, насочени към развитието на децата и ефективното спазване на техните права. Тя призова за още по-активни действия и диалог с младите хора у нас, на които предстои да станат родители. Въпреки демографската криза, страната ни е сред европейските държави с най-висок процент на млади родители, много от които са без образование и остават изолирани от програмите за образование, обучение и придобиване на професионални умения. Джейн Муита отбеляза и значението на усилията за пълноценна образователна интеграция и социализацията на децата с увреждания. Обща бе оценката, че България е постигнала съществен напредък в деинституционализацията и връщането на децата в семейна среда – от началото на този процес досега десет пъти е намалял броят на деца, отглеждани в специализирани институции, като се очаква той да приключи предсрочно през следващата година. По време на срещата Румен Радев посочи и приноса на двете инициативи на президентската институция – „Българската Коледа“ и „Подкрепи една мечта“ за оказване на подкрепа за лечението на болни деца в България и за социалната интеграция на деца и младежи, лишени от родителска грижа. Държавният глава подчерта, че при предстоящото си участие в 74-ата сесия на Общото събрание на ООН в Ню Йорк ще отбележи значението на международната мисия на УНИЦЕФ, както и необходимостта от по-активна подкрепа за работата на институциите, които работят за подобряването на социалната среда за децата.", "date": "2019.09.11", "title": " Президентът Радев: Семейството е най-добрата и незаменима среда за отглеждане и възпитаване на децата"}
{"url": "https://trud.bg/44-%d0%bf%d0%b0%d1%80%d1%82%d0%b8%d0%b8-%d0%b8-7-%d0%ba%d0%be%d0%b0%d0%bb%d0%b8%d1%86%d0%b8%d0%b8-%d1%81%d0%b5-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0%d1%85%d0%b0-%d0%b7%d0%b0/", "text": "33 партии и 7 коалиции са регистрирани от ЦИК за местните избори до края на вчерашния ден. Днес към момента са публикувани решенията за регистриране на още 12 партии, с което стават общо 45. Това показват регистрите на ЦИК, след като крайният срок за записване на участие в избори на формациите изтече в 17 ч. До момента няма данни за нито един отказ от регистрация. Официална информация ще бъде предоставена от ЦИК на брифинг утре. Регистрираните партии са:  ПП „ГЕРБ“ ПП „СВОБОДА” ПП ВОЛЯ ПП ДВИЖЕНИЕ ИНИЦИАТИВА ЗА БОТЕВГРАДСКА ОБЩИНА ПП партия на ЗЕЛЕНИТЕ ПП НАЦИОНАЛНО ДВИЖЕНИЕ ЗА ПРАВА И СВОБОДИ ПП „ МОРЕ“ ПП ДВИЖЕНИЕ ГЕРГЬОВДЕН ПП Политическо Движение Социалдемократи ПП СЪЮЗ НА ДЕМОКРАТИЧНИТЕ СИЛИ ПП ВЪЗРАЖДАНЕ ПП БЪЛГАРСКА НОВА ДЕМОКРАЦИЯ ПП „ЗЕМЕДЕЛСКИ СЪЮЗ АЛЕКСАНДЪР СТАМБОЛИЙСКИ“ ПП ЕВРОРОМА ПП БЪЛГАРСКИ СОЦИАЛДЕМОКРАТИ ПП ОБЕДИНЕНА СОЦИАЛДЕМОКРАЦИЯ ПП НАЦИОНАЛНА ПОЛИТИЧЕСКА ПАРТИЯ БЪЛГАРЕ (НППБ) ПП БЪЛГАРСКИ ДЕМОКРАТИЧЕСКИ ФОРУМ ПП Движение за права и свободи – ДПС ПП НАРОДНА ПАРТИЯ СВОБОДА И ДОСТОЙНСТВО ПП ЗЕМЕДЕЛСКИ НАРОДЕН СЪЮЗ ПП ОБТ БЪЛГАРСКИ ЛЕЙБЪРИСТИ ПП Глас Народен ПП ОБЕДИНЕНИ ЗЕМЕДЕЛЦИ ПП СОЦИАЛДЕМОКРАТИЧЕСКА ПАРТИЯ (СДП) ПП ДВИЖЕНИЕ ЗА РАДИКАЛНА ПРОМЯНА БЪЛГАРСКАТА ПРОЛЕТ ПП АБВ (Алтернатива за българско възраждане) ПП БЪЛГАРСКИ ДЕМОКРАТИЧЕН ЦЕНТЪР – БДЦ ПП ДОСТ ПП ПРЯКА ДЕМОКРАЦИЯ ПП “БЪЛГАРИ ЗА АЛТЕРНАТИВА НА СТРАХА, ТОТАЛИТАРИЗМА И АПАТИЯТА” ПП ЕДИННА НАРОДНА ПАРТИЯ ПП „МИР“ ПП „БЪЛГАРСКА СОЦИАЛДЕМОКРАТИЧЕСКА ПАРТИЯ“ ПП „ДВИЖЕНИЕ БЪЛГАРИЯ НА ГРАЖДАНИТЕ“ ПП „НИКОЛА ПЕТКОВ“ ПП “НАЦИОНАЛЕН ФРОНТ ЗА СПАСЕНИЕ НА БЪЛГАРИЯ” ПП „ДВИЖЕНИЕ 21“ ПП Български Демократичен съюз „РАДИКАЛИ“ ПП „ДВИЖЕНИЕ НАШИЯТ ГРАД“ ПП “ХРИСТИЯНРЕФОРМИСТКА ПАРТИЯ“ ПП РАДИКАЛДЕМОКРАТИЧЕСКА ПАРТИЯ В БЪЛГАРИЯ Регистрираните коалиции са: КП „ДЕМОКРАТИЧНА БЪЛГАРИЯ – ОБЕДИНЕНИЕ“ (ДА България, ДСБ, Зелено движение) – ПП „Движение ДА България“, ПП „Демократи за силна България“, ПП „Зелено Движение“ КП Движение ЗАЕДНО за промяна – ПП „Българска Социалдемокрация-Евролевица“, ПП „Родолюбие 2000“, ПП „Европейска сигурност и интеграция“, ПП „ВОЛТ“ КП „КАУЗА ПЛОВДИВ“ – ПП „КАУЗА БЪЛГАРИЯ“, ПП „НОВИТЕ ЛИДЕРИ“ КП „БСП ЗА БЪЛГАРИЯ“, ПП „БЪЛГАРСКА СОЦИАЛИСТИЧЕСКА ПАРТИЯ“, ПП „КОМУНИСТИЧЕСКА ПАРТИЯ НА БЪЛГАРИЯ“, ПП „НОВА ЗОРА“, ПП „ПОЛИТИЧЕСКИ КЛУБ „ЕКОГЛАСНОСТ““, ПП „КЛУБ ТРАКИЯ“ КП „Ние, Гражданите“ – ПП „Коалиция За Теб България“, ПП „КОЙ“ – „Компетентност, Отговорност, Истина“ КП „АЛТЕРНАТИВАТА НА ГРАЖДАНИТЕ“ – ПП „Движение за социален хуманизъм“, ПП „Българска партия Либерали“, ПП „Възраждане и Отечество“, ПП „Българската левица“, ПП „Зелена партия“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " 45 партии и 7 коалиции се регистрираха за местните избори"}
{"url": "https://trud.bg/%d1%81%d0%bf%d0%be%d1%80%d0%b5%d0%b4-%d1%83%d1%87%d0%b5%d0%bd%d0%b8-%d0%b2%d1%81%d0%b5-%d0%bf%d0%be%d0%b2%d0%b5%d1%87%d0%b5-%d1%85%d0%be%d1%80%d0%b0-%d1%81%d0%b0-%d1%81-%d0%bf%d1%81%d0%b8%d1%85%d0%b8/", "text": "Учени от САЩ и Дания доказаха, че рискът от психични заболявания зависи от качеството на въздуха, а китайски учени – че към това се прибавят и температурните колебания. Това подкрепя хипотезата, че все повече хора по света страдат от психични разстройства и неврологични заболявания, в това число и заради околната среда. За най-новите резултати от проучванията в тази област разказва РИА Новости. Невротоксини във въздуха През последните две десетилетия се наблюдава рязко увеличение на броя на психичните разстройства и по-специално на аутизма. Това е много притеснително и в същото време изисква обяснение. Отчасти епидемията от психични заболявания се приписва на по-добрата диагностика и на по-големия достъп на населението до лекарства. Но основно усилията са фокусирани върху търсенето на наследствени причини. Открити са много генетични групи, мутациите в които значително увеличават риска от психични заболявания. Дългосрочните наблюдения на близнаците обаче не позволяват напълно да се отпише възникването и развитието на тези състояния по вина на генетиката. Учените са склонни да заключат, че тук играе роля сложна комбинация от наследствени, социални и екологични фактори. Учените отдавна отбелязват, че в големите градове делът на хората с психични разстройства е по-висок, отколкото в селските райони. Това обръща вниманието към качеството на въздуха. Например, през 2013 г. американски учени анализираха данни за повече от 7 000 деца, родени с разстройство в аутистичния спектър при жени, които по време на бременност са живеели в Лос Анджелис. Специалистите картографираха данните от наблюдението на въздуха и адресите на живеене. Оказа се, че замърсяването с озон и токсични частици под 2,5 микрометра увеличава риска от аутизъм с 12-15%. С 9% се увеличава риска при замърсяване с оксиди и диоксиди на азота. До 2014 г. бяха публикувани шест резултата от контролирани проучвания, които разкриха връзка между аутизма и качеството на градския въздух. Но какъв е механизмът й? Възможно обяснение дава работата на учени от Медицинското училище към Университета „Рочестър“ (САЩ). Те поставяли гризачи всеки ден през първите две седмици и месеци от живота им в стая, изпълнена със същия замърсен въздух, както и в пиковете часове на средни по големина градски улици. Тогава те изследвали мозъка им и установили, че всички участници в експеримента показват признаци на възпаление, а страничните вентрикули са увеличени три пъти в сравнение с нормата; белите кръвни телца не са се развили достатъчно при тях. В нервната тъкан нивото на глутаматния невротрансмитер е било повишено. Такива промени са характерни за хората с аутизъм и шизофрения. Авторите на работата смятат, че колкото по-малки са частиците замърсители във въздуха, особено въглеродните емисии от изгаряне на гориво и износване на гумите, толкова повече са шансовете да проникнат в мозъка през дихателните пътища. И тогава имунната система действа срещу тях, причинявайки възпаление. С течение на времето то става хронично и уврежда централната нервна система. Замърсяване на въздуха от азотен диоксид и микрочастици в Лондон през 2007 г., регистрирано на карта, съставена от учени от Института по психиатрия и от клиники във Великобритания и САЩ, е увеличило риска от психични проблеми при 18-годишните, прекарали първите години от живота си в най-замърсените райони на града. По-високи рискове в градовете В Китай проблемът с качеството на въздуха е особено остър. Едно от най-новите проучвания е публикувано от учени от Пекинския университет и университета Цинхуа. Те наблюдавали около 20 000 жители на 25 провинции в цялата страна. Хората били помолени да оценят душевното си благосъстояние от 2010 до 2014 г .: учените се интересували от честотата на депресиите, нервността, разочарованието. Оказало се, че повече от всичко психичното здраве зависи от смога, където има много ултрафини частици-токсини (с размер под 2,5 микрометра) и колебанията в дневната температура. И накрая, мащабно проучване за установяване на връзката между екологията и психичните заболявания е представено в края на август от учени от Чикагския университет (САЩ) и Орхуския университет (Дания). Те се позовават на данни за 151 милиона застрахователни претенции в САЩ от 2003 до 2013 г. и 1,4 милиона пациенти, родени в Дания от 1979 до 2022 г. и живеещи там през първите десет години от живота си. За да завършат картината в Съединените щати, учените са взели предвид и приноса на социални фактори, като достъп до здравно осигуряване, доходи, гъстота на населението и произход (наследственост) – били ли са предците от Европа или Африка или са коренни американци. Най-високият риск от развитие на голяма депресия се наблюдава сред имигрантите от Европа. Шизофренията и епилепсията са по-често срещани при афроамериканците. Рискът от биполярно разстройство нараства с 27% в райони с лошо качество на въздуха в сравнение със средното за страната. Лошото качество на живот в страната увеличава риска от разстройство на личността с 19,2%. Резултатите за Дания са следните: хората, израснали в райони на страната с най-замърсен въздух, имат с 162% по-висок риск от разстройство на личността, 148% от шизофрения и 29,4% от биполярно разстройство. И въпреки че е невъзможно тези резултати директно да се сравнят с американските, тенденцията е забележима. Проблемът е също, че все още не е възможно да се докаже причинно-следствената връзка между замърсяването на въздуха и психичните разстройства: твърде много други вредни фактори и стрес обкръжават градските жители. Що се отнася до механизма на такава връзка, авторите на изследването дават три хипотези, които в крайна сметка се свеждат до – окислителен стрес в мозъчните клетки и в резултат на това тяхното увреждане, смърт и оттам увреждане на генетичния материал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Според учени: Все повече хора са с психични разстройства заради мръсния въздух и времето"}
{"url": "https://trud.bg/%d0%b5%d0%bb%d0%b5%d0%ba%d1%82%d1%80%d0%be%d1%80%d0%b0%d0%b7%d0%bf%d1%80%d0%b5%d0%b4%d0%b5%d0%bb%d0%b5%d0%bd%d0%b8%d0%b5-%d1%81%d0%b5%d0%b2%d0%b5%d1%80-%d0%bf%d0%be%d0%b4%d0%b3%d0%be%d1%82%d0%b2%d1%8f/", "text": "Дни преди настъпването на новата учебна година, екипи на електроразпределителното дружество, обслужващо Североизточна България, извършват обстоен оглед на електрическите съоръжения в близост до учебните заведения. Проверката цели да потвърди изправността на електрическите касети и трафопостове, захранващи училищата и университетите на територията, и при необходимост да се предприемат превантивни мерки за осигуряване на непрекъснато и безопасно електрозахранване по време на учебния процес. Инспекции от такъв характер са част от ежегодната профилактика на съоръженията и подготовката им за есенно-зимния сезон. Специалистите на Електроразпределение Север са в готовност да реагират незабавно при непредвидени повреди по мрежата на дружеството и на сигнали за вандалски прояви по електрическите съоръжения, каквито често се случват. Телефон 0700 1 61 61 остава денонощно на разположение на клиентите по всички въпроси, касаещи електрозахранването на територията на Североизточна България.", "date": "2019.09.11", "title": " Електроразпределение Север подготвя съоръженията преди първия учебен ден"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d1%81%d0%b2%d0%b0%d0%bb%d0%b8-%d1%81%d0%b0%d1%89-%d0%be%d1%82-%d0%b1%d0%b0%d1%81%d0%ba%d0%b5%d1%82%d0%b1%d0%be%d0%bb%d0%bd%d0%b8%d1%8f-%d1%82%d1%80%d0%be/", "text": "САЩ вече не е властелинът на световния баскетбол, какъвто бе неизменно в последните 11 години. След три олимпийски и две световни титли „янките“ претърпяха провал на шампионата на планетата в Китай. Експерименталната селекция на Грег Попович, в която липсват най-бляскавите звезди на американския баскетбол, отпадна на четвъртфиналите след загуба от Франция със 79:89.  Поражението е първо в турнирен мач за САЩ от световното през 2006-а, когато „извънземните“ отстъпиха на Гърция на полуфинал. Преди мондиала наследниците на „дрийм тима“ паднаха от Австралия в контрола.  Мачът бе изключително равностоен, като „петлите“ повеждаха по-често, но така и не успяха да се откъснат, а американците обърнаха в последната четвърт и натрупаха аванс от 7 точки. В този момент обаче те пропуснаха да сложат край на интригата и си платиха в последните секунди. Крайният изход бе решен в бърза размяна на атаки, в която спокойствието и късметът бе на страната на французите. Еван Фурние с 22 точки и Руди Гобер с 21 бяха героите за успеха, а Донован Мичъл с 29 т. бе единственият на ниво за САЩ.  „Играхме срещу истински отбор – призна Попович. – Загубата боли, но животът продължава. Не е важно кои играчи не са били тук. Гордея се с момчетата.“", "date": "2019.09.11", "title": " Франция свали САЩ от баскетболния трон"}
{"url": "https://trud.bg/%d0%b1%d0%be%d1%8f%d0%bd-%d0%b0%d1%81%d0%b5%d0%bd%d0%be%d0%b2-%d0%bf%d1%80%d0%b5%d0%b1%d0%b8-%d1%81%d0%bb%d0%be%d0%b2%d0%b5%d0%bd%d0%b5%d1%86/", "text": "Боян Асенов спечели първата българска победа на световното първенство по бокс за мъже в Екатеринбург (Русия), след като надделя с 5:0 съдийски гласа над Ник Вебер (Словения) в категория до 57 кг. И в трите рунда българинът беше значително по-добър и улесни работата на съдиите. Вторият му мач обаче се очертава значително по-тежък – срещу представителя на домакините Алберт Бетиргазиев.  Междувременно България зае второ място в класирането по медали на завършилото европейско първенство за младежи и девойки в столичната зала „София“. Златни медали взеха Ергюнал Сабри (49) и Ясен Радев (52), със сребро остана Николай Маринов (56), а Стилян Христов (64), Емирджан Мехмед (69) и Николай Зафиров (75) донесоха бронз.", "date": "2019.09.11", "title": " Боян Асенов преби словенец"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%86%d0%b5%d0%bb%d1%82%d0%b0-%d0%b5-%d0%b1%d1%81%d0%bf-%d0%b4%d0%b0-%d0%b1%d1%8a%d0%b4%d0%b5-%d1%80%d0%b5%d1%88%d0%b0%d0%b2/", "text": "Нашата основна цел е БСП да бъде решаващ фактор в следващото управление на София и да реализираме политиките, които са залегнали в нашата предизборна платформа. Това може да се постигне само, ако се формира ново мнозинство около нов кмет. Това каза лидерът на БСП – София Калоян Паргов в политическия си доклад пред делегатите на XIII Конференция на Градската организация. На днешното заседание столичните социалисти ще обсъдят и приемат предизборната платформа на организцията за местните избори. Конференцията ще определи кандидата за кмет на София. Ще бъде избран водач и ще бъде подредена листата за общински съветници от „БСП за България“. „Без това ново мнозинство няма как да се случи промяната на модела на управление в столицата. Мнозинство, което е гарант за прозрачност. Мнозинство, което залага на експертност и компетентност. Мнозинство, което може да наложи нови стандарти на воденето на общинска политика и диалог с гражданите. БСП има силата и потенциала да бъде в основата на мнозинството, около което да се формира новото управление на София“, категоричен бе Паргов. „Шансът да спечелим София, за първи път в демократичната история на страната, не бива да бъде пропилян. Подобен резултат ще има общонационално значение. Това е възможността БСП да излезе победител от предстоящите местни избори. Промяната в България започва от София“, заяви той. Калоян Паргов посочи, че през последните години в София нараства мнозинството от граждани, които са крайно недоволни от политиката на общината, дори са ядосани и гневни. „Расте прогресивно броят на жителите на столицата, които се убеждават, че причините за техните жилищни и битови проблеми нямат обективен характер, а са следствие от съзнателно провеждана политика“, констатира той и допълни: „Софиянци вече желаят нещо повече от това да имат добра работа и висока заплата. Изискват и държат на качеството на живот. Искат да се чувстват добре и сигурно и в своите домове, и в пространствата около тях. Готови са задружно и със сила да се противопоставят, когато се окупират зелените площи, когато между домовете им израстват небостъргачи, когато не достигат местата в детските градини. Искат да дишат чист въздух, искат качествено водоснабдяване. Искат чисти улици и уреден транспорт. Искат техните представители в общината да действат прозрачно и честно“. „Новото е, че вече не сме в изолация, не сме сами в битката за промяна на модела на управление на общината“, изтъкна лидерът на столичните социалисти. Паргов акцентира на това, че през изминалия мандат, особено през последната година, БСП съумя да намерим общи теми за единодействие с други общински фракции против политиката на ГЕРБ в общината. „Въпреки, че ГЕРБ удържа мнозинство си в общинския съвет, в редица случаи успяхме да блокираме негативни решения, както и да прокараме други решения с позитивен характер. Имахме и самостоятелни успехи“, каза още той. „Това е нов политически момент, различен от досега и успехът зависи много от начина, по който ще построим своята предизборна стратегия и тактика“, заяви Паргов. Според него има три условия за промяна на модела на управление на Столична община и в навечерието на кампанията. „Първо, ликвидиране на абсолютната доминация на ГЕРБ в Столичния общински съвет. Второ, формирането на мнозинство в следващия общински съвет, алтернативно на ГЕРБ. Трето, избран кмет, подкрепящ и изпълняващ програмата на новото мнозинство“, каза Паргов. Председателят на БСП – София обърна внимание на това, че няма защо да се заблуждаваме, че кампанията ще бъде честна, че ще се води с почтени средства и по правилата на демократичните стандартни. „Стана ясно, че ще бъде изключително мръсна, безскрупулна, дори брутална. Тя вече започна по този начин“, констатира той. „Не трябва по никакъв повод да позволим да се отмести вниманието от общинската корупция и злоупотребите с парите на данъкоплатците, от разхищенията на общинския бюджет и за приятелските кръгове, облагодетелствани от общинската управа. Трябва да стане безпределно ясно, че смисълът на нашата борба е именно промяната на тази политика, обърна се Паргов към делегатите – И, разбира се, да използваме всеки удобен случай да представяме нашите идеите и решенията, които предлагаме, нашата философия за управлението на общината“. „След днешното заседание на Градската конференция трябва поемем към предизборната кампания единни и сплотени. Това ще бъде много важен знак към обществото. Защото само тогава можем да претендираме да бъдем обединителен център на лявото пространство. Да дадем своя принос за консолидацията на всички, които искат промяната в столицата“, каза още той. „Волята за успех трябва да бъде водеща. Всичко останало да остане на заден план. Целта е ясна. Нужна е мобилизация, която да доведе до постигането й. Сигурен съм, че сполуката ни очаква в края на тунела. Стига да имаме желание, кураж и вяра, че можем да стигнем до там“, категоричен беше Калоян Паргов. „Ето защо на БСП й трябва символна победа. А тя може да е в София. Столицата е мястото, където можем да нанесем решаващ удар върху модела на управление на ГЕРБ и да покажем, че парите на данъкоплатците, българските и европейските, може да се харчат справедливо и ефективно“, заяви той. „Убеден съм, че никой в тази зала няма съмнение, че единствената възможност, чрез която можем да нанесем този решаващ удар на ГЕРБ в София, е Мая Манолова. 30 години не успяхме да направим пробив в столицата. Трябва да си направим изводите от досегашния си опит и да покажем, че сме си научили урока. Манолова има потенциала да мобилизира избиратели, които досега не са ни подкрепяли“, обърна се председателят на БСП – София към делегатите. Той припомни, че през 2016 г. БСП беше изправена пред подобна дилема – партиен или непартиен кандидат за президентските избори. „Преглътнахме партийното си его и постигнахме победа. Така беше тогава, така може да бъде и сега“, категоричен бе Калоян Паргов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Калоян Паргов: Целта е БСП да бъде решаващ фактор в управлението на София"}
{"url": "https://trud.bg/%d0%b1%d1%80%d0%be%d1%8f%d1%82-%d0%bf%d1%80%d0%b5%d1%84%d0%b5%d1%80%d0%b5%d0%bd%d1%86%d0%b8%d0%b8%d1%82%d0%b5-%d0%bd%d0%b0-%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8-%d1%87%d0%b5%d1%80/", "text": "ЦИК въвежда в изборните книжа специална чернова за преброяване на преференциалните гласове за кандидатите за общински съветници. Централната избирателна комисия е разписала днес подробни указания към секционните комисии по какъв ред да броят и през какви контроли да преминат, за да излезе сметката. Утвърден е и образец на документа, който ще се попълва, преди да се нанасят числата в официалния протокол с изборните резултати. Решението идва след  , когато ЦИК отчете 4773 грешки в 1919 протокола. Цялото решение на ЦИК: РЕШЕНИЕ  № 1055-МИ  София, 11.09.2019 ОТНОСНО: преброяване на предпочитанията (преференциите) при произвеждане на избори за общински съветници На основание чл. 57, ал. 1, т. 3 и 48 във връзка с чл. 215, ал. 1, т. 8, чл. 437, ал. 4, чл. 438, ал. 2 и чл. 440, ал. 2 от Изборния кодекс Централната избирателна комисия Р Е Ш И: 1. След установяване броя на действителните гласове, подадени за всяка кандидатска листа в избора за общински съветници, и вписването им в черновата на протокола на СИК с резултатите от гласуването, се пристъпва към преброяване на предпочитанията (преференциите) за всеки един от кандидатите на партиите, коалициите и местните коалиции. За целта се използват бланки-чернови за отразяване на резултатите от преброяването на предпочитанията (преференциите) съгласно приложението. 2. Преброяването на предпочитанията (преференциите) се извършва последователно по листи на партии, коалиции и местни коалиции и по реда на отпечатването им в протокола на СИК. Председателят или член на СИК, определен с нейно решение, взема бюлетина от купчинката с действителни гласове за съответната партия, коалиция или местна коалиция, показва я и обявява: а) поредния номер на кандидата, за когото е отбелязано предпочитание (преференция) или б) че няма отбелязано предпочитание (преференция) или в) че е отбелязано предпочитание (преференция) в повече от едно кръгче със знак „Х“ или „V“ с химикал, пишещ със син цвят. 3. Предпочитанията (преференциите) се преброяват върху бланка- чернова по т. 1. Бланката-чернова се изготвя за всяка партия, коалиция и местна коалиция, включена в бюлетината, и съдържа толкова полета, колкото са кандидатите в съответната листа. 4. На първия ред на всяко от полетата се изписва поредният номер на кандидата в листата на съответната партия/коалиция/местна коалиция. Всеки ред съдържа еднакви по големина квадратчета, в които може да се отпечата трицифрено число. Във всяко поле има квадратчета, в които последователно са отпечатани числата от 1 до 116 и един празен ред с квадратчета, в които няма отпечатани номера, съгласно приложението. 5. Броят на предпочитанията (преференциите) се отразява едновременно и независимо един от друг от двама членове на СИК (предложени в състава на комисията от различни партии и коалиции), определени с решение на комисията. 6. При наличието на предпочитание (преференция) членът на СИК, който държи бюлетината, оповестява на глас за кой кандидат е предпочитанието. Членът на СИК, който записва предпочитанията (преференциите) върху бланката-чернова, го отразява, като огражда (зачертава) първото число на първия ред, в полето на съответния кандидат. При следващо предпочитание (преференция) за същия кандидат огражда (зачертава) второто число и продължава във възходящ ред, без да изпуска числа до изчерпване на предпочитанията (преференциите) за този кандидат. Последното оградено (зачертано) число показва броя на получените от този кандидат предпочитания (преференции). ПРИМЕР: При обявяване на първото предпочитание (преференция) за кандидат № 101 се огражда (зачертава) числото 1 в полето на този кандидат. При обявяване на второто предпочитание (преференция) за същия кандидат се огражда (зачертава) числото 2 и така нататък. Последното оградено (зачертано) число показва броя на преференциите, получени от този кандидат. 7. При липса на предпочитание (преференция) или при наличие на отбелязване в бюлетината знак „Х“ или „V“ с химикал, пишещ със син цвят, в повече от едно кръгче, е налице действителен глас без предпочитание (преференция). 8. Броят на бюлетините без предпочитание (преференция) се установява, като от броя на бюлетините, подадени за листата на партията/коалицията/местната коалиция, се изважда сумата на всички подадени предпочитания (преференции) за всички кандидати на тази партия/коалиция/местна коалиция. Полученото число се записва на последния ред в бланката-чернова. 9. КОНТРОЛА: Преди пренасяне на броя на предпочитанията (преференциите) от бланката-чернова за преброяване на предпочитанията (преференциите) в протокола на СИК – т. 10 на лист 2, се извършва проверка дали общият брой на разпределените по кандидати предпочитания (преференции), включително и броят на действителните гласове без предпочитания (преференции), е равен на броя на действителните гласове за съответната кандидатска листа съгласно отбелязването по т. 8, графа „Действителни гласове“ на лист 1 от черновата на протокола на СИК. Контролата се извършва, като се сумират броят на предпочитанията (преференциите) за всеки един от кандидатите с броя на бюлетините без предпочитание (преференция). Сборът трябва да е равен на общия брой на гласовете, подадени за съответната партия/коалиция/местна коалиция. Председател: Стефка Стоева Секретар: Севинч Солакова АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Броят преференциите на специални чернови\t"}
{"url": "https://trud.bg/%d0%bf%d1%80%d0%b0%d1%89%d0%b0%d0%bc%d0%b5-7-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%be-%d0%bf%d0%be-%d1%89%d0%b0%d0%bd%d0%b3%d0%b8/", "text": "България ще бъде представена от 7 състезатели на световното първенство по вдигане на тежести в Патая (Тайланд). При мъжете ще участват Стилян Гроздев (кат. 67 кг), Божидар Андреев (73 кг), Юндер Бейтула (81 кг), Георги Шиков и Васил Господинов (109 кг), а при жените Даниела Пандова (45 кг) и Мая Иванова (55 кг).  „Подготовката премина по план, очакваме да отшуми травмата при Гроздев – обяви старши треньорът на националите Иван Иванов. – Смятам, че имаме своите шансове, най-важното е всеки от нашите да даде максимума си.“", "date": "2019.09.11", "title": " Пращаме 7 на световно по щанги"}
{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d0%b0%d0%bb-%d0%ba%d0%b0%d0%b9%d0%b4%d0%b0-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%bd%d0%be%d0%b2%d0%b8-%d1%82%d0%b5/", "text": "На 18-ата годишнина от терористичните атаки на 11 септември, срещу Световния търговски център в Ню Йорк, лидерът на терористичната групировка „Ал Кайда“, отговорна за трагедията, призова мюсюлманите за нови удари срещу САЩ, Русия, Израел и срещу европейски държави. Изявлението на Айман ал-Завахири беше публикувано на уебсайта SITE Intelligence Group. Ал-Завахири, който наследи Осама Бин Ладен като лидер на „Ал Кайда“, критикува онези джихадисти, които са „отстъпили” от своите възгледи и осъждат атаката срещу Световния търговски център. Не е ясно кога и къде е направен видеоклипът, но терористът споменава за признаването през март 2019 г. на претенциите на Израел към Голанските възвишения от САЩ. По-рано през деня Тръмп се закле да “никога да не забрави” трагичните събития от 11 септември и да удари американските “врагове по-силно, отколкото някога са били удряни”. Израелският премиер Бенямин Нетаняху повтори казаното от Тръмп, заявявайки, че Израел стои заедно със САЩ в “борбата срещу варварството и тероризма”. На 11 септември 2001 г. група от 19 терористи, свързани с „Ал Кайда“, отвлече четири пътнически самолета. Два от тях се разбиха в кулите-близнаци в Световния търговски център в Ню Йорк. Трети удари чат от сградата на Пентагона, а четвъртият летателен апарат падна в поле на път за Вашингтон, след като пътниците се опитаха да попречат на терористите да го пренасочат към желаната от тях дестинация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Лидерът на „Ал Кайда“ призова за нови терористични атентати навръх годишнината от 11 септември"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%bd%d0%b8%d0%ba%d0%be%d0%b3%d0%b0-%d0%bd%d1%8f%d0%bc%d0%b0-%d0%b4%d0%b0-%d0%bc%d0%be%d0%b6%d0%b5%d0%bc-%d0%b4%d0%b0-%d0%b7%d0%b0/", "text": "Не можем да заличим болката или да върнем стореното зло, но можем да предложим цялата си подкрепа и преданост. С тези думи американският президент Доналд Тръмп се обърна към семействата на загиналите в атентата срещу Световния търговски център в Ню Йорк през 2001 г., навръх 18-ата годишнина от трагедията. Държавният глава говори за собственото си преживяване, като разказа, че е „видял вторият самолет да върви с огромна скорост“ и още тогава е знаел, че „светът никога повече няма да бъде същият“. Тръмп посочи пред събралото се множество, че само ден по-късно е „слязъл на кота нула“ в Ню Йорк, за да помогне на службите за реагиране. „Сърцето на американския патриот само укрепва по-силно в моменти на бедствие“, заяви Тръмп и добави, че „врагът не може да отслаби духа на американския народ“. Тръмп обяви, че американски военни са щурмували талибаните в Афганистан. „През последните четири дни американските военнослужещи удариха врага по-силно от всеки друг удар, който той е понесъл и ще продължат да го правят“, обясни президентът на САЩ. Ню Йорк отбеляза черната дата 11 септември още през нощта, пускайки два лъча светлина на мястото, където преди трагедията се издигаха двете кули на Световния търговски център. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Доналд Тръмп: Никога няма да можем да заличим болката от 11-ти септември (СНИМКИ и ВИДЕО)"}
{"url": "https://trud.bg/%d0%b0%d0%bd%d0%b3%d0%bb%d0%b8%d0%b9%d1%81%d0%ba%d0%b8-%d0%bf%d0%b5%d0%b4%d0%be%d1%84%d0%b8%d0%bb-%d0%ba%d1%80%d1%8a%d1%89%d0%b0%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d1%87%d0%b5%d1%82/", "text": "Пасторът с 15-месечна присъда на Острова има забрана да общува с малолетни Британски престъпник е открит да живее сред деца в България, след като излежава 15-месечна присъда за педофилия и напуска нелегално Острова. Върху Даниел Ериксон-Хъл има все още действаща забрана за общуване с малолетни. По следите на криминално проявения беглец попада разследващият журналист Пол Кениън от Би Би Си 4. Даниел Хъл от лондонския квартал Плейстоу е осъден и излежава ефективна 15-месечна присъда за педофилия през 2017 г. Действащият пастор е осъден за съхраняване на стотици порнографски снимки с деца на компютъра си. Репортерът на Би Би Си 4 открива пастора педофил в Сливен, където той живее на свобода в ромската махала. В излъчения по британската телевизия филм се вижда как журналистът поставя на тясно издирваното лице и му задава неудобни въпроси. Пред камерата Хъл отрича да е „педофил-беглец”, след което демонстративно обръща гръб на екипа. След осъждането си преди 2 години Хъл получава забрана за общуване с деца, непридружени от родител или близък възрастен човек. Забраната също така не му позволява да пътува в чужбина, без да уведоми предварително властите на Острова. В пълен разрез Хъл в момента живее на свобода в България. От момента на пристигането си у нас той е качвал в интернет стотици видеоклипове с деца. По време на съдебния процес през 2017 г. пасторът е определен като „опасен за малолетните”. По време на снимките на филма репортерът Пол Кениън и екипът му срещнали яростна съпротива от ромите в махалата, които ги замервали с камъни. „Този човек (Даниел Хъл) така дълбоко е обсебил ромите, че те го възприемат като техен брат и го защитават с всички сили”, разказва журналистът. Стийв Фицпатрик от Лондонската полиция заявява във филма, че е „ужасен” от факта, че педофилът контактува необезпокояван с деца в България. „Съответните власти във Великобритания са информирани за случая, но засега липсва нужната ответна реакция”, казва полицаят. Нарушението на съдебната заповед от страна на Хъал не се разглежда като престъпление от българските власти и засега те могат само да го поставят под наблюдение, допълва полицай Фицпатрик.   Пасторът купува къщи в циганското гето Сестра му въртяла бурна любов с нашенец Росица Николова,  ТРУД, Сливен Пастор Даниел Ериксон-Хъл на два пъти се е укривал от британското правосъдие в България, установи проверка на „Труд”. Срещу него в родината му са били издавани две европейски заповеди за арест. В първата е посочено, че английският гражданин се издирва от 13 октомври 2016 г., след като не се е явил на съдебен процес по обвинения за сексуална експлоатация на деца и детска порнография и компютърни престъпления, докато е бил под гаранция. Окръжният съд в Сливен привежда в изпълнение заповедта, след потвърждение от последната инстанция – Апелативния съд в Бургас. През ноември същата година пасторът е екстрадиран. Втората европейска заповед за арест на скандалния духовник е издадена от Великобритания през юли 2018 г. По това време Даниел Ериксон-Хъл вече се бил установил отново в страната ни, след като изтърпял присъдата си в родината. В заповедта се посочва, че след като излязъл от затвора, пасторът не е регистрирал в 3-дневен срок личните си данни и адреса, на който може да бъде намерен. Вместо това отново напуска Острова, уточниха от Окръжната прокуратура в Сливен. Втората европейска заповед обаче не е била изпълнена и Ериксон-Хъл не е бил арестуван, тъй като деянието, за което го изискват, не е нито престъпление, нито нарушение по българското законодателство. Още при първоначалния престой пасторът се устроил в близкото до Сливен с. Самуилово. Там наел къща под наем, спомниха си от кметството. Съседи подали срещу него оплакване, че контактува само с деца и това им се сторило подозрително. Доказателства за престъпления обаче не са били събрани, дело не е било образувано и случаят не стигнал до съд, макар че пасторът бил задържан от българската полиция по време на проповед. Сега Ериксон-Хъл се е установил в 30-хилядния ромски кв.”Надежда” в Сливен, в най-бедната му, южна част. В гетото се говори, че отначало си купил една къща, после – още. Идвали му гости от чужбина. Пристигнала и сестра му, жена на зряла възраст. Тя преживяла бурна сантиментална история с местен младеж. Дали сестрата е още там, в квартала не казват. В „Надежда” не желаят да коментират пастора и да го обсъждат пред външни хора. Някои от бедняците го обожават заради помощите, които им дава – било в пари, било дрехи или други вещи. Май ги учел и на английски език и продължавал да проповядва. Чувало се, че много обичал децата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.11", "title": " Английски педофил кръщава българчета\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%bc%d0%b5%d0%b6%d0%b4%d1%83-%d0%b1%d1%8a%d0%bb%d0%b3%d0%b0%d1%80/", "text": "„България разглежда Узбекистан като свой дългосрочен партньор в Централна Азия“, с тези думи заместник министър-председателят по икономическата и демографската политика Марияна Николова посрещна узбекистанския си колега Ельор Ганиев, който е на визита в България. Българският вицепремиер отбеляза, че между България и Узбекистан съществуват конструктивни, приятелски отношения и традиции в сътрудничеството. Тя посочи, че страната ни се отнася с интерес и внимание към активизиране на политическото сътрудничество, както и на търговско- икономическото и инвестиционно партньорство. Заместник министър-председателят Ганиев представи възможностите за инвестиции в Узбекистан, като подчерта потенциала от суровинни ресурси и конкретни сфери за сътрудничество – селското стопанство, фармацевтика, туризъм, автомобилостроене и информационните технологии. Той прикани българския бизнес да бъде по-активен на узбекистанския пазар и отправи покана за участие на Международния инвестиционен форум през март 2020г. в Ташкент. Вицепремиер Ельор Ганиев е на посещение в България в качеството си на съпредседател на Съвместната узбекско- българска междуведомствена комисия по икономическо и научно- техническо сътрудничество, която провежда 5-то си заседание в София.", "date": "2019.09.11", "title": " Вицепремиерът Николова: Между България и Узбекистан съществуват конструктивни и приятелски отношения"}
