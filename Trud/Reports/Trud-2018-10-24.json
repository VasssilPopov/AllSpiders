{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d0%b7%d0%b0%d0%bf%d0%bb%d0%b0%d1%88%d0%b8-%d1%81%d0%b0%d1%83%d0%b4%d0%b8%d1%82%d1%81%d0%ba%d0%b0-%d0%b0%d1%80%d0%b0%d0%b1%d0%b8%d1%8f-%d1%81%d1%8a%d1%81/", "text": "Франция може да наложи санкции на Саудитска арабия, ако се докаже, че в убийството на журналиста Джамал Хашоги е замесено саудитското разузнаване. Това заяви Бенжамен Гриво, говорител на правителството в Париж. “Докато фактите не бъдат съвсем точно изяснени и потвърдени от нашите информационни служби, няма да вземаме никакво окончателно решение“, е заявил Гриво. „От друга страна обаче, след като случаят се осветли и те подкрепят с доказателства за отговорността на Саудитска Арабия, тогава ще направим нужните изводи и ще предприемем съответните мерки“. Говорителят уточни, че предприемането на каквито и да е санкции няма да засегне само и единствено ограничаване на оръжейните продажби. От 2008 до 2017 година Саудитска Арабия е вторият най-голям купувач на френско оръжие, като сделките възлизат общо на повече от 11 милиарда евро.", "date": "2018.10.24", "title": " Франция заплаши Саудитска арабия със санкции заради убийството на Хашоги"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-270/", "text": "Тръгна черният пазар на тютюн от новата реколта, полицията прави хайки Търговци пласират част от стоката, въпреки че още не е с добри качества. Откриха 270 кг качак, закопан в бидони за зеле.     Строителите станаха изкупителна жертва Цветан Цветанов след среща с Камарата призна пред „Труд”, че има оклеветяване на много от фирмите с политически цели.             Фирмите нямат душа, но страдат Държавата съществува заради бизнеса, казва Радосвет Радев, изпълнителен председател на Българската стопанска камара, в интервю за „Труд“.         България на пазар за изтребители Ние купуваме новите самолети, а не властта.  Тя само е посредник на нашите пари в сделката. Изборът зависи от нивото на амбициите ни във военната област – анализ на Евгени Генов.         Фелдмаршал и Фараон Силует на президента на Египет Абдел Фатах ал-Сиси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.24", "title": " Вижте акцентите в броя на вестник „Труд“ в четвъртък, 25 октомври 2018"}
{"url": "https://trud.bg/%d0%bf%d0%bb%d0%be%d1%87%d0%ba%d0%b8%d1%82%d0%b5-%d0%bf%d1%80%d0%b5%d0%b4-%d1%81%d0%b2-%d1%81%d0%b5%d0%b4%d0%bc%d0%be%d1%87%d0%b8%d1%81%d0%bb%d0%b5%d0%bd%d0%b8%d1%86%d0%b8-%d1%89/", "text": "Ремонтът на “Графа” в столицата върви по план, подобряват контрола Плочите в градинката на “Св. Седмочисленици” в София ще станат едноцветни. От патината на времето и от ползването ще се загуби контрастът между нюансите, видим сега при ярко слънце, обясни арх. Радомира Методиева от отговорното за проекта студио А.Д.А. До месец би могло плочите да придобият общо нюансиране в сиво. Фирмата “Трансконсулт-БГ”, която упражнява надзора на ремонта на ул. “Граф Игнатиев” е увеличила броя на служителите си на обекта. Те работят на две смени, за да има постоянен контрол. Всички дефекти по реконструкцията се отстраняват веднага в хода на работа, съобщи Ирена Кънчева, представител на фирмата. В началото на октомври на надзорната фирма й бе наложена глоба от 100 хил. лв. заради пропуски в контрола. Изпълнител и надзор на ремонта бяха изслушани от в Комисията по градоустройство към Столична община. Там беше заявено, че реконструкцията върви по план, ще бъдат спазени сроковете и качеството е добро. Беше обсъден и казусът с подмяната на материала за виброизолационнта подложка при ремонта на трамвайното трасе. “Това, което е приложено в момента, е достатъчно качествено и ще гарантира сигурността на конструкцията и комфорта на живущите около трамвайния път”, увери проектантът на трасето Илия Илиев. Конструкцията на релсовия път на “Граф Игнатиев” е на 100% готова. Като цяло ремонтът на зоната е завършен на 73%, обясниха от “Джи Пи груп”.", "date": "2018.10.24", "title": " Плочките пред „Св. Седмочисленици” ще избледнеят\t\t\t"}
{"url": "https://trud.bg/%d0%bf%d0%b8%d1%88%d0%bc%d0%b0%d0%bd-%d0%be%d0%b1%d0%b8%d1%80%d0%b4%d0%b6%d0%b8%d0%b8-%d0%bf%d0%b0%d0%b4%d0%bd%d0%b0%d1%85%d0%b0-%d0%b2-%d0%ba%d0%b0%d0%bf%d0%b0%d0%bd/", "text": "Пишман обирджии попаднаха в ръцете на полицията, след като опитали три пъти за един ден да ограбят един и същи магазин в белгийския град Шарлероа, предаде Би Би Си. Шестимата крадци нахлули сутринта в обекта, чийто собственик им казал, че е по-добре да дойдат в края на работния ден, когато ще има повече пари. За негова изненада те си тръгнали. Мъжът алармирал полицията, но от там му казали, че обирджиите едва ли ще се върнат. Час преди затварянето на магазина обаче те отново пристигнали, а собственикът пак ги отпратил и им казал да дойдат по-късно. И отново позвънил в полицията, която устроила засада. За изненада на всички бандитите пак се върнали и били заловени.", "date": "2018.10.24", "title": " Пишман обирджии паднаха в капан"}
{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b8-%d0%be%d0%bf%d0%b5%d1%80%d0%b0%d1%86%d0%b8%d1%8f%d1%82%d0%b0-%d0%bf%d0%be-%d0%bf%d1%80%d0%b5%d0%bc%d0%b0%d1%85%d0%b2%d0%b0%d0%bd%d0%b5%d1%82%d0%be/", "text": "Военните приключиха операцията по транспортирането на   невзривена бомба от Втората световна война в района на Военна академия „Георги С. Раковски“ в столицата. Бомбата ще бъде унищожена на полигон „Сливница“, обясни вицепремиерът и министър на отбраната Красимир Каракачанов. По думите му, цялата операция е продължила около 35 минути. Възстановено е движението през кръстовището на бул. „Евлоги и Христо Георгиеви“ и ул. „Оборище“. Възстановено е и движението на автобусите на градския транспорт по редовните маршрути, съобщиха от Столична Община „Виждате, че армията, освен да изпълнява своите конституционни задължения да пази нашата национална сигурност, суверенитет и териториална цялост, винаги когато се налага, помага. Ето това е смисълът от сътрудничество между институциите. Армията, полицията – всички заедно вършат прекрасна работа“, коментира Каракачанов. Кметът на София Йорданка Фандъкова отличи адекватна реакция и отличната координация на различните служби. „Искам да благодаря за бързата и адекватна реакция и отличната координация на различните служби и на вицеадмиралът, който ръководеше цялата дейност тук, на Тони Златанов от СДВР. Искам да благодаря и на министъра най-вече за добре създадената организация“, каза тя. Военнослужещите от състава на военното формирование на Сухопътните войски в Горна баня и от авиобаза Крумово в 18.30 ч. извършиха разузнаване на боеприпасa. Установено е, че това е осколъчнофугасна 220-килограмова авиационна бомба от времето на Втората световна война. В 19.00 ч. специализираните екипи извършиха транспортиране на  авиобомбата. Военнослужещи от Военна полиция осигуряват ескорт за безопасност при транспортирането. Авиобомбата ще бъде унищожена утре, 25 октомври, в район, извън населени места, на полигона в Сливница. Действията на специализираните екипи се ръководят от полковник Йорданов – началник на сектор „Инженерни войски“ от командването на Сухопътните войски.  ", "date": "2018.10.24", "title": " Приключи операцията по премахването на авиобомбата в София\t\t\t"}
{"url": "https://trud.bg/%d1%81%d1%82%d1%80%d0%be%d0%b8%d1%82%d0%b5%d0%bb%d0%b8%d1%82%d0%b5-%d1%81%d1%82%d0%b0%d0%bd%d0%b0%d1%85%d0%b0-%d0%b8%d0%b7%d0%ba%d1%83%d0%bf%d0%b8%d1%82%d0%b5%d0%bb%d0%bd%d0%b0-%d0%b6%d0%b5%d1%80/", "text": "Компаниите могат да си търсят правата по съдебен ред За всички е ясно, че има оклеветяване на много от фирмите в България и то за постигане на определени политически цели. Строителите в момента са изкупителната жертва за постигането на политически цели на определени извънпарламентарни сили. Това заяви шефът на парламентарната група на ГЕРБ Цветан Цветанов в отговор на въпрос на “Труд” след среща с Камарата на строителите в парламента. Репортер на “Труд” попита Цветанов защо след като ГЕРБ категорично се противопоставят на фалшивите новини техният вицепремиер Томислав Дончев изпрати в прокуратурата сигнал срещу една от най-големите строителни фирми в България, позовавайки се единствено на публикация от сайт, който произведе фалшива новина, струваща много скъпо на България. “Българската държава и изпълнителната власт, ако има съмнение за някакви действия, които не съответстват на българското законодателство, трябва да бъдат сезирани компетентните органи, за да могат да се извършат съответните проверки. Това в никакъв случай не означава, че дадената фирма, или даденият човек е корумпиран или участва в някаква схема за утвърждаването на някакъв модел. След извършването на подобна проверка и когато бъде установено какви са фактите и всички данни, тогава вече ще може всеки един да си търси правата, а там където е необходимо и по съдебен ред”, отговори Цветанов.   Заплатите са 7 пъти по-ниски от европейските Възнагражденията трябва да се вдигнат Наталия Малчева Заплатите в строителния сектор са 7 пъти по-ниски от европейските, което води до изтичане на кадри в чужбина. Ако у нас работниците като бетонджии, монтажници, строители на пътища и зидаромазачи взимат средно по 350 евро, в Германия за същите дейности те получават заплати от 2500 – 2750 евро, показват данни на Камарата на строителите в България (КСБ). За този проблем те алармираха при срещите си с ръководствата на политическите партии през последната седмица. Възнагражденията трябва да се вдигнат с 20% още през тази есен, категоричен е почетният председател на КСБ инж. Симеон Пешов. Това ще увеличи цената на крайния продукт с 5-6%, но задължително трябва да се случи, обясни той. Цените на магистралите в момента са 2-3 пъти по-ниски в сравнение с европейските, показват още данните на Камарата. По време на срещата си с ръководството на ДПС председателят на УС на КСБ инж. Илиян Терзиев е благодарил, че Движението не се е опитало да използва строителния бранш за политически цели. Ръководството на организацията и на партията са се договорили да работят за законови промени и развитието на държавата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.24", "title": " Строителите станаха изкупителна жертва (обзор)\t\t\t"}
{"url": "https://trud.bg/%d0%bf%d0%bb%d0%be%d1%89%d0%b0%d0%b4%d0%ba%d0%b8-%d1%84%d0%b8%d1%82%d0%bd%d0%b5%d1%81-%d0%bd%d0%b0-%d0%be%d1%82%d0%ba%d1%80%d0%b8%d1%82%d0%be-%d0%b8-%d0%b2%d0%b5%d0%bb%d0%be%d0%b0%d0%bb%d0%b5%d0%b8/", "text": "  2,2 млн.лева инвестира общината в Сливен за изграждането на детски съоръжения и зони за отдих по поречието на река Асеновска и кв.“Република“. Средствата бяха предоставени по европроект за подобряване на градската среда по ОП „Региони в растеж“, съобщиха от местната администрация. Изградени са седем нови детски площадки, три спортни, фитнес на открито, монтирани са два фонтана, беседки, чешми и паркови елементи, пешеходни и велосипедни алеи. Терените са озеленени, тече облагородяване на междублокови пространства. Лентата на обектите преряза кметът Стефан Радев заедно с областния управител Чавдар Божурски и зам.министърът на регионалното развитие Деница Николова. По-късно в областния град пристигна строителният министър Петя Аврамова за полуфинара на патриотично-образователната кампания „Моят град е моята крепост“, която организира МРРБ съвместно с МОН. В състезанието участваха осем отбора, първи станаха учениците от Кърджали, следвани от Пловдив и Стара Загора. Финалът на кампанията ще е на 30 октомври в столицата. Министър Аврамова съобщи, че в Сливенска облас са изпълнени 22 проекта за 43,7 млн.лева по ОП „Региони в растеж“ и „Регионално развитие“.", "date": "2018.10.24", "title": " Площадки, фитнес на открито и велоалеи за 2,2 млн.лева откриха в Сливен"}
{"url": "https://trud.bg/%d0%bd%d0%b0%d0%b4%d0%b7%d0%be%d1%80%d1%8a%d1%82-%d0%bd%d0%b0%d0%b4-%d0%b1%d0%b0%d0%bd%d0%ba%d0%b8%d1%82%d0%b5-%d0%bc%d0%b8%d0%bd%d0%b0%d0%b2%d0%b0-%d0%ba%d1%8a%d0%bc-%d0%b5%d1%86%d0%b1/", "text": "Даваме достъп до всички документи Надзорът над банките в България ще мине в ръцете на Европейската централна банка. Кредитните институции в страната ще предоставят възможност на експертите на ЕЦБ да извършва проверки на място в техните служебни помещения и в офисите на други компании, включени в надзора на консолидирана основа. Банките в България ще трябва да предоставят на ЕЦБ и всички поискани от нея документи, дори да представляват банкова тайна. Промените в законите, които уреждат тази промяна, вчера бяха одобрени от Министерски съвет. Механизмът на тясно сътрудничество с ЕЦБ ще влезе в сила от датата на приемането ни в “чакалнята за еврото”. Това е един от ангажиментите, които сме поели с подаване на заявлението с изявено желание за влизане в еврозоната. От датата, от която ще започне тясното сътрудничество, БНБ ще трябва да спазва насоките и указанията на ЕЦБ и да предприема необходимите мерки за изпълнение на нейните правни актове. По отношение на значимите банки и поднадзорни групи в България БНБ ще издава индивидуални административни актове само при искане от страна на ЕЦБ, пише в предложените законодателни промени. Това означава, че големите и системно значими банки ще минат изцяло под надзора на ЕЦБ. По отношение на по-малко значимите финансови институции БНБ също се изпълнява всички указания на ЕЦБ, но ще може да прилага и свои надзорни мерки, ако това изрично бъде предвидено в регламентите на ЕС. Ако ЕЦБ прецени, че има рискове за кредитните институции, ще може да въвежда и по-високи изисквания за капиталови буфери на банките или за прилагането на по-строги надзорни мерки. Въвежда се и нова годишна такса, която БНБ ще събира за покриване на административните разходи, произтичащи от функциите й по надзор над банките. Размерът на таксата ще се определя с наредба.", "date": "2018.10.24", "title": " Надзорът над банките минава към ЕЦБ\t\t\t"}
{"url": "https://trud.bg/%d0%b4%d0%b0%d0%bd%d0%b8%d0%b5%d0%bb%d0%b0-%d0%b4%d0%b0%d1%80%d0%b8%d1%82%d0%ba%d0%be%d0%b2%d0%b0-%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d1%8a%d1%82-%d0%b8%d0%bc%d0%b0-%d1%8f%d1%81%d0%bd/", "text": "Този вот беше предизвестен резултат, заявката на опозицията беше за дебат. Това коментира депутатът от ГЕРБ Даниела Дариткова, председател на здравната комисия в парламента, по  , след неуспешния вот на недоверие към правителството заради политиките в здравеопазването. Относно предложението Фондът за лечение на деца в чужбина да премине към НЗОК, тя гарантира, че промяната няма да забави дейността на институцията. „Даването на възможност всички дейности на Фонда да бъдат в структурата на НЗОК, ще ускори процедурите, защото няма да има забавяне и прехвърляне на документи между институциите. Надявам се да се изпълни заявлението на управителя на НЗОК, че Касата ще дава предложения, вместо пациентите сами да търсят варианти за лечение, както е в момента. Всички дейности, които са били ангажимент на Фонда, ще се запазят при преминаването му към НЗОК, процедурата ще се оптимизира и това ще бъде в интерес на пациентите. Няма да има никакви сътресения, гарантирам, че всички текстове в закона ще бъдат прецизирани, в никакъв случай няма да има дефицит на оказване на помощ“, каза председателят на здравната комисия. Дариткова коментира и представените от здравното министерство нови модели на здравеопазване. Според нея, действително няма реално остойностяване на труда на специалистите в системата, има значителни дисбаланси и те са резултат от заплащането на труда чрез клинични пътеки. Трябва да се намери един обществен консенсус как всички тези специалисти да бъдат овъзмездени със заплати, обясни Дариткова. Тя коментира още, че всички изтъкват проблемите на един или друг модел, но за първи път има ясно посочени модели за здравеопазването. По думите й, клиничните пътеки са актуализирани тази година, а във времето всеки един директор на лечебно заведение има много ясно остойностяване за тях. „Не всички пари в НЗОК се харчат неефективно. Трябва да се изгради най-после прословутата национална здравна информационна система – има средства от европейско финансиране, на ход са процедурите в Министерство на здравеопазването“, посочи Дариткова. Относно напрежението с искането за оставка на вицепремиера Валери Симеонов след негово изказване за майките на деца с увреждания, Дариткова заяви, че според нея оставката е личен морален акт и би следвало да бъде поискана от политическата сила, която е излъчила вицепремиера: „Смятам, че може да се търси прошка и за мен са важни приоритетите, които имаме в момента.“", "date": "2018.10.24", "title": " Даниела Дариткова: За първи път има ясно посочени модели за здравеопазването"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%b5-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f%d0%bb-%d1%81-%d0%bf%d1%80%d0%b5%d1%81%d1%82%d0%be%d0%bb%d0%be%d0%bd%d0%b0%d1%81%d0%bb%d0%b5/", "text": "Президентът на Турия Реджеп Тайип Ердоган е провел телефонен разговор с престолонаследника на Саудитска Арабия принц Мохамед бин Салман във връзка с убийството в Истанбул на Джамал Хашоги. Журналистът на The Washington Post и критик на властите в Рияд, бе убит след влизането си в консулството на арабското кралство в Истанбул на 2 октомври. От източници на турското Президентство става ясно, че разговорът е бил по инициатива на саудитската страна, предаде Anadolu Agency. Обсъдени са общите усилия за пълното изясняване на всички обстоятелства около жестокото престъпление и конкретните стъпки, които следва да бъдат предприети в това отношение, посочва агенцията. Вчера Ердоган се е чул и със семейството на Ханшоги, като е поднесъл съболезнованията си и е уверил, че Анкара ще направи „всичко“, за да реши случая. Междувременно, вестник Hurriyet съобщи, че властите на Саудитска Арабия са отказали да позволят на турската полиция да потърси кладенеца в градината на консулството на Рияд в Истанбул като част от разследването. По-рано представители на Анкара проведоха инспекции в дипломатическата сграда и в резиденцията на генералния консул на Саудитска Арабия. След повече от две седмици яростно отричане, че Хашоги е мъртъв, саудитското правителство на призна на 20 октомври, че той е бил убит при сбиване в консулството и осъдиха убийството му.", "date": "2018.10.24", "title": " Ердоган е разговарял с престолонаследника на Саудитска Арабия за убийството на Хашоги"}
{"url": "https://trud.bg/%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8-%d0%b7%d0%b0-%d0%bf%d1%80%d0%b5%d1%85%d0%b2%d1%8a%d1%80%d0%bb%d1%8f%d0%bd%d0%b5-%d0%bd%d0%b0-%d0%ba%d0%be%d0%bb%d0%b0-%d1%81-%d1%87%d1%83%d0%b6/", "text": "Много българи сами си внасят кола на старо от страна от ЕС, като автомобилът може да е с чужда регистрация. Затова в рубриката на „Труд” “Данъчна консултация” представяме позицията на НАП за това необходима ли е декларация за дължими данъци при прехвърляне на такъв автомобил. Допълнително разглеждаме въпроса държавните помощи за ветеринарномедицински услуги влизат ли в облагаемия оборот по ДДС. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. I Прехвърляне на кола с испанска регистрация Физическо лице Х желае да закупи от испански гражданин моторно превозно средство с марка „АВС” с испанка регистрация. Във връзка с прехвърляне на собствеността от нотариус е поискано да бъде представена декларация от прехвърлителя, че няма непогасени, подлежащи на принудително изпълнение задължения за данъци, мита, задължителни осигурителни вноски или други публични задължения, свързани с моторното превозно средство. В тази връзка са поставени следните въпроси: 1. При положение, че прехвърлителят е испански гражданин и автомобилът е с испанска регистрация, трябва ли да се представи такава декларация? 2. Трябва ли тази декларация да бъде попълнена, ако автомобилът не е бил регистриран в България и е бил закупен в друга държава-членка на ЕС? Бележка за платени данъци Съгласно чл.144, ал.2 от Закона за движение по пътищата (ЗДвП) при прехвърляне на собствеността на регистрирани автомобили, ремаркета с товароносимост над 10 тона, колесни трактори и мотоциклети с работен обем на двигателя над 350 куб. см подписите на страните трябва да бъдат нотариално заверени. Това изискване на закона поставя необходимостта да бъде сключен писмен договор с нотариална заверка на подписите при прехвърляне собствеността на регистрирано моторното превозно средство. На основание чл. 264, ал. 2 от Данъчно осигурителния процесуален кодекс (ДОПК) прехвърляне на собствеността върху моторни превозни средства се извършва след представяне на издаден или заверен от общината документ за платен данък върху превозното средство по Закона за местните данъци и такси, както и писмена декларация от прехвърлителя, че няма непогасени, подлежащи на принудително изпълнение други задължения за данъци, мита, задължителни осигурителни вноски или други публични задължения, свързани с моторното превозно средство. Видно от текста на цитираната разпоредба, законодателят не прави разграничение дали прехвърлителят на правото на собственост върху моторното превозно средство е български гражданин или гражданин на страна членка на ЕС, доколкото и чужди граждани също могат да бъдат носители на задължения за данъци, мита, задължителни осигурителни вноски и други публични задължения, включително и да са носят административнонаказателна отговорност по Закона за административните нарушения и наказания (ЗАНН). Предвид разпоредбата на чл. 188, ал.1 от ЗДвП собственикът или този, на когото е предоставено моторно превозно средство, отговаря за извършеното с него нарушение, като собственикът се наказва с наказанието, предвидено за извършеното нарушение, ако не посочи на кого е предоставил моторното превозно средство. Гаранция за плащане на задълженията Разпоредбата на чл. 264 от ДОПК, която изисква представяне на декларация от прехвърлителя, че няма подлежащи на принудително изпълнение публични задължения, свързани с моторното превозно средство, има за цел да гарантира тяхното погасяване. С чл. 265 от ДОПК прилагането на разпоредбите на чл. 264 от същия кодекс е възложено на нотариусите и съдиите по вписванията като е предвидено възникване на солидарна отговорност за заплащане на задълженията, ако не е представена такава декларация. Декларацията по чл. 264, ал. 2 от ДОПК се подава пред нотариус и представлява условие за допустимост на прехвърлителните сделки с моторни превозни средства. II Държавната помощ влиза ли в облагаемия по ДДС оборот? Юридическо лице предоставя ветеринарномедицински услуги на регистрирани земеделски производители по силата на сключени индивидуални договори с тях, както и с Областна дирекция по безопасност на храните за изпълнение на мерки по Държавната профилактична програма и Програмите за надзор и ликвидиране на болестите по животните. Заплащането на ветеринаромедицинските услуги се извършва чрез ДФ „Земеделие“ като държавна помощ. Зададен е следният въпрос: Приходите от държавни помощи участват ли при формиране на облагаемия оборот по смисъла на Закона за ДДС (ЗДДС)? Кок се формира облагаемият оборот? В чл. 96, ал. 1 от ЗДДС е посочено, че всяко данъчно задължено лице с облагаем оборот над 50 хил. лв. за период не по-дълъг от последните 12 последователни месеца преди текущия е длъжно в 7-дневен срок от изтичането на данъчния период, през който е достигнало този оборот, да подаде заявление за регистрация по този закон. Когато оборотът е достигнат за период не по-дълъг от два последователни месеца, включително текущия, лицето е длъжно да подаде заявлението в 7-дневен срок от датата, на която е достигнат оборотът. Облагаем оборот по смисъла на ал. 2 е сумата от данъчните основи на извършените от лицето: 1. облагаеми доставки, включително облагаемите с нулева ставка;  2. доставки на финансови услуги по чл. 46 от ЗДДС и  3. доставки на застрахователни услуги по чл. 47 от ЗДДС. По отношение определянето на облагаемия оборот за целите на задължителната регистрация по чл. 96 от ЗДДС се взема предвид сумата на данъчните основи на извършените от лицето облагаеми доставки, включително облагаемите със ставка нула. Съгласно чл. 12 от ЗДДС, облагаема доставка е всяка доставка на стока или услуга, когато е извършена от данъчно задължено лице и е с място на изпълнение на територията на страната, както и доставката, облагаема с нулева ставка. Предвид цитираните разпоредби, за да се прецени дали извършваните от лицето доставки на услуги формират оборот за регистрация по реда на ЗДДС, следва да се определи характерът на тези доставки, т.е. дали те са облагаеми на основание чл. 12 от ЗДДС, или представляват освободени доставки, попадащи в обхвата на регламентираните в глава четвърта от ЗДДС доставки. В тази връзка на първо място следва да се квалифицира естеството на доставките, които лицето извършва. Съгласно чл. 12, ал. 1 от ЗДДС облагаема доставка е всяка доставка на стока или услуга по смисъла на чл. 6 и 9 от ЗДДС, когато е извършена от данъчно задължено лице по този закон и е с място на изпълнение на територията на страната, както и доставката, облагаема с нулева ставка, извършена от данъчно задължено лице, освен в случаите, в които този закон предвижда друго. Предвид разпоредбата на чл. 9, ал. 1 от ЗДДС, доставка на услуга е всяко извършване на услуга. Законът посочва при наличието на кои законови предпоставки данъчно задълженото лице е длъжно да се регистрира по ЗДДС. Когато не са налице тези предпоставки, лицето има право да се регистрира по избор. Извършваните в случая доставки на услуги (ветеринарномедицински) попадат в обхвата на облагаемите по ЗДДС доставки. Плащането се извърши от ДФ „Земеделие“ съгласно одобрените указания за схема на държавна помощ „Помощ за компенсиране на разходите на земеделски стопани, свързани с изпълнение на мерки по държавната профилактична програма и програмите за надзор и ликвидиране на болестите по животните“. Предвид гореизложеното, получените суми от ДФ „Земеделие“ за извършени услуги към земеделските стопани се явява възнаграждение по облагаема доставка и на основание чл. 96, ал. 2, т. 1 от ЗДДС формират облагаем оборот, необходим за целите на задължителната регистрация по чл. 96, ал. 1 от закона.", "date": "2018.10.24", "title": " Документи за прехвърляне на кола с чужда регистрация"}
{"url": "https://trud.bg/%d0%b5%d0%b2%d1%80%d0%be%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%be%d0%b4%d0%be%d0%b1%d1%80%d0%b8-%d0%b7%d0%b0%d0%b1%d1%80%d0%b0%d0%bd%d0%b0%d1%82%d0%b0-%d0%bd%d0%b0/", "text": "Пластмасовите изделия за еднократна употреба като чинии, прибори, сламки, дръжки за балони и клечки за уши, ще бъдат забранени в ЕС според новите правила гласувани от Европейския парламент днес . Тези продукти, които съставляват 70% от морските отпадъци, ще се забранят на пазара на ЕС от 2021 г., според приетото от Парламента законодателно предложение. Евродепутатите добавиха в списъка на забранените пластмаси на пазара на ЕС от 2021 г.: оксо-разградими пластмасови продукти като опаковки, както и съдове направени от експандиран полистирен, които се използват за съхранение на храна предназначена за бърза консумация. Използването на редица други продукти, за които не съществуват алтернативи, трябва да бъде намалено с минимално 25% от държавите членки до 2025 г. Това включва кутиите за еднократна употреба за бургери, сандвичи, плодове, зеленчуци, десерти или сладолед. Държавите членки трябва да предложат национален план за насърчаване използването на продукти подходящи за многократна употреба, за повторна употреба и за рециклиране. Други пластмаси, като бутилките за напитки, ще трябва да се събират разделно и до 2025 г. 90% от тях да могат да се рециклират. Евродепутатите одобриха мерки, които засягат отпадъците от тютюневи изделия и по-специално цигарените филтри, съдържащи пластмаса. Те ще трябва да се намалят с 50% до 2025 г. и с 80% до 2030 г. Един единствен цигарен фас е достатъчен да замърси от 500 до 1000 литра вода, и когато се изхвърли на пътя, са нужни 12 години, за да се разгради напълно. Това е вторият най-често срещан пластмасов замърсител. Държавите членки трябва също да гарантират, че поне 50% от изгубените или изоставени риболовни приспособления, съдържащи пластмаса, се събират всяка година. Поставената цел за рециклирането им е най-малко 15% до 2025 г. „Приехме най-амбициозното законодателство за справянето с пластмасите за еднократна употреба. Сега зависи от нас да запазим хода на предстоящите преговори със Съвета, които трябва да започнат още през ноември. Днешното гласуване проправя пътя към бъдещата амбициозна Директива. От съществено значение е да се опази морската среда и да се намалят разходите за екологични щети, дължащи се на замърсяването с пластмаси в Европа, оценени на 22 милиарда евро до 2030 г. „, коментира докладчикът Фредерик Рийс (АЛДЕ, Белгия). Според Европейската комисия, повече от 80% от отпадъците по плажовете са от пластмаса. Посочените продукти в забраната покриват 70% от всички морски отпадъци. Поради бавното си разграждане, пластмасата се натрупва в моретата, океаните и плажовете в ЕС и по света. Пластмасови остатъци са открити в морските обитатели – тюлени, китове, морски костенурки и птици, в рибата и ракообразните, следователно и в хранителната верига на човека. Пластмасите са удобен, приспособим, полезен и икономически ценен материал, но те трябва да бъдат по-добре използвани, повторно използвани и рециклирани. Когато те се изхвърлят, икономическото въздействие на пластмасата обхваща не само изгубената икономическа стойност на материала, но и разходите за почистване и причинява загуби на туризма, риболова и корабоплаването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.24", "title": " Европарламентът одобри забраната на пластмасовата посуда и клечки за уши"}
{"url": "https://trud.bg/%d0%bc%d0%b8%d0%bd%d1%87%d0%be-%d0%ba%d0%be%d1%80%d0%b0%d0%bb%d1%81%d0%ba%d0%b8-%d0%bd%d0%b0%d0%b2%d1%8a%d1%80%d1%88%d0%b8%d0%bb%d0%b8%d1%82%d0%b5-18-%d0%b3%d0%be%d0%b4%d0%b8%d0%bd%d0%b8-%d0%bb%d0%b8/", "text": "Комисията по социална политика в парламента е взела решение да подкрепи двата законопроекта – за хората с уврежданията и за личната помощ, съобщи Минчо Коралски  – изпълнителен директор на Агенцията за хората с увреждания, по  . В тях ще има значителна финансова подкрепа, особено за хората с тежки увреждания, посочи той. „До 18 години майките на деца с получават помощ 930 лева за отглеждане на детето, самите деца от 16 до 18 години получават социална инвалидна пенсия , плюс добавката за инвалидна помощ, и това наистина отиваше към 1200 лева. Проблемът е, че като навършат 18 години тези деца, се отнемат тези 930 лева”, обясни Минчо Коралски. По думите му в Закона се прави промяна, която в известна степен би трябвало да реши този проблем. „След 18 години лицата с увреждания ще получават вместо към 200 лева, както е сега – 450 лева от 1 януари 2019 г. Прави се първа стъпка за решаване на този проблем”, отбеляза още Минчо Коралски. С тези нови социални закони хората с увреждания ще се ползват и с различни видове услуги, посочи още той. Според Минчо Коралски Агенцията за хората с увреждания ще се превърне в държавна агенция от 2021 година, но не е ясно дали тази идея ще бъде подкрепена в пленарната зала.", "date": "2018.10.24", "title": " Минчо Коралски: Навършилите 18 години лица с увреждания ще получават 450 лева от 2019 г."}
{"url": "https://trud.bg/%d0%bf%d1%80%d0%b5%d1%85%d0%be%d0%b4%d1%8a%d1%82-%d0%ba%d1%8a%d0%bc-%d0%bd%d0%b8%d1%81%d0%ba%d0%be%d0%b2%d1%8a%d0%b3%d0%bb%d0%b5%d1%80%d0%be%d0%b4%d0%bd%d0%b8-%d0%b8%d0%b7%d1%82%d0%be%d1%87%d0%bd/", "text": "Лигнитните централи продължават да са важни за енергийната система на България С наближаването на срока, в който ще e ясно кои въглищни ТЕЦ в България ще получат дерогация, толкова повече темата за въглищните ни централи става по-актуална. Преди дни Институтът за енергиен мениджмънт публикува изследване на Европейската комисия за възможностите и предизвикателствата пред въглищните региони на ЕС. Анализът предоставя информация за състоянието на въглищния сектор, броят на работещите както в него, така й в свързаните с този бранш компании, прогнозира какви ще са ефектите от затварянето на мини и въглищни централи върху икономиката на съответната държава, предлага нови възможности за развитие на тези райони в сферата на енергетиката. Исторически погледнато, въглищата са едни от основните горива на европейската икономика. Днес те представляват 16% от брутното вътрешно потребление на енергия и 24% от енергийния микс в ЕС. В същото време 6 държави членки все още разчитат на въглища, за да покрият поне 20% от енергийното си потребление, сред тях е и България. У нас делът на въглищните ТЕЦ е около 45%. И макар привидно ролята на въглищата да намалява в резултат на трансформация на енергийната система и прехода към ВЕИ, въглищните централи остават критично важни за енергийната система на България, а и на ЕС. С плановете на Брюксел да ограничи използването на въглища, всъщност се закриват цели сектори като мините и въглищни електроцентрали, което води след себе си до крайно негативни последици върху трудовата заетост и икономиката на страните. Понастоящем има 207 въглищни централи в 21 държави членки с общ капацитет от почти 150 GW, което е 15% от общия капацитет за производство на електроенергия в Европа. Същевременно работят 128 въглищни мини в 12 държави, които произвеждат общо около 500 милиона тона въглища или 55% от брутното потребление в ЕС. Само в сектора на въгледобива в момента работят над 237 000 души. Полша, Германия, Чехия, Румъния, България, Гърция и Испания са едни от страни, които разчитат на въглищната индустрия за осигуряване на енергобаланса си, от една страна, и за които зачеркването с лека ръка на въглищните ТЕЦ ще се отрази сериозно върху икономиката и системата за социално подпомагане, от друга страна. Според авторите на изследването в България се очаква да бъдат затворени над 80% от въглищните централи или 3979 МВт, а още 670 МВт в последствие. Това поставя под риск около 2500 работни места, пряко свързани с потенциалното затваряне на тези ТЕЦ. При затварянето на мините, които ги обслужват, се очакват още над 10 000 работни места да бъдат закрити. А непряко ангажираните с въглищата работници са няколко пъти повече, което създава огромен проблем за социалната система на България и ще повиши безработица драстично. Само ТЕЦ „ЕЙ И ЕС Гълъбово”, най-новата и най-модерна въглищна ТЕЦ в Югоизточна Европа, например, осигурява над 4500 пряко и непряко ангажирани работни места. Централата работи с местен енергиен ресурс, като използва само български въглища от Маришкия басейн. Годишно ТЕЦ „ЕЙ И ЕС Гълъбово” използва около 5 млн. тона лигнити, което представлява между 23% и 27% от годишното производство на „Мини Марица Изток”. Така експлоатацията на централата осигурява работа за хиляди миньори. В същото време ТЕЦ „ЕЙ И ЕС Гълъбово” е високотехнологична и маневрена 690-мегаватова мощност, която осигурява надеждна енергия в съответствие с националните разпоредби. Блоковете на централата са ключови за енергийната система на страната и управлението є в реално време, за диспечирането на статичната и динамична устойчивост и за балансиране генерацията от ВЕИ. Също така, благодарение на ТЕЦ „ЕЙ И ЕС Гълъбово” България покрива изискванията за участие в покриването на определения от Организацията на операторите на електропреносни мрежи в Европа (ENTSO-E) резерв за първично регулиране. Централата е от стратегическо значение за България за поддържане на нивата на напреженията и баланса на реактивните мощности в електропреносната мрежа. Благодарение на гъвкавостта си ТЕЦ „ЕЙ И ЕС Гълъбово” се явява ключова за диспечирането на енергийната система на страната. Нейните технически параметри є позволяват да бъде една от най-ефективните за целите на балансиране на мрежата от страна на ЕСО. Основните предимства, които предлага са бърза балансираща услуга ± 6 MW/минута стъпка на натоварване на блок, по-голям капацитет на блоковете за осигуряване на вторичен контрол, 180 – 343 MW брутен диапазон на блок. Централата може да реализира натоварване от ± 15 MW на блок за 30 секунди, като поддържа постигнатото натоварване в продължение на 30 минути в първичен контрол. Само за сравнение, останалите централи, участващи в първичен контрол на системата могат да поддържат диапазон от ± 10 MW. ТЕЦ „ЕЙ И ЕС Гълъбово” е не само най-високотехнологична централа в страната, използваща нови инженерни решения и ноу-хау, но е и най-чистата, най-безопасната и най-надеждната централа. Тя е проектирана и работи в съответствие с емисионните норми за серен диоксид и степен на сероочистване до 98%. Също така има значително редуцирани нива на отделяне в атмосферата на азотни оксиди и прах. За да няма разпрашаване при депонирането на отпадъците от изгорелите въглища, ТЕЦ „ЕЙ И ЕС Гълъбово” инвестира над 185 млн. лева в изграждането на модерно депо, което годишно приема над 3 млн. тона отпадъци от изгарянето, дънна пепел, летяща пепел и гипс. Депото има долна и горна изолационни системи, както и отделни отводнителни системи за инфилтрат и дъждовна вода. Чрез специална система със затворен цикъл на използване на водата, веднъж използваните води и събраният дъжд се инфилтрират и се включват в повторна употреба за оросяване на депото с цел предотвратяване на запрашаването. Държавната „ТЕЦ Марица изток 2” се състои от осем генериращи блока и всички те работят с изградени сероочистващи инсталации. За да отговори на европейските изисквания за чиста околна среда и да оптимизира работата на съоръженията, „ТЕЦ Марица изток 2” завърши два мащабни проекта – „Рехабилитация на блокове от 1 до 4, изграждане на сероочистващи инсталации на блокове 1, 2, 3 и 4, модернизация на блокове 6 и 8” и „Изграждане на сероочистваща инсталация на блокове 5 и 6”. Политиката на дружеството е насочена към ограничаване на замърсяването от вредни емисии във въздуха, водите и почвите, както и управление на отпадъците. Друга централа от Маришкия басейн – ТЕЦ „КонтурГлобал Марица Изток 3”, също отговаря на изискванията на ЕС и на Протокола от Киото за намаляване на нивата на замърсители във въздуха. Още с придобиването на централата от италианската компания „Енел” американците от „КонтурГлобал” започнаха поетапна модернизация, за да отговори на още по-строги изисквания на ЕС за азотните оксиди в емисиите. Всичко това показва от една страна изключително важното значение на въглищните мини и ТЕЦ за енергийната система на страната и икономиката като цяло, а от друга страна показва отговорното отношение към екологията и опазването на околната среда. Затова зачеркването им с лека ръка би било сериозен удар за българската енергетика и трудовата заетост.", "date": "2018.10.24", "title": " Преходът към нисковъглеродни източници не може да се осъществи без въглищните ТЕЦ"}
{"url": "https://trud.bg/%d0%b4%d0%be%d1%86-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b0%d0%bf%d0%be%d1%81%d1%82%d0%be%d0%bb%d0%be%d0%b2-%d0%bf%d1%80%d0%be%d1%82%d0%b5%d1%81%d1%82%d1%8a%d1%82-%d0%bd/", "text": "Протестът на съдебните медици предстои, той не е завършил, а предстои под формата на една национална конференция в Пловдив на 26 – 28 октомври. Това каза доц. Александър Апостолов, началник на Съдебна медицина и деонтология при Александровска болница, по  . „Протестът е по няколко причини – първата – МВР не ни изплаща положения в годините труд и по този начин се нарушава законът спрямо нас. Законовият срок за изплащане на положения труд в рамките на два месеца не се спазва. Ние години наред търпяхме, но дойде време да кажем стига”, каза доц. Апостолов. По думите му при такова поведение и такива взаимоотношения с държавните институции не може да се очаква да се поддържа голям интерес в бъдещите съдебни лекари. „Мотивацията им при липса на адекватно и регулярно заплащане се снижава, вторият проблем – материално-техническата база е отчайваща в страната – за осъществяването на една по-широка съдебно-медицинска дейност – аутопсии, прегледи на живи лица при случаи на изнасилвания или други престъпления спрямо личността – дейности, за които е необходимо да разполагаме с различни лабораторни и извънлабораторни материали”. Нашата експертиза в някои случаи е решаваща за разкриване на престъпление, допълни доц. Александър Апостолов. Той обясни, че има разлики в материално-техническото оборудване в различните области в страната, а те искат във всички области да бъдат осигурени добри възможности. „В страната нямат елементарни технически средства, което предполага едно незавидно бъдеще на съдебната медицина в България въобще, защото няма да има желаещи да се занимават с тази професия. Тя е трудна, отговорна и бъдещите лекари, които сега завършват, предпочитат да изберат по-престижни специалности. Ако съдебната медицина в България загине, това ще се отрази пряко на процеса, който се води в страната, наказателните, граждански и други дела”, допълни доц. Апостолов. Той каза, че десетки години чакат добро отношение към тях, то не се случва и търпението им се изчерпа. „Нашата отговорност предполага ние да уведомим както институциите, така и обществото за този назряващ проблем, който може да доведе до поредица от проблеми в държавата. Бунт е силна дума с тежко съдържание. Ние ще предприемем протестни действия, които са възможни по закон, защото ние работим със закона и нямаме право да го нарушаваме. Ще приемем доклади на различни съдебно-медицински структури в България, които да оформят картината, дълбочината на проблема, за да можем да набележим най-важните точки, по които да дискутираме с ръководството на МВР”. Заплащането на съдебните медици не е отделно перо, а е част от бюджета на МВР и ние се учудваме как едни суми, които са дължими ежегодно, не само на съдебните лекари, а и на всички експерти, които полагат експертен труд за нуждите на министерството, как никой не сметна колко е необходимо за една година и да го заложи за следващия бюджетен период. Оказва се, че в бюджета на МВР има около 50% липса на тези средства, които трябва да бъдат изплатени, допълни доц. Апостолов. По думите му не повече от 60-70 са съдебните лекари в България общо. „Ние сме на денонощен стенд бай режим. При важни инциденти, било то с насилие, довело до настъпване на смърт, или при тежки изнасилвания или други насилствени случки и органите на МВР имат нужда от присъствието на съдебен лекар на местопроизшествието, ние биваме викани във всяка една част от денонощието и после има едно – благодаря, но ще ви платим, когато има пари”.", "date": "2018.10.24", "title": " Доц. Александър Апостолов: Протестът на съдебните медици предстои"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d0%ba%d1%8a%d1%82-%d0%b0%d0%ba%d0%b0%d0%b4%d0%b5%d0%bc%d0%b8%d0%ba-%d0%b3%d0%b5%d0%be%d1%80%d0%b3%d0%b8-%d0%bc%d0%b0%d1%80%d0%ba%d0%be%d0%b2-%d0%bf%d1%80%d0%b5-3/", "text": "На книжния пазар скоро ще се появи поредната книга на академик Георги Марков. „Душесловие на историята“ (издателство „Захарий Стоянов“) е интересно четиво с много примери, което разкрива психологията в историята. Каква е психологията на войската, на пълководците, на тълпата и на политиците, защо българите в историята си по-често са предпочитали хляба пред свободата – по всички тези въпроси разговаряме с известния историк. – Академик Марков, написахте нова книга – „Душесловие на историята“ е името й. Какво обхваща тя, бихте ли я представили? – „Душесловието…“ е продължение на друга моя предишна книга, която издадох преди 10 години – „Любомъдрие на историята“, сиреч философия на историята. Сега издателство „Захарий Стоянов“ ще издаде „Душесловие на историята“, това е психология на историята. Тя обхваща психологията на историческите личности, на тълпите, на войската и е илюстрирана с ярки примери от българската и световната история. Това е исторически жанр – интердисциплинарен, история и психология. Основоположник е знаменитият Зигмунд Фройд и неговите ученици. Историческите личности са човешки същества – всеки със своя характер, психика и нрави. Те са като тълпата, когато човек попадне в нея, той вече не е себе си, може да извърши неща, които никога не би извършил. – Каква е психологията на войската в различните моменти – когато е във война, когато се подготвя за сражение или в друг момент? – Има много примери в нашата и световната история – войската в настъпление, в отстъпление или когато е заставена да напусне бойното поле, дори когато е победител. Войската всъщност е организирана тълпа. Няма нищо по-печално от една разпасана войска. Преди 100 години войската тръгнала за София да громи тиловите герои. Тогава настъпват бунтове, революция. Войската има дълг към Отечеството, но при нея човешката психика е поставена на крайно изпитание, тъй като трябва да се преодолее инстинктът за самосъхранение. По време на война животът на човека е всекидневно застрашен да бъде загубен. И най-тежко е да се откъснеш от заповед като „Напред, на нож!“. – В българската история има големи пълководци. За кои войската е можела да стори всичко без да мисли, на кои е имала пълно доверие? – Преди 101 години е героизмът на Девета плевенска дивизия по време на Дойранската позиция. Тогава се проявява генерал Владимир Вазов – братът на народния поет, който съумява да накара войниците да се окопаят като на западния фронт. Главнокомандващият Аугуст фон Макензен, този германски фелдмаршал, който командва първо армия срещу Сърбия, после срещу Румъния, пише в дневника си: „Българите са интересен народ. Селяни са, но мразят да се окопават по-дълбоко от своя ръст и да правят такива позиции като ние на западния фронт. Но в тила на полковете на дивизиите има стопанства и те с удоволствие копаят домати, чушки и други техни плодове и зеленчуци…“ Това е вече народопсихология. Генерал Вазов е бил толкова обичан, че е заставил войниците да се окопаят – има блиндажи, бункери, скривалища, които са издържали на 300 хиляди снаряда, а 50 000 от тях са били от британската артилерия. Ето един обичан военноначалник, който е успял да накара войниците не само по силата на устава, но и с убедителното си слово, че за да спасят живота си, трябва да се окопаят колкото се може по-дълбоко в земята. – А каква е психологията на генералите? – За това ще ви дам пример с маршал Георгий Жуков, който наистина е един от прославените пълководци в съветската армия. Но това е маршалът, който не е ценял човешкия живот. За него хилядите жертви нямат значение, важно е да се постигне победата. Това е наследство от руската царска армия, както и от Червената армия. На един загинал германски войник на Източния фронт има 7 загинали съветски войници. Такава е цената на победата. И не случайно след войната Сталин нарежда колкото са жертвите на Германия, толкова да са и руските, нищо че Съветският съюз дава 26 милиона убити. Стига се до фалшифициране на броя на загиналите. Докато други пълководци са ценели човешкия живот и такъв пример е нашият генерал Владимир Вазов. – Имало ли е диктатори сред пълководците и каква е тяхната психология? – Да, ето корсиканецът Наполеон, който е започнал като поручик от артилерията, говорел е лошо френския език. Но със своите способности става генерал от революционната армия и, въпреки че е бил поклонник на Робеспиер и на гилотината, дори след отсичането главата на краля и на кралица Мария Антоанета, той се обявява за император. Той също става монарх диктатор, а френската армия вече не разнася революционните идеи за свобода, равенство и братство, иска да завладее Европа. Той е прославен пълководец, император и диктатор, но и национален герой за французите. Любопитно е, че Хитлер го слага много нависоко след Фридрих Велики. И когато германците превземат Париж през 1940 г., Хитлер, посещавайки столицата, след Айфеловата кула се е поклонил пред саркофага на Наполеон. Ето как диктаторите взаимно се ценят. – Има ли връзка или зависимост между пълководците диктатори и политиците диктатори? Как обяснява това бащата на психоанализата Зигмунд Фройд? – Дал съм пример още от Древна Елада, защото там освен демокрация има и тирания. В Древния Рим събрание на площада иска хляб и зрелища, а не иска демокрация, не иска свобода. Това го казвам често и на днешните политици. Ще цитирам Перикъл: „С демокрация не се живее, трябва и хляб“. Преди 1989 година в България имаше хляб, но нямаше демокрация. Да, но сега след промяната махалото се люшна. И това голямо социално разделение, тази ножица е много опасна – тя може да доведе до социални сътресения. Ще припомня 19 май 1934 година, когато премиерът Никола Мушанов гледа от балкона как военните маршируват по улиците, но се надява хората да се появят около храма „Св. Александър Невски“ и да протестират защо забраняват политическите партии, защо затварят Народното събрание за 4 години. Никой обаче не протестира. Тогава е световна стопанска криза, хората искат хляб, на никого не му трябва демокрация. Хлябът е преди демокрацията, преди свободата. А най-трудно е да се избере между хляб и свобода. Хубаво е да ги има и двете. Българският народ 500 години е живял без свобода и е дочакал Освобождението. – Но това чакане не е ли прекалено дълго? Тук ще кажа пословицата за преклонената главица, която сабя не я сече. – Така е, но има и друго – да се избере по-малкото зло. Нека да не робуваме само на демокрацията. Помните 1997 година, когато тълпата беше около Народното събрание. Да не стане така и сега – пак да се появи тълпата. Вътре в парламента се карат за глупави въпроси, дразнят се, ругаят се, но да не дойде тълпата. Не искам да плаша политиците, но те трябва да помнят историята и да не я забравят, особено текущата. – Кога тълпата може да се организира, каква е ролята в световната й история? – Тълпата има и добра роля в историята. Когато започна Великата френска революция, нали тълпата превзе Бастилията! Там има само 10 политически затворници и 200 криминални, между които Маркиз дьо Сад. И те всички излизат на свобода, маркизът също. Тогава има свобода, равенство и братство, спекула, черна търговия, а цените летят нагоре, на хляба хвръкват няколко пъти… Това е по-лошо от краля, но казват, че народът вече ще управлява. От негово име обаче управлява Конвентът, един комитет за обществено спасение, който изкарва гилотината и 200 000 глави са отсечени. Революционният терор посича свещеници, аристократи, дори жени, а народът два пъти седмично се струпва на площада, за да гледа публично обезглавяването. Такива са били нравите тогава, а хората казват: „Ааа, и тяхната кръв е червена, не е синя“. И се радват, като пият червено вино. – Защо в историята ни българинът избира по-често хляба пред свободата? – Това е вярно. Българите имаме национални герои, има въстания, бунтове, но това е нашият път. Дори по време на Априлското въстание само малка част от българския народ въстава. Стотици години българинът е вторачен във всекидневието да оцелее, да опази семейството си и си казва: бъдещите поколения могат да имат и по-добра съдба. – И все се борим за собственото си оцеляване, каузите повечето пъти са игнорирани, остават на заден план, защо? – Защото ние сме много добри като индивидуалисти. Наред с многото добродетели, които притежаваме, имаме два недостатъка – индивидуализма и нихилизма. Всеки работи само за себе си, е, като понякога пречи на другия. Нихилизма си показваме винаги, когато някой предложи нещо, след това веднага репликираме: „Абе, от това нищо няма да излезе“. И сред колегите ми е така, като им кажа „опитайте“, веднага следва отговорът „от това нищо няма да излезе“. Трябва да преодолеем тези два недостатъка, защото няма лично щастие между високите зидове, когато навън ровят в кофите бедни хора и се борят за своето съществувание. Защото рано или късно зидовете ще бъдат разрушени, не може човек да живее щастливо сред нещастници. И това вече се забелязва. – Защо предпочитаме държавници с твърда ръка, отколкото интелектуалци? Интелектуалците не са много долюбвани от народа, а сигурно и в армията е така. – Ние обичаме народни трибуни, като онзи, който се яви на площада сред хората, и каже „Аз съм един от вас“. Наскоро представихме един проект на УНСС за най-успешните български министър-председатели. Оказа се, че народните трибуни са водещи. Там са и Стефан Стамболов, и Александър Стамболийски, и Тодор Живков, които с прости думи застават пред народа. А интелектуалецът, когато започне да обяснява на хората смисъла на живота, да му говори за етика и за нрави, нашенецът веднага отбелязва: този много е чел, много е умен, но не му разбираме какво казва, той не е един от нас. Народните трибуни имат успех, иначе са с твърда ръка. Ние знаем кой държавник отговаря за нас, а 240 души в Народното събрание – това е колективна безотговорност, кой отговаря от тях? – Какво искат хората днес, какви политици харесват? – Хората търсят хляб и сигурност, а не да ги бият и убиват по селата и парковете. Те ще разчитат само на тези политици, които им дадат хляб и сигурност. За какво им е свобода, като нямат тези две неща? В книгата си цитирам и Хитлер. Когато Германия е в страшна стопанска криза – има 6 милиона безработни, на първо място е по самоубийства, той им казва: „Германци, аз ще ви дам не само хляб, но и сигурност“. И германците, дали толкова велики философи, композитори, изобретатели, предпочетоха диктатора. Хитлер идва на власт чрез избори по законен път, не прави държавен преврат. Този човек намери работа за всички. Трябва да започнем да гледаме по-широко по тази тема, всеки като каже диктатор и започват коментарите: „Ооо, това е нещо отвратително!“ Има и диктатори, които са създавали държави, които са опазили държави. Но има и демократи, които са затривали държави. Ето това трябва да се помни. – Днес Европа няма водачи, все казват, че има криза на лидери, така ли е? – Трябва да има силна личност, но с уравновесена психика. Защото днес наистина има криза на лидери. Френският президент Макрон, който иска да води ЕС, дойде лятото в Евксиноград, а неговата учителка го водеше за ръчичка. Ама дядо Фройд ще му направи такава психоанализа, която няма да бъде хич благоприятна… Няма водачи и лидери като генерал Де Гол, няма го Конрад Аденауер – това са силни личности, с характери. Те са силни освен с властта си, и с убеждението си. И хората не са ги забравили. – Такива ли личности трябват сега на Европа, отникъде обаче не се виждат. Не бива да забравяме, че те все пак са били продукт и на войната? – На Европа сега наистина й трябва нов генерал Де Гол, който казваше: „Европа на нациите, Европа на Отечествата“. А вижте сега какво говорят: „Европа на гражданите и на регионите“. Да, генерал Де Гол е герой на две световни войни. А днес, да не казвам как изглеждат мъжете на Европа и да употребявам джендър говора… Вижте американския президент Доналд Тръмп – той като се събуди сутрин, зависи от настроението му и хваща туитъра – пише без да се съветва със секретарите, това говори, че е неуравновесена личност. Ето как психологията или душесловието прави личностите и прави историята. – Днешните политици ще останат ли в историята? – Ще им дам съвет, ако искат. Дано да разберат, че ще останат в историята само ако са построили нещо за народа без лична облага. И още – да помнят, че в историята не се остава с банка, предприятие или фирма под мишница. Е, ако въобще искат да останат в историята. Нашият гост  Георги Марков е роден в Пловдив през 1946 г. Завършва история в Алма Матер. Специализира в Института за европейска история в Майнц, ФРГ. Професор, д-р на историческите науки, академик от 2008 г. От 1993 г. до началото на 2012 г. е директор на Института по история при БАН. Автор на повече от 20 книги и учебници, написал е десетки студии и монографии.                 ", "date": "2018.10.24", "title": " Историкът академик Георги Марков пред „Труд“: Човек не може да живее щастливо сред нещастници\t\t\t"}
{"url": "https://trud.bg/%d1%82%d1%80%d1%8a%d0%b3%d0%bd%d0%b0-%d1%87%d0%b5%d1%80%d0%bd%d0%b8%d1%8f%d1%82-%d0%bf%d0%b0%d0%b7%d0%b0%d1%80-%d0%bd%d0%b0-%d1%82%d1%8e%d1%82%d1%8e%d0%bd-%d0%be%d1%82-%d0%bd%d0%be%d0%b2%d0%b0%d1%82/", "text": "Откриха 270 кг качак, закопан в бидони за зеле Хайки за лов на нелегални търговци на тютюн и цигари без бандерол са започнали в цялата страна, научи „Труд”. Акциите на МВР и агенция „Митници” са в навечерието на изкупуването на новата реколта. То започва през ноември, но вече на черно се пласира част от стоката, въпреки че още не е с добри качества, казаха експерти. Полицаи откриха 270 килограма рязан тютюн в бидони за зеле, закопани в двора на имот в град Долна Оряховица. Преди 3 дни от спецпрокуратурата разказаха, че в Симеоновград са намерили над 1500 златни и сребърни антики, закопани в пластмасови съдове. Явно търговците на нелегална стока са копирали метода от иманярите, коментираха запознати пред „Труд”. Приблизителната стойност на откритата стока е 10 000 лв. и е задържан собственикът на имота Йордан С. от Долна Оряховица. Официално той се занимавал с овощарство – имал ябълкова градина, но напоследък започнал да снабдява пушачите с евтин тютюн и мълвата за това стигнала до полицията. Над 200 000 къса нелегални цигари и още около 150 кг рязан тютюн са открити в други три области, съобщиха от МВР. Във вторник полицаите от Враца заловили 28-годишен мъж. В багажника на ползвания от него лек автомобил „Мерцедес” са намерени 100 000 контрабандни цигари от различни марки. 46 340 къса цигари без бандерол и 12,3 кг нарязан тютюн открили също във вторник полицаи от Джебел при претърсване на таван в града, собственост на 52-годишен местен жител. Същият нелегален търговец бил хванат ден по-рано в Кърджали с камион, в който имало 100 кг листна маса тютюн, а в квартирата му в областния град имало 2220 къса цигари без бандерол. Пазарджишките полицаи пък хванали в Ракитово 53-годишен мъж и в обора до къщата му намерили 50 000 къса цигари и над 17 килограма сух нарязан тютюн.   Разследват 2 банди с пет фабрики Спецпрокуратурата работи по две големи разследвания, след като през лятото бяха разкрити общо 5 нелегални цигарени фабрики. Едно от предприятията бе в Карнобат и за него бе арестуван алкохолният бос Миню Стайков. Той и други обвинени по случая са зад решетките от началото на септември, а Интерпол издирва синът му Стайко. В края на август бе открита и мрежа от други 4 предприятия в Тутракан, Дупница, Горна Оряховица и плевенското село Ясен. По-късно спецполицаи нахлуха в култовата столична кръчма „Кошарите” и обявиха за идриване собственика й Евлоги Станоев-Голямата Бирма и синовете му от два различни брака Георги и Антон. Тримта бяха обвинени задочно за участие в организирана престъпна група за производство на цигари без бандерол. Антон Станоев – Средната Бирма се предаде на 13 октомври и е зад решетките, а баща му и брат му още се издирват.   Нелегалното производство става престъпление Промените в Наказателния кодекс, които предвиждат да се криминализира нелегалното производство на акцизни стоки – цигари и алкохол, бяха приети на първо четене единодушно от Комисията по икономическа политика и туризъм в Народното събрание. С 19 гласа „За“ депутати приеха това деяние да се накзва със затвор от 1 до 10 г. „България е елитът на контрабандата в ЕС, тъй като от 16-те разбити фабрики за нелегални цигари в Европа, половината висококвалифицирани служители там са били българи. Ако проблемът не се реши и законопроектът не се приеме в пленарната зала, заловените хора с оборудване за фабрики за цигари, не могат да бъдат осъдени, ако не сме ги хванали в работен режим”, обясни Емил Димитров – Ревизоро, шеф на Комисията за борба с контрабандата.   4 г. затвор за бившия митнически шеф Фози За 4 години в затвора влиза бившият началник на митниците „Гюешево“ и „Олтоманци“ Георги Владимиров, по прякор Фози. Присъдата му е потвърдена окончателно от Върховния касационен съд, съобщи БНР. Фози е признат за виновен за това, че участвал в контрабанда на цигари без бандерол през ГКПП „Кулата“ между август 2011 г. и юни 2012 г. На първа инстанция Владимиров бе осъден за това, че е участвал в организирана престъпна група, ръководена от разстреляния по-късно в София Борислав Манджуков. Тя била създадена с цел държане на контрабандни цигари, но според ВКС няма доказателства за престъпна група. Фози осигурявал безпрепятствено вкарване на големи количества цигари без бандерол през „Кулата“, а според експертизите оттам са преминали общо 1 млн. кутии от различни марки на стойност близо 7 млн. лв.   4,83 млрд. лв. загуба от пазара на черно Делът на незаконните цигари спада под 5 процента 4,83 милиарда лева е общата загуба от контрабандата на цигари и тютюн от неизплатени акцизи и ДДС за последните десет години. Пазарът на незаконни тютюневи изделия възлиза на 170 -200 млн. лева или 1,3 млрд. къса цигари за миналата година. Заловени са били 57 милиона къса или близо 5%. Кюстендилска, Хасковска, Пазарджишка област се открояват със значително по-голям дял на нелегалните цигари, показва анализ на Центъра за изследване на демокрацията. През септември премиерът Бойко Борисов обяви, че употребата на контрабандни цигари в България стремглаво пада и през второто тримесечие на 2018 г. делът на нелегалната стока е паднал до 4,7%. „Очаквам през следващите месеци този нисък процент да се задържи. Не мога да не поздравя колегите от МВР, които разкриха напоследък 4 нелегални цигарени фабрики“, коментира Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.24", "title": " Тръгна черният пазар на тютюн от новата реколта, полицията прави хайки\t\t\t"}
{"url": "https://trud.bg/%d0%bd%d0%b5%d0%bf%d1%80%d0%be%d0%b4%d1%83%d0%ba%d1%82%d0%b8%d0%b2%d0%bd%d0%be-%d0%b7%d0%b0-%d0%bf%d1%80%d0%be%d0%b1%d0%bb%d0%b5%d0%bc%d0%b8%d1%82%d0%b5-%d0%bd%d0%b0-%d0%bc%d0%bb%d0%b0/", "text": "Софийският ж.к. „Младост“ се е превърнал в център на това, което американските политолози наричат тревнокорен (grassroots) активизъм. Започвайки с избирането на спорната и понастоящем подсъдима Десислава Иванчева за районен кмет през октомври 2016 г. – чрез подкрепата на местни комитети и гравитиращи активисти на малките градски партии в противовес на политическото статукво. В авангарда на активното младостко недоволство са бившите „зелени“ и понастоящем верни преторианци на Иванчева от сдружението „За Зелен Младост“.  В началото на месеца те публикуваха отворено писмо до кмета Фандъкова и главния архитект Здравков, излагайки конкретни искания. Като жител на квартала и икономист искам да ги коментирам заради по-голямата идейна натовареност, която носят, за разлика от слогани като „Свобода за Деси и Биляна“, ползвани по различни протестни сбирки. Да минем през исканията в писмото: 1. „Извършване от Столична община на проверки на всички процедури, по които са възстановени или продадени имоти в границите на Район „Младост” през последните 20 години;“ На първо място активистите или са ползвали не съвсем правилно думата „имот“, или са решили да извършат пълна ревизия на Прехода на ниво един жилищен комплекс. Обичайната дефиниция на имот не включва само парцели земя. Исканата проверка ще обхване всякакви сделки с апартаменти, търговски и офис площи. С други думи, буквално говорим за ревизия на хиляди сделки за покупко-продажба. Например, възрастен роднина почива, семейството му продава гарсониера в „Младост 4“ – хоп, иванчевци правят проверка. Дори и авторите да са имали предвид нещо по-тясно като смисъл, правенето на „проверки“ и „преразглеждането“ ангро на някакви вече исторически пазарни и политически процеси е висша форма на популизъм. И както и с предложенията за преразглеждане на приватизацията, които чувахме от правителството преди време, могат да се ползват основно като политическа бухалка, не като инструмент за справедливост. 2. „Паралелно с проверките искаме от Вас да издадете заповед за допускане на устройствена процедура по актуализация на действащите цялостни подробни устройствени планове на „Младост 1“, „Младост 1А“, „Младост 2“, „Младост 3“, „Младост 4“, Горубляне и Полигона, като в нея да бъдат дефинирани и отразени жизнените пространства, които гражданите използват. В тези жизнени пространства трябва да бъде включена и адекватна буферна зона, която да не позволява строежи в непосредствена близост до детски площадки и обекти на отдиха. Да не се застрояват съществуващите паркинги и погранични на парковете територии, парковете трябва да имат свободен достъп откъм жилищните комплекси, а не плътно да се застроява около тях. Частните имоти, които попадат в жизненото пространство на хората, да бъдат урегулирани за широко обществено ползване, за да подлежат на отчуждаване;“ Чрез няколко дълги скока в логиката активистите развиват своя теория за оправдаване на насилственото изземване на чужда собственост. Ако преведем написаното в параграфа, то звучи по следния начин: ако някой си паркира колата, извежда кучето, люпи семки на парче земя, парчето земя е негово жизнено пространство и подлежи да бъде национализирано от властта. Щом социалистическата държава е разпределила баба и дядо да живеят в панелка, върху част от земята на горублянчани, аз имам право и на другата, останала незастроена, но реституирана, да я ползвам за мое жизнено пространство – т.е. да нямам съседи, че да ми пречат. Лично присъствах на върховното приложение на тази абсурдна логика, когато жителите на новопостроен блок в „Младост 4“ протестираха срещу строежа на блок близнак на техния, от същата фирма, в съседство. 3. „Незабавно спиране на строителните дейности в парка до магазин „Лидл“ в „Младост 3“. На инвеститора да му бъде предложен равностоен общински терен на безконфликтно място. Отпадане на предвидените 8-етажна сграда и два търговски обекта в парка до „Лидл“. Запазване на парка в сегашния му вид и включването му в Зелената система на Столична община;“ Пространството до магазина „Лидл“ в „Младост 3“ не е парк нито по регулация, нито по външен вид. Представлява голямо пространство между два булеварда, покрито с трева, което постепенно в годините беше застроено – първо с автосервизи и гумаджийници и след това с голям нов супермаркет. В терена до супермаркета (по информация от живущи там) от „Лидл“ изградиха детска площадка с пейки, които в момента са популярни сред майките с деца. Позицията: „Вие ми направихте детски кът, това много ми хареса, затова земята вече не е ваша“ – не е морална или героична, а нагла и непродуктивна. 4. „Да не бъде допускано строителство в междублоковите пространства зад бл. 320, при бл. 20, при бл. 70 и на всички конфликтни места, където възникна гражданско недоволство“ Гражданското недоволство е много лош критерий за спиране на строителство. Едва ли можем да очакваме задоволство, когато едни хора са имали безплатен достъп до (чужд) ресурс и този достъп бъде прекратен. До вчера си паркирам на полянката до нас, от утре вече не може, а пък ми идват и нови съседи. Изобщо взимането на решение за подобна забрана единствено ще създаде още стимул за конфликти и за политизиране на въпроса.   А частната собственост? Гражданите имат легитимен интерес при всяка промяна в близост до тях, дори на много места по света има специално изградени за това асоциации, защитаващи една обща визия за развитие на градове и квартали. В случая на „Младост“ (и други части на града) има трупани с десетилетия проблеми като трафик, паркиране, и занемарени междублокови пространства, само че решението им няма да бъде намерено чрез свръхполитизиране или зелена национализация. И няма нужда, заради некадърно управление, да зачеркваме основна цивилизационна ценност като частната собственост.   *Авторът е част от Експертен Клуб за Икономика и Политика (ЕКИП).", "date": "2018.10.24", "title": " (Не)продуктивно за проблемите на “Младост”\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bf%d0%be-%d0%bf%d1%8a%d1%82%d1%8f-%d0%bd%d0%b0-%d1%81%d0%b5%d1%80%d0%b3%d0%b5%d0%b9/", "text": "Какво представлява Нинова и каква линия на поведение в БСП ще налага, в „Труд“ е писано и преди да я изберат, и скоро след това Tези дни 50 членове на Националния съвет и 12 бивши и настоящи журналисти от вестник „Дума“ изпратиха писмо до ръководството на БСП, в което настояват Изпълнителното бюро да отмени решението, с което беше назначен новият главен редактор на „Дума“. Шумен скандал, но нито е първият, нито ще е последният за това ръководство. Не е бомбастична изненада, а и не случката в партийния вестник е същинския повод за врявата. Все по-нестабилна е соцпартията, съответно се смалява и водаческата тежест на Нинова. Политическият маразъм не отминава и ГЕРБ, рейтингът на правителството също спада в резултат на комплекс от проблеми и неуспехи. БСП обаче по никакъв начин не се представя като реална опозиция, готова поне в основни линии за поемане на властта. Близо до ума е, че с вотове на недоверие не може да спечелят симпатиите на населението, те носят някакви ползи само за управляващите. Политически по-грамотни активисти просто се възползваха от крамолата. Какво представлява като политик Нинова, кои сили я настаниха на поста на „Позитано“ 20, каква линия на поведение на БСП ще прокарва, в „Труд“ е писано и преди да я изберат, и скоро след това. Видя се как се „отблагодари“ на селския си Георги Гергов много скоро след като го бранеше от недоброжелателите му в партията, дори предложи да й стане заместник. Скандалният бизнесмен е дал доста за БСП, направил е много за благосъстоянието и кариерата и на Корнелия, но беше безпардонно изхвърлен от „Позитано“. Тя несъмнено е разбирала какви неприятности ще последват, но външният натиск е бил императивен по отношение на почетния консул на Русия в Пловдив. Той не е безобиден партиец, ръководи се преди всичко от интереса си, има и голям ресурс да привлече и други недоволни срещу нея. Което и направи. С лекота, защото по-опитните в ръководството бързо схванаха, че една от първите й задачи е да разчисти такива като тях в центъра и по места. С времето и по-наивните стоплиха същото, но малцина все още можаха да повярват, че поставената й крайна цел е пълното обезличаване на БСП до скромна бутикова партийка. Без следи от здравите преди време структури на терена, изпразнена от конкурентоспособен партиен апарат, лишена от относително трайната все още електорална подкрепа. Задача, предвидена още по плана „Ран-Ът“, мощно вкарана за реализация от Андрей Карлович и Александър Лилов, подмолно продължена от Георги Първанов и неотклонно изпълнявана от Сергей Станишев. Тези дни пресцентърът на БСП триумфално разпространи фотографии от стълбището пред партийната централа, на които бодро се усмихват председателката и американският посланик Н. Пр. Ерик Рубин. Условията за сватбата на БСП със САЩ вече са били договорени, тълкуват събитието в партийно издание, сега просто са обсъждали зестрата. Основателно предполагат, че се скалъпва политическо лидерство у нас за създаване на ос Албания-Македония-България срещу руското влияние на Балканите. Сигурно не е, за да сподели за хрумката „Визия за България“. Това е четвъртата й среща с американския първи дипломат, откакто оглави БСП, дебело подчертават нейни епицентристки чучулиги. Нямат данни за предшестващите оглавяването. За разлика от предните три в соццентралата, тя не посрещна посланика самичка, а в компанията на международния секретар Деница Златева. Кадър на Станишев на същия пост, от който Първанов го натрапи за партиен шеф, минала през политподготовка в САЩ. Знакова персона за предпочитанията на председателката. За Златева одиозният в партията оргсекретар Кирил Добрев, много близък на Георги Първанов, казва, че я знае от времето, когато „на БСП е било лепнато петното на бивша комунистическа партия“. Била направила много за превръщането й в модерна лява?! Крайно незначителен е процентът на избирателите, които биха гласували за така описаната партия, досега гласуваха за бившата комунистическа. Баламосвайки посещаващите Бузлуджа симпатизанти, сочейки партийците за „опетнени бивши комунисти“, отборът на Нинова съзнателно и решително скапва БСП. Не само за 50-имата с подписката става пределно ясно, че с тези хора, с това Изпълнително бюро (ИБ) за техните кариери скоро няма да има никакво бъдеще. В сайта на БСП може да се забележи, че тази партия има за лидер Корнелия Нинова! Благоев и Димитров ли, БРСДП и БКП ли? Идеологически скопена, организационно обезкостена, ляво-дясна е тя! Затова на „Позитано“ няма кой да сътвори приличен документ, ами се привличат скъпо заплатени социолого-политолози, обслужвали ред други партии, разтоварени от идейно-политически багаж, свободни откъм скрупули. Така се появява тюрлюгювечът „Визия за България“, предполагащ да впечатли партийната маса и избирателите чрез сервиране на всичко, каквото на хората у нас е остро потребно. Нагъвайте истинска демокрация, на васална държава на едри хапки, боднете си свободна инициатива, нека слабо ви замирише и на национализъм! Отблизо запознатата със ситуацията в партията доц. Татяна Буруджиева споделя: „Организационно талибанство, идеен вакуум, властови глад – това характеризира днес БСП… В ИБ са главно посредствени дърдорковци…(Нинова) не само се изолира, а започна война срещу всички, включително срещу собствените си членове и симпатизанти… приватизира партията… ценни кадри по места се оттеглят, проличава крайно ниското ниво на кадровите практики на Кирил Добрев… Такава БСП скоро и на президента хич няма да му е полезна…“ Очевидно е как процесът на довършването на соцпартията от Корнелия и такива като Добрев и Златева около нея, се ускорява. По пътя на Сергей това представлява нейното председателстване. След 13 загуби от 13 възможни у нас, той беше уреден да води ПЕС към провал след провал в Европа. И успява да го прави, надява се на трети мандат! Ще уредят и Нинова след време, няма да забравят и послушната Деница. Дали вече не е късно за прогледналите за тази перспектива позитанци да променят ситуацията, че утре за тях няма да се погрижат Н. Пр. Рубин и шефовете му!                              ", "date": "2018.10.24", "title": " Корнелия по пътя на Сергей\t\t\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%b4%d0%b2%d0%b0-%d1%82%d0%b8%d1%80%d0%b0-%d0%b8-%d0%bb%d0%b5%d0%ba%d0%b0-%d0%ba%d0%be%d0%bb%d0%b0-%d0%b1/", "text": "Катастрофа затрудни движението в сряда след обяд през Прохода на Републиката. Сигнал за инцидента е получен в 14.18 часа. По първоначална информация са се ударили два тира и лек автомобил. При верижната катастрофа са пострадали водачът на единия камион и пътник от леката кола. Ранените при катастрофата, която стана след великотърновското село Мишеморков хан, са 36-годишен мъж от Плевен и 59-годишен турски граждани. Тримата водачи са изпробвани за употреба на алкохол, пробите са отрицателни. Причините за произшествието са в процес на изясняване. Движението в участъка се регулира от служители на Пътна полиция. „Водачите, пътуващи по това направление да преминават през мястото на катастрофата в Хаинбоаз с повишено внимание“, посъветваха от полицията във Велико Търново.", "date": "2018.10.24", "title": " Катастрофа между два тира и лека кола блокира движението в Хаинбоаз"}
{"url": "https://trud.bg/%d0%bc%d1%8a%d0%b6%d0%b5-%d1%81%d1%80%d0%b5%d1%89%d1%83-%d0%b4%d0%b5%d1%86%d0%b0/", "text": "Мъже срещу деца!  По този начин изглеждаше голямото дерби на този етап в Шампионската лига между „Манчестър Юнайтед“ и „Ювентус“. Англичаните не само пак закъсняха по пътя от хотела до стадиона, а все едно си бяха забравили домашните. „Юве“ спечели с 1:0 с доминация, която отдавна не се е виждала от гост на „Олд Трафорд“. За втори път Кристиано Роналдо се завърна като съперник и отново победи – първо с „Реал“, сега и със „Старата госпожа“. Не вкара гол само заради единственото марково наследство, останало от сър Алекс Фъргюсън – вратаря Давид де Хеа.  „Срам ме е от играта на „Юнайтед“ през първото полувреме – каза легендата Пол Скоулс. – „Ювентус“ беше по-добър във всяка точка на терена. Поздравления към Пауло Дибала за гола. Има цял полуостров разстояние в класите между двата отбора. Сигурно Жозе Моуриньо пак ще е доволен. Мъчно ми е да гледам такъв „Юнайтед“.“  „Мислех, че на терена мъжки отбор е излязъл срещу детски – добави Рио Фърдинанд, друга легенда на „Олд Трафорд“. – Вместо домакински натиск „Юве“ излезе да реши възможно най-бързо мача. А ние не му се противопоставяхме.“  Моуриньо отново бе в центъра на събитията не само като главен герой за камерите. Първо мина пеша от хотела до стадиона заради задръстването, дегизиран и непознат от феновете. След мача определи разликата в класите на ниво „светлинни години“. А само преди две години рани „Юве“, купувайки за 110 милиона евро Пол Погба. И докато за два месеца Роналдо вече е лидер на „Старата госпожа“, то световният шампион от Франция отново сивееше. Удари една греда отдалече.  „Играхме срещу един от големите фаворити в Шампионската лига и направихме възможно най-доброто – скандализира Моу. – Добре е, че „Валенсия“ направи 1:1 с „Йънг Бойс“. Ще се борим с испанците за второто място. „Ювентус“ е от друг калибър. Седем пъти поред този отбор е шампион на Италия, игра два финала в Шампионската лига в последните 4 години. Искаха Роналдо и Бонучи и си ги взеха. „Юве“ е клуб с велико минало и желание за велико бъдеще.“  Моуриньо пречупи и това добро наследство на Фъргюсън. В Шампионската лига един от любимите клиенти на „Юнайтед“ беше именно „Юве“…  В последните седем мача във всички турнири „дяволите“ имат само една победа – обрат от 0:2 до 3:2 срещу борещия се за оцеляване „Нюкасъл“. А в програмата за мача с „Юве“ Моуриньо опита да се заяжда с „Челси“ за 2:2. „Никога не съм виждал толкова тих „Стамфорд Бридж“, колкото в събота“, каза Специалния вместо да гледа напред… вероятно към нова работа.", "date": "2018.10.24", "title": " Мъже срещу деца"}
{"url": "https://trud.bg/%d0%bd%d0%b0%d0%b4-300-%d1%80%d0%b0%d0%b7%d0%bd%d0%be%d0%b2%d0%b8%d0%b4%d0%bd%d0%be%d1%81%d1%82%d0%b8-%d0%be%d1%82-%d0%bf%d0%be%d0%b2%d0%b5%d1%87%d0%b5-%d0%be%d1%82-100-%d0%bc%d0%b0%d1%80%d0%ba%d0%b8/", "text": "Посланиците на САЩ, Ирландия и Великобритания традиционно ще открият седмия WHISKEY FEST SOFIA на 26 октомври в Sofia Event Center, съобщиха организаторите. В продължение на 3 дни в столичния Paradise Center най-голямото и престижно уиски събитие в Централна и Източна Европа ще даде възможност на хиляди ценители да избират между повече от 100 марки и над 300 разновидности от изисканата напитка. На тридневния уиски фестивал, който ще продължи до полунощ в неделя, посетителите ще избират сред 30 щанда, на които ще се предлага палитра от страхотни марки, предназначени за изтънчения вкус на истинските ценители. Специална зала е отделена за почитатели на ром и коняк и за любителите на пури. Жива музика на терасата с невероятен саунд, модерни и класически уиски-коктейли, Пощенска кутия за Уиски Приказки са само част от празника, който ще продължи три дни и три нощи. Билетите за седмия Уиски Фест са в продажба онлайн на  , до утре 25.10, след което могат да се купят и на входа на касите на самото събитие. Билетът за трите дни на феста струва 45.00 лв. и освен вход, включва 15 уиски кредита, дегустационна чаша Glencairn (задължителен инструмент на професионалния уиски дегустатор), полезен справочник с марките и дестилериите и бутилка вода. Предлага се и специален неделен билет на цена 30.00 лв. Той дава достъп до фестивала на 28 октомври, както и 10 уиски кредита, специалната чаша Glencairn, справочник и бутилка вода. Организаторите на Уиски Фест препоръчват да се пие много вода по време на дегустациите и да не се консумира алкохол на гладно – за тази цел е организиран специален food corner. Дегустационната мярка на Уиски Фест София е половин унция – 15 мл., което е официалният фестивален уиски драм. Посетителите могат да закупят специални златни кредити, които ще им дадат възможност да опитат изключително редки и скъпи напитки. Една от изненадите на събитието са световноизвестни лектори, които пристигат от различни кътчета на планетата, за да разкрият интересни детайли по време на 14 майсторски класове. Мария Силвестър, Кирил Ефремов, Димитър Калбуров, Кедъра и други звезди ще озарят феста в неделя с магията на Пощенската кутия за уиски приказки. Уиски Фест отново ще докаже, че най-важно е да оставим следа за бъдещите поколения. За втора поредна година организаторите на Уиски Фест София и Екопак продължават инициативата „Заедно в полза на обществото и природата!“ По време на престижното събитие ще се проведе томбола, която ще донесе на един щастливец уникална колекция от над 50 бутилки. Участието в благотворителната томбола е срещу талон от 5 лева. Благородната кауза на събитието е засаждане на дъбови насаждения в столицата за по-зелена София. Със средствата от томболата на миналогодишния Уиски Фест бяха засадени 500 дъбови дръвчета в „Новата гора“ на София – проект, чиято цел е засаждането на 120 000 дървета, които ще останат векове след нас. Пълната програма и допълнителна информация за Уиски Фест София 2018 ще намерите на   и  . Всички удоволствия, които предлага Уиски Фест, са достъпни само за пълнолетни. Организаторите и официалните представители на марките апелират: Консумирай отговорно! ", "date": "2018.10.24", "title": " Над 300 разновидности от повече от 100 марки на Уиски Фест София 2018\t\t\t"}
{"url": "https://trud.bg/%d1%81%d0%b8%d0%bb%d0%b5%d0%bd-%d0%b2%d1%8f%d1%82%d1%8a%d1%80-%d0%b7%d0%b0%d1%82%d0%b2%d0%be%d1%80%d0%b8-%d0%bf%d1%80%d0%b8%d1%81%d1%82%d0%b0%d0%bd%d0%b8%d1%89%d0%b5%d1%82%d0%be-%d0%b2%d1%8a%d0%b2/", "text": "Пристанище Варна е затворено заради силния вятър, чиято скорост достига на пориви до 12-15 метра в секунда, съобщи  . Летището работи нормално. В града няма инциденти, съобщиха от Общината.", "date": "2018.10.24", "title": " Силен вятър затвори пристанището във Варна"}
{"url": "https://trud.bg/%d0%b8-%d0%b2-%d1%80%d0%b5%d0%b0%d0%bb-%d0%b2%d0%b8%d0%bd%d1%8f%d1%82-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8%d1%82%d0%b5-%d0%b7%d0%b0-%d0%ba%d1%80%d0%b8%d0%b7/", "text": "Журналистите са виновни за всичко! Това казаха шефовете на „Байерн“ миналата седмица. Оттогава баварците спечелиха две победи без блясък.  „Реал“ (Мадрид) пък спря серия от 4 загуби с трудно 2:1 над дебютанта „Виктория“ (Пилзен). „Всички журналисти се опитват да ни наранят – изригна бразилският защитник Марсело. – Те никога не са играли футбол и не знаят как се прави. Нашият треньор Хулен Лопетеги върши отлично работата си.“  Факт е – наставникът отложи уволнението си поне до неделя. Тогава на „Сантяго Бернабеу“ идва „Барселона“ за първото „Ел Класико“ на сезона. На терена вероятно няма да е Марсело, който разтегна мускул. Защитникът вкара втория гол за „Реал“, след като Карим Бензема откри резултата.  „Всичко е съвсем нормално, няма от какво да се притеснявам“, каза Лопетеги.  Роман Прохазка, бившият капитан на „Левски“, игра за „Виктория“ до 65-ата минута. Чехите очаквано са последни в групата си.  Другият двубой от нея започна с драма. Фенове на ЦСКА (Москва) изпопадаха на ескалатор в метростанция „Република“ преди гостуването на „Рома“. Седем от тях са тежко ранени, а общо с травми са 20 души. Нито един обаче не е с опасност за живота. По-късно на терена и „Рома“ рани руския гранд – 3:0.  Един Джеко вкара два пъти и асистира на един от италианските голове. Босненският нападател се изравни с Лионел Меси – има 10 попадения в последните си осем мача в Шампионската лига. Серията стартира от миналия сезон. В миналия мач Джеко заби хеттрик на „Виктория“. Меси няма как да се бори с нападателя на „Рома“ тази седмица, защото снощи не игра срещу „Интер“ заради счупена ръка.", "date": "2018.10.24", "title": " И в „Реал“ винят журналистите за кризата"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b1%d0%b8%d0%b2%d1%88-%d0%b3%d1%80%d1%8a%d1%86%d0%ba%d0%b8-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b8-%d1%81%d1%8a%d0%bf%d1%80/", "text": "Бившият гръцки министър на отбраната Янос Папандониу и съпругата му бяха задържани снощи, след като дадоха показания пред следствието при разследване за получаване на подкуп. Двамата съпрузи са обвинени в изпиране на незаконни доходи в размер на 2,8 милиона швейцарски франка, които се твърди, че Папандониу е получил през 2003 г. като министър на отбраната в правителството на ПАСОК. Бившият министър и съпругата му отрекоха обвинението, че Папандониу (69 г.) е получил подкуп, за да осигури подписването на договор за модернизацията на 6 фрегати на военноморските сили с френската компания „Талес“ (THALES) и на договора за компенсаторните ползи, които следват от първия. Разследващите смятат, че споменатата сума е част от по-голяма сума от 4 милиона швейцарски франка, за които се смята, че вероятно са дадени за лансирането на определени договори на министерството на отбраната. Разследващите смятат, че сумата на подкупа е в пряка връзка с общата стойност на договора за модернизацията на фрегатите, която е 400 милиона евро, за които следствието вече мисли, че са щета за публичните финанси. Следствието твърди, че е установило парични потоци от сметка на френската компания до сметка на вече покойния ѝ представител Хараламбос Бекаторос. Оттам сумите са преведени в Кипър, където са извършени частични тегления и са се оказали в сметки на приятел на семейство Папандониу. Папандониу бе ключов министър в социалистически правителства в периода 1994-2004 г., като бе и финансов министър, когато Гърция се подготвяше да приеме еврото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.24", "title": " Задържаха бивш гръцки министър и съпругата му за корупция"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b4%d0%b8-%d0%b3%d1%8a%d1%80%d1%86%d0%b8%d1%8f-%d0%b4%d0%b0-%d0%bd%d0%b5-%d0%bf%d1%80%d0%b5%d0%b4%d0%bf%d1%80/", "text": "Турският военен министър Хулуси Акар предупреди Гърция, че Анкара ще предприеме необходимите мерки, ако Атина вземе решения, които противоречат на турските права и интереси в Егейско море. Хулуси Акар направи коментара си в интервю за държавната Анадолска агенция. Акар изтъкна, че страната е за разрешаване на въпросите по мирен път чрез преговори, но подчерта, че Турция няма да позволи на Гърция създаването на свършени факти, както и намеса срещу турските енергийни проучвания в Източното Средиземноморие, информира  Министърът отново повтори турската позиция, че в района жизнеспособни проекти са невъзможни без участието на Турция и кипърските турци. Турция никога няма да позволи повторно застрашаване на никакъв турски съд в Източното Средиземноморие, категоричен беше Акар. Миналата седмица в турските медии, позоваващи се на военни източници, се появиха информации, че опитът на гръцка фрегата да попречи на работата на сеизмичния кораб „Барбарос Хайредин Паша“ е бил блокиран от турския военноморски флот. Вчера гръцкият посланик в Анкара Петрос Мавроидис беше извикан в турското външно министерство, за да даде обяснения във връзка с изказването на наскоро подалия оставка гръцки външен министър Никос Кодзияс. Кодзияс заяви, че Гърция е готова да увеличи териториалните си води в Йонийско море от 6 на 12 морски мили. Хулуси Акар също така заяви, че договореното през юни съвместно турско-американско патрулиране в района на Манбидж в Северна Сирия ще започне скоро. До момента военни от двете страни провеждаха самостоятелни патрули, но в момента тренират на турска територия за провеждането на съвместно наблюдение. Турският военен министър съобщи, че в събота ще разговаря с руския си колега Сергей Шойгу във връзка с прилагането на споразуменията за Идлиб. Същият ден в Турция ще се проведе среща на лидерите на Германия, Русия, Турция и Франция, посветена на урегулиране на конфликта в Сирия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.24", "title": " Турция предупреди Гърция да не предприема самостоятелни акции в Егейско море"}
{"url": "https://trud.bg/%d0%b2%d1%81%d0%b8%d1%87%d0%ba%d0%b8-%d0%b2%d0%b5%d1%87%d0%b5-%d1%81%d0%b5-%d0%bf%d0%bb%d0%b0%d1%88%d0%b0%d1%82-%d0%be%d1%82-%d1%81%d0%b8%d1%82%d0%b8/", "text": "„Манчестър Сити“ е (не)скритият фаворит в Шампионската лига. Треньорът Пеп Гуардиола все повтаря, че на отбора липсва опит и „нещо малко“, за да е сред най-големите. Но вече всички в Европа се страхуват от „гражданите“.  Победата с 3:0 над „Шахтьор“ като гост бе не само първи успех на англичани срещу този съперник в Украйна. Тя можеше да бъде още по-разгромна. И вече мнозина мислят, че Гуардиола се опитва да играе ролята на „умряла лисица“ и фокусът да не пада върху отбора му. Само че „Сити“ просто е от уникална класа.  „Особено през първото полувреме бяхме чудесни – радваше се Гуардиола. – Наистина великолепна игра. Имахме много шансове и контролирахме мача. Вече се възстановихме от загубата от „Лион“, след като победихме като гости „Хофенхайм“ и „Шахтьор“.“  Най-голямата драма на вечерта бе именно в тази група. „Лион“ два пъти повежда на „Хофенхайм“ в Германия – за 1:0 и 3:2, но накрая двубоят завърши 3:3.  „Накрая трябва да се радваме, че не сме загубили – каза Юлиян Нагелсман, треньорът на германците. – Но с изключение на първите 10 минути „Лион“ не бе на терена. Вкараха ни три гола от три индивидуални грешки. Можете да кажете, че си отбелязахме и три автогола. Играхме страхотен футбол и се защитавахме отлично.“  Това не може да се каже за „Байерн“. Баварците имаха късмет, че гостувата на АЕК, един от най-слабите в Шампионската лига. Спечелиха с 2:0, но играха безидейно. По заповед на шефовете треньорът Нико Ковач каза: „Направихме много, много добър мач!“ Никой обаче не прие думите на сериозно.", "date": "2018.10.24", "title": " Всички вече се плашат от „Сити“"}
{"url": "https://trud.bg/%d0%be%d0%b1%d1%89%d0%b8%d0%bd%d1%81%d0%ba%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%bd%d0%b0-%d0%b1%d1%81%d0%bf-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%b7%d0%b0%d1%81%d1%82/", "text": "Членовете на Общинския съвет на БСП във Велико Търново обявиха, че застават зад лидера на партията Корнелия Нинова и ръководството на парламентарната група на левицата. Това съобщи депутатът Весела Лечева. Тя уточни, че подкрепата е заявена на пленум, проведен в старата столица. Позицията е официално изразена и протоколирана по повод на действията на 50-те социалисти, които се обявиха като вътрешна опозиция в левицата. Гласувалите в подкрепа на ръководството на партията са категорични, че подкрепят водената от ръководството политика, чрез която БСП стои като силна опозиция срещу пагубната политика на ГЕРБ. „Изразяваме загриженост и тревога от опитите за нарушаване единството на партията и злепоставянето и в обществото.Опити, които водят единствено до отслабване позициите ни като партията и пропиляване на натрупания политически и обществен ресурс. Обявяваме се за спиране ваденето на обществен показ на междуличностни битки на някои от членовете на Националния съвет на БСП и за продължаване в същата посока на водената от председателя и ръководството на парламентарната група политика“, пише в изготвения от заседанието на Общинския съвет на левицата в старата столица протокол. В документа социалистите изтъкват още, че се обявяват в защита и подкрепа на народния представител Елена Йончева и битката и срещу корупцията и порочния модел на управление на държавата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.24", "title": " Общинският съвет на БСП в Търново застана зад лидера и ръководството на парламентарната група на левицата"}
{"url": "https://trud.bg/%d0%bc%d0%b2%d1%80-%d1%81%d0%bf%d0%b8%d1%80%d0%b0-%d1%87%d0%b0%d1%81%d1%82-%d0%be%d1%82-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8%d1%82%d0%b5-%d1%83%d1%81%d0%bb%d1%83%d0%b3%d0%b8/", "text": "Временно няма да бъдат достъпни част от електронните услуги, предоставяни от портала на МВР, съобщиха от ведомството. Няма да се изпълнява и регистрация на договори за продажба на пътни превозни средства от нотариусите, свързани с Националния регистър на превозните средства и техните собственици. Причина е изпълнението на дейности по миграция на системния софтуер и хардуер, на които функционира Регистъра на ППС и собствениците им. Миграцията ще бъде осъществена в периода от 17.00 часа на 26 октомври, петък, до 8.00 часа на 29 октомври, понеделник. От МВР предупреждават, че е възможно да възникнат затруднения и в услугите, предоставяни от МВР към застрахователните дружества при сключване на застраховки за МПС и предварително поднасят извинения за евентуалните затруднения, които могат да възникнат в обслужването при регистрация на ППС, с въвеждането в експлоатация на новата среда от понеделник.", "date": "2018.10.24", "title": " КАТ мигрира системния софтуер и хардуер на регистъра на автомобилите през уикенда\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bd%d0%b5%d0%ba%d0%b0-%d0%b4%d0%b0-%d1%81%d0%b5-%d0%be%d1%82%d0%bd%d0%b0%d1%81%d1%8f%d0%bc%d0%b5-%d1%81-%d1%83/", "text": "„Труд“ зададе въпрос на председателя на парламентарната група на ГЕРБ Цветан Цветанов след срещата му с Камарата на строителите: Г-н Цветанов, вие говорите за фалшивите новини и за това, че строителите може да се окажат жертви на тези новини. Защо вашият вицепремиер Томислав Дончев внесе в прокуратурата сигнал срещу една от най-големите строителни фирми в България, позовавайки се единствено на публикация от сайт, чието име не искам да споменавам. Въпросният сайт произведе една фалшива новина за убийството на една млада жена и майка, която новина струваше много скъпо на България. Как ще коментирате това? Отговорът на Цветанов: Що се касае за сигнала, за който вие ме питате, мога да кажа следното: Българската държава и изпълнителната власт, ако има съмнение за някакви действия, които не съответстват на българското законодателство, трябва да бъдат сезирани компетентните органи, за да могат да се извършат съответните проверки. Това в никакъв случай не означава, че дадената фирма, или даденият човек е корумпиран или участва в някаква схема за утвърждаването на някакъв модел. Точно това е силната страна, че след извършването на подобна проверка и когато бъде установено какви са фактите и всички данни, тогава вече ще може всеки един да си търси правата, а там където е необходимо и по съдебен ред. Защото аз искам да защитим националните интереси, искаме да гарантираме и това, което българските строители правят, но и начинът, по който те ще могат да се защитят когато приключат тези проверки. За всички е ясно, че има оклеветяване на много от фирмите в България и то за постигане на определени политически цели. Строителите в момента са изкупителната жертва за постигането на политически цели на определени извънпарламентарни сили. Това, което мога да кажа и това, което съм провеждал като разговори и в предишното си качество на вицепремиер и министър на вътрешните работи, и сега като народен представител, като председател на вътрешната комисия, когато съм правил срещи и сме боравели с всичко, което излиза като доклад от ОЛАФ… Вие знаете, че страната ни е държава, в която са извършени най-много проверки, но това в никакъв случай не означава, че е най-корумпирана. Ние казваме, че всеки един сигнал трябва да бъде проверен. Компетентните органи са тези, които казват, дали някой е виновен или не. И това по никакъв начин не означава, че страната ни трябва ежедневно да бъде дискредитирана и то за постигане на политически цели. Погледнете в хронологичен вид всичко, което се случи през последните няколко месеца и преценете дали това, което ви казвам не е правилно. Що се касае до фалшивите новини, много е важно отговорните медии да си вършат работата. Свободата на медиите, свободата на словото е гарантирана от българската конституция и е заложена и в българското законодателство. Досега не съм чул нито един от нашата парламентарна група да е казал, че трябва да се ограничат правата на медиите или свободата на словото. А ежедневно сме подложени на неистини, които се сипят по наш адрес. Но както се казва, ние сме си избрали професията да бъдем политици и този начин на живот, който да бъде прозрачен за всички. За голямо съжаление някой път незаслужено получаваме квалификации или обиди се нанасят чрез българските медии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.24", "title": " Цветанов призна пред „Труд“: Има оклеветяване на много от фирмите\t\t\t"}
{"url": "https://trud.bg/%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b2%d0%bb%d1%8f%d0%b7%d0%be%d1%85%d0%b0-%d0%b2-%d1%81%d0%b1%d0%bb%d1%8a%d1%81%d1%8a%d1%86%d0%b8-%d1%81-%d0%b1%d0%be%d1%81%d0%bd%d0%b5%d0%bd%d1%81/", "text": "Няколко десетки мигранти влязоха в сблъсъци с босненската полиция при опит да пресекат незаконно границата със съседна Хърватия, която е членка на Европейския съюз, предаде Асошиейтед прес. Крещейки „Отворете границите!“, мигрантите пробиха полицейския кордон, преди да бъдат спрени от друг край граничния пункт Малевац. Сблъсъците продължиха, след като мигрантите блокираха граничния пункт. Полицията също така забрани на около 100 мигранти да слязат от влак, който пристигна в района рано тази сутрин, и върнаха обратно автобуси с мигранти. Хиляди мигранти се намират в Северозападна Босна, от където правят опити да преминат границата с Хърватия и да продължат към други страни от ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.24", "title": " Мигранти влязоха в сблъсъци с босненската полиция на граничен пункт с Хърватия"}
{"url": "https://trud.bg/%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%b8%d0%bc%d0%b0-%d0%ba%d0%be%d0%b0%d0%bb%d0%b8%d1%86%d0%b8%d1%8f-%d0%bc%d0%b5%d0%b6%d0%b4%d1%83-%d0%bb%d0%b5%d0%b2/", "text": "Престрелките по върховете на българския клубен футбол продължават. След хитовите изказванията на Гриша Ганчев, Спас Русев и Кирил Домусчиев изненадващо сред „ритниците на атовете“ се появи и един от директорите в „Лудогорец“, който разцепи мрака още от първото изречение на изявлението си: „Не искам да коментирам собствениците на клубовете, тъй като не са на моето ниво…“. Може би е искал да каже, че той не е на тяхното, но явно така се случва като не си учиш текста. Следват и още бисери: „Мога само с интерес да коментирам тази коалиция, която се оформя между Русев и Ганчев, но според мен тя ще продължи доста кратко, тъй като няма да е далеч моментът, в който двата отбора ще се сблъскат и тогава господин Русев ще разбере, че Ганчев не е кротушка, а си е сериозна акула, на която “Лудогорец“ усеща зъбите през последните 8 години, в които е в първенството. Ще наблюдаваме с интерес как ще се развие тази коалиция между тези двамата“. Въпросното „тези двамата“ на директора вероятно е вдъхновено от „онзи другия“ на неговия шеф в разградския клуб, изречено в изявление във фейсбук два дни по-рано.  Собственикът на „Левски“ Спас Русев имаше в понеделник силен медиен ден с интервю и декларация, а след репликите от „Лудогорец“, в сряда босът на ЦСКА Гриша Ганчев реши да „затвори кръга“ с отговор в посока Разград. “С кански мъки, след толкова години „То“ си призна – се казва в част от декларацията на Ганчев. – Не е „Тя“, не е и „Той“. Та „То“ се освети и дикторът му Петриньо го потвърди. И да, наистина – вълкът нравите си не мени, но наглите измамници, когато им оставиш почва, стават още по-нагли! ДДС-ставката е основният и най-голям приход на фиска и съм съгласен, че трябва яко разследване. Дано никога каптагонът и амфетите не ги облагат с каквото и да е било!“    ", "date": "2018.10.24", "title": " “Лудогорец“: Има коалиция между „Левски“ и ЦСКА"}
{"url": "https://trud.bg/%d0%bc%d0%b8%d1%82%d1%80%d0%b5%d0%b2-%d1%81%d0%b5-%d0%b7%d0%b0%d0%b2%d1%80%d1%8a%d1%89%d0%b0-%d0%b2-%d0%b8%d0%b3%d1%80%d0%b0-%d0%b7%d0%b0-%d0%bb%d0%b5%d0%b2%d1%81%d0%ba%d0%b8/", "text": "Стражът на „Левски“ Божидар Митрев ще се завърне в игра за „сините“. За последно капитанът на тима пази в злополучния мач с „Вадуц“ от Лига Европа (3:2), след който тимът отпадна от евротурнирите. Тогава Митрев бе заменен на почивката, а в последствие като титуляр се наложи Мартин Полачек. Срещу „Лудогорец“ обаче словакът допусна нелепа грешка, повлияла на крайния резултат. Сега феновете на тима от фракция „София Запад“ разкриха за ротацията под рамката. Те призоваха всички привърженици на отбора да подкрепят 31-годишния страж, а не да го освиркват, както се случи през лятото.", "date": "2018.10.24", "title": " Митрев се завръща в игра за „Левски“"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8-%d0%be%d1%82%d0%ba%d0%b0%d1%80%d0%b2%d0%b0%d1%82-%d0%b0%d0%b2%d0%b8%d0%be%d0%b1%d0%be%d0%bc%d0%b1%d0%b0%d1%82%d0%b0-%d0%be%d1%82%d0%ba%d1%80%d0%b8%d1%82%d0%b0/", "text": "Специалисти от Военновъздушните сили (ВВС) и Сухопътните войски ще действат по транспортирането и обезвреждането на   при изкопни работи авиационна бомба в района на столичния булевард „Евлоги и Христо Георгиеви“ № 82. Това съобщиха от пресцентъра на МО. За отстраняването на опасния боеприпас ще бъде използвана подемна техника. Военна полиция осигурява ескорт на придвижването и съдейства на органите на МВР за безопасността в района. Към момента на място е осигурена охрана от полицейски патрул от СДВР до идването на експертите, които ще изземат бомбата. Невзривеният боеприпас ще бъде разузнат, транспортиран и унищожен на безопасно място. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.24", "title": " Военни откарват авиобомбата, открита край кръстовище в София\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%be%d1%80-%d0%b8-%d1%81%d0%bb%d0%b5%d0%b4%d0%be%d0%b2%d0%b0%d1%82%d0%b5%d0%bb-%d0%be%d1%82-%d0%b2%d0%be%d0%b5%d0%bd%d0%bd%d0%b0%d1%82%d0%b0-%d0%bf%d1%80%d0%be/", "text": "Прокурор и следовател от Военноокръжната прокуратура в София си навлякоха наказателно и дисциплинарно производства след като вдигнаха скандал, а единият дори стрелял с пистолет в заведение в София. На 22 октомври, около 23,00 ч., в заведение на столичната ул. „Цар Самуил“, военен прокурор /полковник/ и военен следовател /подполковник/ от Военноокръжна прокуратура – София, след употреба на алкохол, са предизвикали скандал с други посетители на заведението, съобщиха от пресцентъра на прокуратурата. При излизане пред входа, военният следовател демонстративно е извадил законно притежаван пистолет „Глок 19“ и пред напусналите вече помещението други граждани е произвел изстрел по метална врата на отсрещна стена. След сигнал на телефон 112, на място са пристигнали патрули на СДВР. При установяване на длъжността на предизвикалите скандала лица в нетрезво състояние е сигнализирана и Военна полиция. На мястото на произшествието са повикани военни прокурори и военен следовател, които незабавно са извършили необходимите действия по разследването /оглед, личен обиск и изземване на оръжието и боеприпасите, разпити на свидетели – очевидци/. Започнато е досъдебно производство за престъпление по чл. 325 НК, като с постановление на главния прокурор разследването е възложено на Военноокръжна прокуратура – Сливен /лицата са магистрати от състава от военната прокуратура в София/. По разпореждане на главния прокурор Сотир Цацаров, срещу военния прокурор и военния следовател е започнато и дисциплинарно производство, за внасяне до Прокурорската колегия на ВСС на искания за дисциплинарно уволнение на двамата магистрати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com            ", "date": "2018.10.24", "title": " Прокурор и следовател от военната прокуратура вилнели пияни в столичен бар"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%be%d0%b1%d1%81%d1%8a%d0%b4%d0%b8-%d0%b1%d0%b8%d0%b7%d0%bd%d0%b5%d1%81-%d0%ba%d0%bb%d0%b8%d0%bc/", "text": "Възможностите за подобряване на бизнес климата в България обсъди на „Дондуков“ 2 държавният глава Румен Радев с представители на холандски компании, които са инвестирали в страната ни. Холандия е най-големият инвеститор в България и в срещата участваха представители на фирми в сферата на информационните технологии, брокерските и банковите услуги, енергетиката, екологичната индустрия, професионалното образование и други. В разговора участва и посланикът на Кралство Нидерландия в България Берендина Мария тен Тъшър, съобщиха от прессекретариата на президентската администрация „България заема последните места в класациите на Европейския съюз по много икономически и социални показатели и се нуждае от качествена промяна в моделите на отношения между институциите, бизнеса, образованието и кадрите“, заяви на срещата президентът. Румен Радев подчерта, че страната ни трябва да работи за привличането на инвеститори, които залагат не само на финансовите резултати от своята дейност у нас, но и споделят своя опит и експертиза в изграждането на нови връзки между образованието и бизнеса, подобряват икономическата среда и имат своята социална отговорност. Една от най-важните предпоставки за това е компаниите да залагат на привличането на младите и образовани българи в своите екипи, подчерта още държавният глава. Оптимизирането на работата на администрацията, борбата с корупцията, подобряването на инфраструктурата, липсата на кадри, улесняване на достъпа до професионално образование и за чуждестранни студенти, които се обучават в колежите у нас, бяха сред въпросите, повдигнати на срещата от представителите на бизнеса. Те изразиха пред държавния глава готовността на своите компании да споделят следваните от тях добри бизнес практики и модели и особено за предоставянето на възможност на повече млади българи да намерят именно у нас своята професионална реализация.", "date": "2018.10.24", "title": " Президентът Радев обсъди бизнес климата у нас с холандски инвеститори"}
{"url": "https://trud.bg/%d1%81%d0%b0%d0%bd%d1%8f-%d0%b1%d0%be%d1%80%d0%b8%d1%81%d0%be%d0%b2%d0%b0-%d0%bd%d0%b5%d0%be%d1%82%d1%80%d0%b0%d0%b7%d0%b8%d0%bc%d0%b0-%d0%b2-%d1%80%d0%b8%d0%bc/", "text": "Актрисата Саня Борисова показа невероятни тоалети и неподправен чар в италианската столица Рим, където бе отличена с награда за „Най-добра актриса“ и награда на публиката за „Най-добър филм“ за лентата на Ники Илиев „Нокаут или всичко, което тя написа“. Въпреки че в семейните отношения на Саня и Ники настъпи срив и те се разделиха, проектът, в който двамата си колаборират, продължава да жъне успехи по целия свят. Саня публикува снимки в социалните мрежи и изказа благодарности за високите признания, които получи лентата и самата тя. Красавицата се появи с няколко невероятни тоалета, с които излъчваше чар и сексапил. За едно от събитията Саня е избрала ефирна рокля в екрю от тюл и дантела. След това се появява със стилна тъмносива рокля, а на един от кадрите с червена рокля с остро деколте, която подчертава бюста ѝ и бял клъч. Цялата статия и всички снимки вижте в", "date": "2018.10.24", "title": " Саня Борисова неотразима в Рим"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%b2%d0%b7%d1%80%d0%b8%d0%b2%d0%bd%d0%b8-%d1%83%d1%81%d1%82%d1%80%d0%be%d0%b9%d1%81%d1%82%d0%b2%d0%b0-%d0%b2-%d0%bf%d1%80%d0%b0%d1%82%d0%ba%d0%b8/", "text": "Две взривни устройства са били изпратени до бившия президент на САЩ Барак Обама и държавния секретар в администрацията му – Хилари Клинтън, съобщава водещото американско издание  , като се позовава на информация от тайните служби на страната. Устройствата бяха подобни на тези, открити в понеделник в дома на   съобщиха двама представители на правоохранителните органи. В изявление от службите се казва, че „са заловили два подозрителни пакета, адресирани до защитниците на тайните служби“, определени като Барак Обама и Хилари Клинтън. Устройството, адресирано до Клинтън в окръг Уестчестър, е открито късно във вторник (местно време) от техник на тайните служби, се казва в изявлението. Пакетът, адресиран до Обама, е задържан от служителите на тайните служби във Вашингтон в ранните часове на сряда (местно време). „Съдържанието на пакетите бе незабавно идентифицирано по време на рутинни процедури за скраниране на поща за потенциални взривни устройства и бяха съответно третирани като такива“, се казва в изявлението. В изявлението пише, че тайните служби са „инициирали широкообхватно наказателно разследване, което ще използва всички налични федерални, държавни и местни ресурси, за да определи източника на пакетите и да открие отговорните“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.24", "title": " Намериха взривни устройства в пратки до Хилари Клинтън и Барак Обама"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8%d1%82%d0%b5-%d0%bd%d0%b8-%d0%ba%d0%be%d0%bc%d0%b0%d0%bd%d0%b4%d0%be%d1%81%d0%b8-%d0%bf%d0%be%d0%ba%d0%b0%d0%b7%d0%b2%d0%b0%d1%82-%d1%83%d0%bc%d0%b5%d0%bd%d0%b8/", "text": "Министърът на отбраната Красимир Каракачанов и началникът на отбраната генерал Андрей Боцев ще присъстват на заключителния етап на многонационалното учение „Thracian Sword – 2018“ на Силите за специални операции на страните-членки на инициативата В-9 от Югоизточна Европа. Той ще се проведе на 26 октомври 2018 г. на Учебен полигон „Ново село“ и ще бъде наблюдаван от командирите на Силите за специални операции и военните аташета на държавите-участнички, съобщиха от МО. На него са поканени да присъстват министър-председателят Бойко Борисов и председателят на парламентарната Комисия по отбрана Константин Попов. В „Thracian Sword – 2018“ участват до 200 военнослужещи от формирования на Силите за специални операции на страните-членки на инициативата B-9 от Югоизточна Европа, с подкрепата на авиация на Въоръжените сили на САЩ. Офицер, планиращ учението е командирът на българските Специални сили бригаден генерал Явор Матеев, офицер, провеждащ учението е заместник- командирът на Специалните сили полковник Иван Райков. От българска страна в учението участват военнослужещи от 1-ви батальон Специални бойни действия и от Взвода за парашутна подготовка на учебния център от състава на Специалните сили.", "date": "2018.10.24", "title": " Военните ни командоси показват умения на полигона „Ново село“"}
{"url": "https://trud.bg/%d0%bd%d0%b0%d1%81%d1%82%d0%b0%d0%bd%d1%8f%d0%b2%d0%b0%d1%82-50-%d0%b1%d0%b5%d1%81%d0%b0%d1%80%d0%b0%d0%b1%d1%81%d0%ba%d0%b8-%d0%b1%d1%8a%d0%bb%d0%b3%d0%b0%d1%80%d0%b8-%d0%be%d1%82-%d0%bc%d1%83%d0%b7/", "text": "Хотел и семейства от Велико Търново ще посрещнат в домовете си 50 бесарабски българи от различни танцови и музикални състави, които ще изнесат концерт на 30 октомври в старата столица. Това съобщи Маруся Костова, директор на сдружение „Българско наследство“ в Балчик. Четирите ансамбъла от Украйна и Молдова ще гостуват първо в столицата по покана на Културно-просветно дружество за връзки с бесарабските и таврийските българи „Родолюбец”. На 29 октомври те ще изнесат концерт по случай Деня на бесарабските българи във Военния клуб в столицата. Веднага след това групата ще се отправи към Балчик, където от 2014 година насам сдружение „Българско наследство” организира мащабния едноименен културен форум, като осигурява престоя и пътните разходи на българите от столицата до морската община. И тъй като дългият път от София до Балчик минава през Велико Търново, участниците пожелали да почетат паметта на най-големия съвременен бесарабски поет Мишо Бъчваров – Бондар на гроба му в Арбанаси. „Това е много голям и тачен поет в Украйна и всички настояха да се поклонят на гроба му“, посочи Костова и допълни, че особено за децата пътят от София до Балчик е доста дълъг и за това един ден те ще си починат в старата столица. Около това спонтанно се родила идеята да бъде изнесен и концерт във Велико Търново, точно в навечерието на народните будители. Бесарабските ни сънародници наричат Велико Търново „сърцето на Майка България“, сподели още Маруся Костова. Концертът ще започне в 18 часа в залата на Хуманитарна гимназия „Св. Св. Кирил и Методий“, като в него ще вземат участие Детска танцова група „Кадънжа”от село Кубей, ансамбъл „Български сърца”от село Нови Троян, „Мюзик Драйв”- 6 младежи и девойки от Всеукраинския център за българска култура в Одеса и 15 хористки от хора на учителките в с. Чийший. Поради спонтанния характер на инициативата, организаторите не са предвидили средства за нощувка в старопрестолния град. По пример в европейските страни, където т.нар. кауч-сърфинг е вече традиционно явление, българите от Украйна и Молдова се надявали да намерят родолюбиви свои съграждани, готови да ги приютят в дома си за нощувка. На призива за осигуряване на нощувки на 53- членната група от наши сънародници в социалните мрежи, веднага се отзовали управителят на един от търновските хотели и великотърновци. Изпълнителите ще бъдат настанени в хотел „Меридиан Болярски“, където ще могат да нощуват безплатно 31 човека, и в семействата на акад. Иван Радев и сина му Светлин Радев, директор на Военния архив, при дъщерята и сина на проф. Анчо Калоянов от ВТУ, в семейство Росица и Ганчо Ганчеви, в дома на поетесата Ружа Велчева и в дома на търновеца Деян Иванов, който от години живее в САЩ, но в момента си е във Велико Търново. „Остават още няколко човека, които се надявам да можем да настаним в домовете на гостоприемни търновци“, посочи още Маруся Костова.", "date": "2018.10.24", "title": " Настаняват 50 бесарабски българи от музикални състави в семейства в Търново\t\t\t"}
{"url": "https://trud.bg/%d0%b7%d0%b0%d0%ba%d0%be%d0%bf%d1%87%d0%b0%d1%85%d0%b0-%d0%bd%d0%b0%d0%b4%d0%b7%d0%b8%d1%80%d0%b0%d1%82%d0%b5%d0%bb-%d0%b4%d0%be%d0%ba%d0%b0%d1%82%d0%be-%d0%bf%d0%b0%d0%b7%d0%b0%d1%80%d1%83%d0%b2/", "text": "33-годишен служител на затвора в Пловдив е задържан в момент на купуване на наркотични вещества. Установен е и 26-годишен съпричастен към престъплението, съобщиха от МВР. Двамата мъже са задържани в рамките на специализирана полицейска операция, проведена от  служители от отдел „Криминална полиция“ в ГДНП и ОДМВР-Пловдив. В хода на действията, в момент на  купуване на наркотични вещества, е  установен и задържан 33-годишен мъж. При обиска у него са открити 5 розови хапчета екстази и найлоново пликче, съдържащо бяло прахообразно вещество, дало характерната реакция на амфетамин при направения полеви наркотест. Изяснено е, че мъжът е служител на затвора в Пловдив. В рамките на процесуално-следствените действия на адрес, ползван от него криминалистите намерили още 47,93 грама амфетамин, 30 таблетки екстази, везна със следи от амфетамин и марихуана. По случая било образувано досъдебно производство по чл. 354а, ал 1, а материалите – докладвани на Окръжната прокуратура. При продължилите оперативни действия полицаите установили и съпричастен към случая – 26-годишен мъж от Пазарджик. При вида на униформените, той опитал да избяга с колата си, но след кратко преследване бил задържан. В рамките на предприетото претърсване в имота, ползван от него, били открити електронна везна и чук със следи от амфетамин и марихуана по него. Работата по изясняване на случая продължава под надзора на Окръжната прокуратура в Пловдив.", "date": "2018.10.24", "title": " Закопчаха надзирател докато „пазарува“ наркотици"}
{"url": "https://trud.bg/%d0%b7%d0%b0%d0%bc-%d0%bd%d0%b0%d1%87%d0%b0%d0%bb%d0%bd%d0%b8%d0%ba%d1%8a%d1%82-%d0%bd%d0%b0-%d0%be%d1%82%d0%b1%d1%80%d0%b0%d0%bd%d0%b0%d1%82%d0%b0-%d0%b5%d0%bc%d0%b8%d0%bb-%d0%b5%d1%84%d1%82%d0%b8/", "text": "Боеприпасът е от Втората световна война, авиобомба, около 200 кг. Това каза пред журналисти зам.-началникът на отбраната вицеадмирал Емил Ефтимов за  „Засега не предвиждаме непосредствена опасност от взрив“, заяви той. Попитан, ако операцията не приключи днес, ще нощуват ли живущите в района навън. Емил Ефтимов коментира: „Ще направим всичко възможно това да не се случи. Засега сградите в непосредствена близост до мястото на боеприпаса трябва да останат обезлюдени“. „Процедурата е, че боеприпасът се разузнава на място. След това се определя начинът за транспортирането му, извозването и унищожаването“, посочи той и уточни, че такива боеприпаси не се обезвреждат, а се унищожават. „Специалистите ни го разузнаха бързо, дори направиха кратка историческа справка“, поясни зам.-началникът на отбраната и допълни, че намереният боеприпас е силно корозирал. „Бомбардировки са паднали в тази част на града, боеприпасът е оттогава“, каза още вицеадмиралът. „Ситуацията е под контрол. Изказвам благодарности към екипите на СДВР и Столична община за бързата реакция и отличната координация“, посочи зам.-началникът на отбраната. „Екипите ни по обезвреждане на боеприпаси пътуват към мястото. Ще направим всичко възможно да проведем операцията при строго спазване на мерките за безопасност“, обяви Емил Ефтимов. „Преди всичко и на първо място са мерките за безопасност. Условията и изискванията ни определят действията да се извършват в светлата част на денонощието“, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.24", "title": " Зам.-началникът на отбраната Емил Ефтимов: Откритата авиобомба е от Втората световна война, засега няма опасност от взрив"}
{"url": "https://trud.bg/%d0%ba%d1%8e%d0%bb%d1%87%d0%b5%d1%82%d0%b0-%d0%b8-%d0%bc%d0%be%d0%bd%d0%b5%d1%82%d0%b8-%d0%b7%d0%b0-%d0%be%d0%bb%d0%b8%d0%bc%d0%bf%d0%b8%d0%b9%d1%86%d0%b8%d1%82%d0%b5-%d0%bd%d0%b8/", "text": "Със златни кюлчета и юбилейни монети от колекцията „Година на кучето“ бяха наградени призьорите ни от младежките олимпийски игри в Буенос Айрес. „В китайския календар следващата година е на кучето, което е символ на успеха – заяви Неделчо Неделчев, изпълнителен директор на трезора. – Решихме, че е добър избор да ги подарим на нашите млади таланти. Няма как с тяхното постоянство и упоритост да не ги застигне и успехът.“  И обяви, че вече 12 години банката подпомага Българския олимпийски комитет (БОК) и ще продължи да го прави.  На игрите спортистите спечелиха 10 медала, от които 5 златни, 3 сребърни и два бронзови.  Зам.-председателят на БОК Йорданка Благоева изрази специална благодарност към треньорите, които подготвиха спортистите ни. „По света има много глина, но тя трябва да попадне в ръцете на майстор, за да се получи шедьовър“, изрази тя задоволството от свърешената работа.  На церемония в централата на ПИБ дойдоха почти всичките ни призьори. Златните кюлчета бяха за акробатите Мариела Костадинова и Панайот Димитров, които спечелиха две титли, а останалите получиха сребърни монети.", "date": "2018.10.24", "title": " Кюлчета и монети за олимпийците ни"}
{"url": "https://trud.bg/%d0%ba%d1%80%d0%b8%d0%b7%d0%b8%d1%81%d0%bd%d0%b0-%d0%b7%d0%be%d0%bd%d0%b0-%d0%be%d0%ba%d0%be%d0%bb%d0%be-%d0%ba%d0%b0%d0%b9%d0%bd%d0%b0%d1%80%d0%b4%d0%b6%d0%b0-%d0%ba%d1%8a%d0%b4%d0%b5%d1%82%d0%be/", "text": "Двайсеткилометрова кризисна зона и друга – също двайсеткилометрова – буферна зона – се обособява около силистренското село Кайнарджа, информира  .  Ловните дружинки ще претърсят двата района, стана ясно след заседание на Областния кризисен щаб в Силистра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.24", "title": " Кризисна зона около Кайнарджа, където беше открит случаи на Африканска чума по дива свиня"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d1%89%d0%b5-%d0%be%d0%b3%d0%bb%d0%b0%d0%b2%d0%b8-%d0%b1%d1%8a%d0%b4%d0%b5%d1%89%d0%b8%d1%8f-%d1%81%d1%8a%d0%b2/", "text": "Вицепремиерът Валери Симеонов ще оглави бъдещия Национален съвет за интеграция на хората с увреждания, заложен в законопроекта за хората с увреждания, който бе одобрен с консенсус на първо четене от социалната комисия в парламента, предаде  . Към момента този орган се ръководи от социалния министър Бисер Петков, но през пролетта, когато ще влязат в сила голяма част от текстовете, постът ще бъде даден на ресорния вицепремиер. Депутатите от социалната комисия одобриха и законопроекта за личната помощ, внесен поотделно от БСП и Воля. В него е заложено предоставянето на асистентска услуга за хората с най-тежките увреждания и децата с ТЕЛК. Двата законопроекта бяха одобрени с консенсус и от здравната комисия.            ", "date": "2018.10.24", "title": " Валери Симеонов ще оглави бъдещия съвет за интеграция на хората с увреждания"}
{"url": "https://trud.bg/%d0%b3%d0%b5%d0%bd%d0%b5%d1%80%d0%b0%d0%bb%d0%bd%d0%b8%d1%8f%d1%82-%d1%81%d0%b5%d0%ba%d1%80%d0%b5%d1%82%d0%b0%d1%80-%d0%bd%d0%b0-%d0%bd%d0%b0%d1%82%d0%be-%d0%bd%d0%b5-%d0%b8%d1%81%d0%ba%d0%b0%d0%bc/", "text": "Генералният секретар на НАТО обвини Русия, че застрашава сигурността на Европа с това, че нарушава Договора за ликвидиране на ракетите със среден обсег на действие. Според Йенс Столтенберг обаче едва ли евроатлантическите съюзници ще решат да бъдат увеличени американските ядрени оръжия в Европа. „Не искаме нова Студена война“, заяви той. „Вярваме в контрола върху въоръженията, но той трябва да е балансиран и реален. Затова приветствам Съединените щати и Русия, че обсъждат продължаване и след 2021 година на Договора за съкращаване на стратегическите нападателни оръжия. Надявам се, че те ще успеят да се разберат, защото това е начин да бъде избегната нова надпревара във въоръжаването.“ Посланиците на страните членки на НАТО ще чуят в четвъртък аргументите на Съединените щати за евентуалното денонсиране на договора за ракетите със среден обсег. Столтенберг съобщи, че е отправена и покана за провеждане на Съвет НАТО-Русия.  ", "date": "2018.10.24", "title": " Генералният секретар на НАТО: Не искаме нова Студена война"}
{"url": "https://trud.bg/%d0%b4%d0%b5%d1%82%d1%81%d0%ba%d0%b0-%d0%b3%d1%80%d0%b0%d0%b4%d0%b8%d0%bd%d0%b0-%d1%81%d0%b8%d0%bd%d1%87%d0%b5%d1%86-%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80/", "text": "За поредна година ДГ “Синчец се включи в Националната седмица на четенето. Педагози от всяка група в детското заведение разкриха тайнствата на книгата пред малчуганите, съобщават от общината. На импровизираната театрална сцена любими приказни герои оживяха под ръководството на Бранимир Митов–основател и художествен ръководител на Драматичен театър „проф. Енчо Халачев“. С талант и умения малките актьори успяха да пресъздадат различни истории в присъствието на своите родители, които също участваха в инициативата. Малчуганите от II Б група „Лъвчета“ предизвикаха своите родители на дуел да премерят артистичните си умения, по време на игрите. Директорът на ДГ „Синчец“, Даниела Пърличкова награди родителите- артисти с грамоти за най-въздействащо представление, а всяко дете получи книжка подарък.", "date": "2018.10.24", "title": " Детска градина „Синчец“ в Благоевград се включи в Националната седмица на четенето"}
{"url": "https://trud.bg/4000-%d0%bd%d0%be%d0%b2%d0%b8-%d1%81%d0%bb%d1%83%d1%87%d0%b0%d1%8f-%d0%bd%d0%b0-%d0%b1%d0%b5%d0%bb%d0%be%d0%b4%d1%80%d0%be%d0%b1%d0%b5%d0%bd-%d1%80%d0%b0%d0%ba/", "text": "Болестта е най-често злокачествена при мъжете С близо 4000 се очаква да нараснат новите случаи на рак на белия дроб до края на 2018-а. Всяка година около 3800 българи получават тежката диагноза, като при 70% от тях вече е твърде късно и заболяването е в трети или четвърти стадий на развитие. Данните бяха оповестени по повод предстоящия месец за борба с рака на белия дроб – ноември. По официални данни в късен стадий на болестта прогноза за 5-годишна преживяемост има при под 5% от пациентите, посочи в сряда д-р Борислав Димитров, онколог от СБАЛОЗ София-град. Ракът на белия дроб у нас е най-честото злокачествено заболяване при мъжете и шесто при жените по честота. При пациентите с рано диагностициран карцином преживяемостта е по-добра и дава възможност за успешно прилагане на своевременно оперативно и медикаментозно лечение. В световен мащаб до края на 2018 година тежката диагноза ще получат над 2 млн. души, от които над 1,8 млн. ще загинат. Сред тях жертвите само в Европа ще са около 270  000. Онколозите призовават да не се подценява профилактиката. В информационната кампания участва д-р Веселин Милев, председател на Постоянната комисия по здравеопазване и социална политика към Столичния общински съвет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.24", "title": " 4000 нови случая на белодробен рак\t\t\t"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d0%b7%d0%b0%d0%bb%d0%b0%d1%82%d0%b0-%d1%89%d0%b5-%d0%b5-%d0%bf%d1%8a%d0%bb%d0%bd%d0%b0-%d0%bd%d0%be-%d1%82%d1%80%d1%8f%d0%b1%d0%b2%d0%b0-%d0%b8-%d0%b4/", "text": "Залата ще бъде пълна, въпросът е че трябва да победя – заяви Кубрат Пулев на питане до колко ще му помогне българската публика в мача срещу Хюи Фюри в събота в „Арена Армеец“.  И допълни, че отлично е подготвен не само физически, но и психически.  „А външния си вид дължа на … химията – пошегува се той. – Разбира се, това е не е бодибилдинг и не са само мускули, трябва и да побеждаваш. Но формата си дължа и на това, че мислите ми са изцяло в бокс, а и на солидния опит.  Фюри, пък благодари за симпатиите от страна на българските си фенове към него и дори изрази мнение, че повечето от тях ще го подкрепят. „Всъщност Хюи не обича да боксира в родния си град Манчестър, защото когато се биеше за световна титла бе ощетен от реферите – поясни Ивайло Гоцев, организатор на шоуто и промоутър на Кубрат. И уточни, че вече 17 г. се познава с Пулев, но едва сега е настъпил моментът да си сътрудничат.  „Ние сме българи и сме се събрали с една обща цел – способни сме, позитивни и искаме да сложим България на картата на световния бокс“, каза Гоцев.  Самият Пулев призна, че с Ивайло гледат в една посока за разлика от предишните си мениджъри от „Зауерланд“.  „Сега съм с хора, с които вземаме заедно решенията – допълни нашият боксьор. – „Зауерланд“ играеха зад гърба ми, гледаха техните си интереси и не ги интересуваше Кубрат Пулев от България.“  Ули Вегнер, треньор на Кобрата, изрази увереност, че той ще стане световен шампион и затова не е спрял да го подготвя, въпреки оттеглянето си от „Зауерланд“.  Питър Фюри, баща и наставник на Хюи, пък си пожела неговият син да се бие само с най-добрите, а не с някои от „пластмасовите боксьори“. Главечерта ще предложи 10 битки, като две от тях ще бъдат при жените. Специално от Лос Анджелис да коментира женските двубои дойде и Дейзи Ланг, световна и европейска шампионка по профибокс. Снимка ЮЛИАН ТОДОРОВ", "date": "2018.10.24", "title": " Кобрата: Залата ще е пълна, но трябва и да бия"}
{"url": "https://trud.bg/105-%d0%ba%d0%be%d0%bb%d0%b8-%d1%81%d0%bb%d0%b5%d0%b4%d1%8f%d1%82-%d1%82%d0%be%d0%bb-%d1%81%d0%b8%d1%81%d1%82%d0%b5%d0%bc%d0%b0%d1%82%d0%b0/", "text": "105 оборудвани с камери моторни превозни средства ще следят за неплатени тол такси и винетки. Тяхната експлоатация се обезпечава с 2,07 млн. лв. по бюджета на МРРБ, отпуснати допълнително от кабинета за внедряване на тол системата. Автомобилите ще бъдат доставени за сметка на изпълнителя на проекта. Със средствата ще се покрият и режийни разходи, както и наеми за разполагане на 500 терминала за плащане на тол такси и електронни винетки. Част от парите са предвидени и за оборудване на работни помещения на новосъздаденото звено “Национално тол управление” към пътната агенция. Очаква се то да бъде оглавено от бившия зам.-строителен министър Малина Крумова. Новото звено ще поеме функцията по събиране на таксите по Закона за пътищата, която досега бе в правомощията на дирекция “Пътни такси и разрешителни” на Агенция “Пътна инфраструктура”. Допълнени са правомощията на ведомството и то вече ще осъществява контрола и надзора върху доставчиците на услуги за електронно събиране на такси за изминато разстояние. Председателят на УС на пътната агенция вече ще може да издава наказателни постановления по Закона за пътищата, вместо колективният орган на управление, както бе досега.", "date": "2018.10.24", "title": " 105 коли следят тол системата\t\t\t"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%85%d0%b0-%d0%b1%d1%8e%d1%80%d0%be%d1%82%d0%be-%d0%bd%d0%b0-cnn-%d0%b2-%d0%bd%d1%8e-%d0%b9%d0%be%d1%80%d0%ba-%d0%b7%d0%b0%d1%80%d0%b0%d0%b4%d0%b8/", "text": "Сградата на компанията „Тайм Уорнър“, собственик на телевизионния канал CNN, в Ню Йорк беше евакуирана заради получен подозрителен пакет с предполагаемо взривно устройство. Редакцията на телевизията се намира в същата сграда и персоналът й е сред изведените. По-рано   за взривни устройства, изпратени в пакети до семейство Клинтън и до офис на Барак Обама. Според полицията, пакетът, получен в CNN, е бил адресиран до бившия шеф на ЦРУ Джон Бренън, който е сред изявените критици на президента Доналд Тръмп и често гостува в телевизията. Освен това, според властите откритото експлозивно устройство е сходно с изпратените на Клинтън, Обама, и по-рано на милиардера  . CNN съобщи, че е бил заловен подозрителен пакет с взривно устройство, адресиран и до Белия дом, но от Сикрет сървис отрекоха информацията. Служител на правоохранителните органи е заявил пред „Ню Йорк таймс“, че „взривното устройство“, изпратено до дома на Клинтън в Чапакуа, Ню Йорк, е намерено от техник, проверяващ пощата на бившия президент и семейството му. Според Сикрет сървис пакетът, адресиран до Обама, пък е бил задържан от служител на агенцията във Вашингтон в сряда сутринта. „Пакетите бяха незабавно идентифицирани по време на рутинни процедури за сканиране на пощата като потенциални експлозивни устройства и бяха съответно третирани като такива“, се казва в изявление на помощник-специалният агент Мейсън Брайман.", "date": "2018.10.24", "title": " Евакуираха бюрото на CNN в Ню Йорк заради пакет с предполагаема бомба\t\t\t"}
{"url": "https://trud.bg/%d0%ba%d0%bc%d0%b5%d1%82-%d0%bc%d0%be%d0%bb%d0%b8-%d0%b2%d0%be%d0%b4%d0%b0%d1%87%d0%b8%d1%82%d0%b5-%d0%b4%d0%b0-%d0%bd%d0%b5-%d0%bf%d0%b0%d1%80%d0%ba%d0%b8%d1%80%d0%b0%d1%82-%d0%bf%d0%be-%d1%82%d1%80/", "text": "Кметът на Община Ловеч Корнелия Маринова се обърна към водачите с призив за разумно и отговорно поведение във връзка с неправилно паркираните коли по тротоарите и зелените площи на града. „В днешната пътна обстановка е наложително всички ние да сме изключително отговорни, да проявяваме високо съзнание, когато участваме в движението по пътищата. Това отношение е крайно необходимо, когато паркираме нашите МПС на неопределените за това места. Паркирайки по тротоари и зелени площи, водачите възпрепятстват пешеходците“, призовава Маринова в съобщение, разпространено от пресцентъра на общината. Необходимо е да проявим гражданско съзнание, да зачитаме правата на другите участници в движението и да мислим какво свободно място оставяме, когато паркираме, посочва още кметът на Ловеч. В същото време Корнелия Маринова напомня, че местната „Пътна полиция“ и отдел „Контрол и сигурност“ в общината следят и санкционират констатираните нарушения. „Но ние считаме, че не всичко се оправя със санкции. Затова апелираме към Вашето високо съзнание, към интелекта Ви и чувството за отговорност. Вярваме във Вашата убеденост в необходимостта от законност и ред. Идеята е не само да глобяваме и наказваме, а да запалим в съзнанието онази сигнална лампа, която да ни подсеща да не нарушаваме правилата“, пише още кметът Маринова. Тя се обръща и към работещите в различните администрации с призив да дават личен пример. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.24", "title": " Кмет моли водачите да не паркират по тротоари и градикни"}
{"url": "https://trud.bg/%d0%b8%d1%80%d0%b0%d0%bd-%d1%81%d0%b0%d1%83%d0%b4%d0%b8%d1%82%d1%81%d0%ba%d0%b0-%d0%b0%d1%80%d0%b0%d0%b1%d0%b8%d1%8f-%d0%bd%d0%b5-%d0%b1%d0%b8-%d1%83%d0%b1%d0%b8%d0%bb%d0%b0-%d0%b4%d0%b6%d0%b0%d0%bc/", "text": "Саудитска Арабия не би убила журналиста Джамал Хашоги, ако нямаше подкрепата на САЩ за подобно деяние. Това подчерта държавният глава на Иран Хасан Роухани, предава Reuters, цитирайки агенция IRNA. Президентът на САЩ Доналд Тръмп заяви по-рано, че саудитските власти са организирали „най-лошото прикриване“ на убийството, извършено в Турция, като обеща да отмени визите на заподозрените по случая. „Никой не би могъл да си представи, че в днешния свят и в новия век ще станем свидетели на такова организирано убийство, че система ще планира такова зловещо убийство. Не мисля, че дадена страна би се осмелила да извърши такова престъпление без протекцията на Америка“, категоричен бе Роухани. Смъртта на Хашоги в консулството на Саудитска Арабия в Истанбул на 2 октомври предизвика международна вълна от възмущение. Саудитска Арабия първоначално отрече да знае каква е съдбата на Хашоги, но след това призна, че е бил убит след сбиване в консулството. Западът е скептичен към тази версия.", "date": "2018.10.24", "title": " Иран: Саудитска Арабия не би убила Джамал Хашоги, без подкрепата на САЩ"}
{"url": "https://trud.bg/250-%d0%ba%d0%b3-%d0%b1%d0%be%d0%bc%d0%b1%d0%b0-%d0%b1%d0%bb%d0%be%d0%ba%d0%b8%d1%80%d0%b0-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d1%81%d0%be%d1%84%d0%b8%d1%8f-%d0%be%d0%b1%d0%b7/", "text": "Изкопите там са за метрото Стар боеприпас, намерен пред Военната академия, блокира за кратко движението в центъра на София. Там сега вървят усилени изкопни работи. Според офицери от армейската Алма матер там ще минава новият лъч на метрото. Оказа се, че боеприпасът е авиационна бомба със сериозна мощност, тежаща 250 кг. Столична община реагира светкавично и временно спря движението през кръстовището на ул. „Оборище” и бул. „Евлоги и Христо Георгиеви”, а полицията веднага отцепи района до идването на специален армейски екип. Временно бяха променени маршрутите на автобус 72 през бул. „Драган Цанков и бул.”Яворов”. Автобусна линия 75 пък бе отклонена през ул. „Гурко”, бул. „В. Левски” и бул. „Янко Сакъзов”. Линия 213 за централна гара бе пренасочена през бул.„Ситняково.” Променени бяха и маршрутите на автобуси №280 и №9. Армейски сапьори обясниха за „Труд”, че най-вероятно бомбата е осколъчно-фугасна и ако избухне, може да нанасе сериозни поражения на сградите в радиус от около 100 м, а също така и да причини човешки жертви. Тя е била хвърлена през януари 1944 г. от американски бомбардировач Б-24. Тогава центърът на София е бил подложен на интензивни бомбардировки от авиацията на антихитлеристката коалиция, тъй като България е била съюзник на Хитлерова Германия. „Военната академия не е била специално бомбардирана, атаката тогава е била срещу административни сгради в центъра на София”, уточниха военни историци. Най-вероятно бомбата ще бъде унищожена на военния полигон край Сливница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.24", "title": " 250 кг бомба блокира центъра на София (обзор)\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%bf%d0%bb%d0%b5%d0%b2%d0%b5%d0%bd-%d0%bf%d1%83%d0%b1%d0%bb%d0%b8%d0%ba%d1%83%d0%b2%d0%b0-%d1%80%d0%b5%d0%b3%d0%b8%d1%81%d1%82%d1%8a%d1%80-%d0%bd%d0%b0-%d0%b7/", "text": "Община Плевен публикува на Интернет страницата си регистър на защитените вековни дървета на територията, която обхваща. В град Плевен те са девет: 7 летни дъба – на ул. „Балкан” № 8, до църква „Св. Николай”, на ул. „Ракитин” № 4, на ул. „П. Цветков” № 24, един до заведение „СПИДИ” и три в двора на Окръжна болница, един полски бряст на пл. „Освобождение”, до църква „Св. Параскева”, и бяла черница на ул. „Аспарух” № 14, съобщиха от пресцентъра на общината. На останалата територия на общината има още 108 вековни дървета, сред тях – цер, дива круша, летен дъб, черна топола, гледичия, обикновен орех, космат дъб, бяла черница, полски бряст и полски клен.", "date": "2018.10.24", "title": " Община Плевен публикува регистър на защитените вековни дървета"}
{"url": "https://trud.bg/%d0%b7%d0%b0%d0%ba%d1%80%d0%b8%d0%b2%d0%b0%d1%82-%d1%81%d1%82%d1%80%d1%83%d0%ba%d1%82%d1%83%d1%80%d0%b8-%d0%b2-%d0%b0%d0%b3%d0%b5%d0%bd%d1%86%d0%b8%d1%8f-%d0%bc%d0%b8%d1%82%d0%bd%d0%b8%d1%86/", "text": "Отделни административни структури в Агенция “Митници” ще бъдат закрити. Това става ясно от писмен отговор на министъра на финансите Владислав Горанов на въпрос на депутата от БСП Лало Кирилов. Направен е анализ на дейностите, извършвани от митническите учреждения, в резултат на който е установено наличието на административни структури със значително намален обем на дейността и неадекватно съотношение между използваните ресурси и постигнатите резултати, пише в отговора на министъра. Затова се планира преструктуриране на митническите учреждения. Идеята е в Централното митническо управление да бъде създадена главна дирекция, която да поеме част от дейностите, които досега се осъществяват от всяка регионална митница. Така ще бъдат спестени средства. Наред с това ще бъдат създадени нови териториални структури на Агенция “Митници” за да се засили контролът по места.", "date": "2018.10.24", "title": " Закриват структури в Агенция „Митници“\t\t\t"}
{"url": "https://trud.bg/%d1%80%d0%b5%d1%82%d1%80%d0%be-%d1%81%d0%b0%d0%bc%d0%be%d0%bb%d0%b5%d1%82-%d1%81%d0%b5-%d1%80%d0%b0%d0%b7%d0%b1%d0%b8-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d0%b2/", "text": "Малък ретро самолет се разби при аварийно кацане на магистрала в Южна Калифорния. Пилотът е невредим. Малкият самолет със символи на германската „Луфтвафе“ от Втората световна война се разби на магистрала близо до Лос Анджелис и избухна в пламъци. Пристигналите на място пожарникари успяха да измъкнат пилота преди машината да изгори. Оказа се, че самолетът АТ-6 от 30-те години на миналия век е наподобявал машина от германските ВВС и на него са тренирали американски пилоти през войната. В днешно време е бил част от специална ескадрила, която участва в паради и авиоспектакли с полети във формация и демонстрации на въздушен бой.", "date": "2018.10.24", "title": " Ретро самолет се разби на магистрала в САЩ"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d1%87%d0%b5%d1%81%d0%ba%d0%b8%d1%8f%d1%82-%d0%bc%d1%83%d0%b7%d0%b5%d0%b9-%d0%b2-%d1%81%d0%bb%d0%b8%d0%b2%d0%b5%d0%bd-%d0%b2%d0%b5%d1%87%d0%b5-%d0%bd%d0%be%d1%81/", "text": "Регионалният исторически музей в Сливен вече носи името на д-р Симеон Табаков. На сградата на музея бе поставена плоча, която бе открита на скромна церемония от директора Николай Сираков и кмета Стефан Радев. Симеон Табаков е роден в Сливен и една от най-интересните личности на следосвобожденска България. Той е сред първите юристи в страната, първи адвокат в Сливен, дипломат, полиглот, доктор по философия. Професията му го е отвеждала в различни страни. Но по-голямата част от краткия си живот посвещава на тритомника „Опит за история на Сливен“. Напуска този свят едва на 38 години, през 1918 година. От общината съобщиха, че ще бъде учредена нова награда на името на д-р Симеон Табаков, която ще се присъжда на изявени изследователи от Сливен и региона.", "date": "2018.10.24", "title": " Историческият музей в Сливен вече носи името на д-р Симеон Табаков"}
{"url": "https://trud.bg/100-%d1%83%d1%87%d0%b5%d0%bd%d0%b8-%d0%bd%d0%b0-%d0%ba%d0%be%d0%bd%d1%84%d0%b5%d1%80%d0%b5%d0%bd%d1%86%d0%b8%d1%8f-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%b8%d1%8f-%d1%83%d0%bd%d0%b8/", "text": "Шуменският университет „Еп. Константин Преславски“ е домакин на тридневна Научна конференция с международно участие МАТТЕХ 2018. Тя стартира в четвъртък и нейни организатори са Факултетите по математика и информатика и по технически науки. Официалното откриване е в Аулата на Университета, след представяне на проекта УНИТе и мястото на Шуменския университет в него. Във форума ще вземат участие над 100 учени от страната и чужбина. Седем са лекторите от университети и научни организации от САЩ, Полша, Румъния, Португалия, Турция, Русия и Украйна, които ще изнесат пленарни доклади, съобщават от пресцентъра на ВУЗ-а. Преподаватели, учители, студенти и докторанти ще работят в девет секции – Математика и физика, Компютърна информатика и компютърни информационни технологии, Комуникационна и компютърна техника и технологии, Информационни, технически и икономически проблеми на системите за сигурност, Геоматика (Геодезия, Фотограметрия и Картография), Общо инженерство и технически системи, Обучението по математика и информатика, Икономика и управление, както и Студентска секция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.24", "title": " 100 учени на конференция в Шуменския университет"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d0%bf%d1%80%d0%b5%d0%b4%d1%81%d1%80%d0%be%d1%87%d0%bd%d0%b8-%d0%b8%d0%b7%d0%b1%d0%be%d1%80%d0%b8-%d0%bd%d0%b5-%d1%81%d0%b0-%d0%bd%d0%b5%d0%be/", "text": "Премиерът на Македония Зоран Заев изрази увереност, че воденото от него правителство ще завърши четиригодишния си мандат. Според него, предсрочни парламентарни избори в страната не са необходими, съобщава „Нова Македония“. „Знаете моята позиция, освен ако е крайно необходимо и всички важни фактори го предизвикат, тогава биха отишли на избори. Аз вярвам в пълния мандат, преди всичко заради икономиката, заради бизнеса, заради всички институции, заради гражданите – да могат най-накрая да планират, а това означава и успех и развитие и цялостен растеж“, коментира Заев в отговор на журналистически въпроси при посещението си в Стоби. Той добави, че изборите ще бъдат необходимост, ако ситуацията в парламента бе различна. На въпрос дали депутатите от опозицията, които в петък подкрепиха предложението за присъединяване към конституционни промени ще станат членове на СДСМ , той отговори, че те са членове на ВМРО-ДПМНЕ.", "date": "2018.10.24", "title": " Зоран Заев: Предсрочни избори не са необходими на Македония"}
{"url": "https://trud.bg/%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b6%d0%b4%d0%b5%d0%bd%d0%b8%d0%b5-%d0%b7%d0%b0-%d0%be%d0%bf%d0%b0%d1%81%d0%bd%d0%be%d1%81%d1%82-%d0%bf%d0%be%d1%80%d0%b0%d0%b4%d0%b8-%d1%81%d0%b8/", "text": "Предупредителен жълт код за опасност поради силен вятър е обявен в 14 области в страната за утре, 25 октомври. Това показва справка на сайта на Националния институт по метеорология и хидрология (НИМХ). Предупреждението е в сила за областите София област, Велико Търново, Видин, Враца, Плевен, Монтана, Сливен, Ловеч, Габрово, Стара Загора, Пловдив, Пазарджик,Благоевград, Кюстендил. Поривите ще достигат на места до 20-25 м/с. Едва към края на деня вятърът ще започне да отслабва. Предупреждението се отнася и за цялото морско крайбрежие.", "date": "2018.10.24", "title": " Предупреждение за опасност поради силен вятър в 14 области утре"}
{"url": "https://trud.bg/%d0%ba%d0%b0%d0%b7%d0%b0%d1%85%d1%81%d1%82%d0%b0%d0%bd%d0%b5%d1%86-%d0%be%d1%82%d1%81%d1%82%d1%80%d0%b0%d0%bd%d0%b8-%d0%b3%d1%80%d0%b8%d0%b3%d0%be%d1%80-%d0%b4%d0%b8%d0%bc%d0%b8%d1%82%d1%80%d0%be/", "text": "Първата ни ракета Григор Димитров загуби с 1:2 сета (4:6, 6:4, 4:6) от казахстанеца Михаил Кукушкин и така отпадна още в първия мач на турнира от категорията ATP 500 във Виена. Българинът направи 10 аса, но допусна цели 11 двойни грешки, много от които във важни моменти. Казахстанецът е на 71-во място в световната ранглиста. В следващия кръг Кукушкин ще се изправи срещу руснака Андрей Рубльов. За Димитров остава само един турнир до края на сезона – Мастърс в Париж, който започва следващата седмица.", "date": "2018.10.24", "title": " Казахстанец отстрани Григор Димитров на старта на ATP 500 във Виена"}
{"url": "https://trud.bg/%d0%bc%d0%bb%d0%b0%d0%b4%d0%b8-%d1%81%d1%82%d0%be%d0%bb%d0%b8%d1%87%d0%b0%d0%bd%d0%b8-%d0%be%d0%b1%d1%81%d1%8a%d0%b4%d0%b8%d1%85%d0%b0-%d0%b2%d0%b8%d0%b7%d0%b8%d1%8f-%d0%b7%d0%b0-%d0%b1%d1%8a/", "text": "В Студентски град се проведе първото по рода си в столицата публично младежко обсъждане на „Визия за България”. Младежко обединение в БСП – София събра на едно място млади хора от източните квартали на столицата и представители на местната и на законодателната власт, за да дискутират политики, които трябва да залегнат в проекта за визията. Toва съобщиха от столичната структура на партията. Гости на събитието бяха народните представители Николай Цонков и Петър Витанов, както и общинският съветник от групата на БСП в СОС Николай Николов. Председателят на Младежко обединение в БСП – София Петко Димитров приветства младежите, след което те се разделиха на групи, в рамките на които обсъдиха мерки и политики за младежта. Сред предложенията имаше идеи за равен достъп до качествено образование, мерки за борба с демографската криза, инструменти за насърчаване на младите към спорт и активен живот и подобряване на системата на здравеопазване в България. Резултатите ще бъдат обобщени и включени в предложенията на Младежко обединение в БСП за допълнение на „Визия за България”. В края на срещата Петър Витанов, Николай Цонков и Николай Николов приветстваха младежите за добрите предложения и ги увериха, че техният глас ще бъде чут в изготвянето на политики в полза на всички българи.", "date": "2018.10.24", "title": " Млади столичани обсъдиха „Визия за България” в Студентски град"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b5%d0%b2%d1%80%d0%be%d0%bf%d0%b0-%d1%89%d0%b5-%d0%b5-%d0%bf%d0%be%d0%b4-%d0%b7%d0%b0%d0%bf%d0%bb%d0%b0%d1%85%d0%b0-%d0%be%d1%82-%d0%be%d1%82%d0%b2%d0%b5%d1%82%d0%b5/", "text": "Изтегляне на САЩ от договорите за разоръжаване, като този за ракетите със среден обсег, ще предизвика надпревара във въоръжаването и изключително опасна ситуация. Това предупреди руският президент Владимир Путин, предаде БТА. „Ако тези договори бъдат разтрогнати, няма да остане нищо в сферата на ограничаване на оръжията. Тогава ситуацията ще стане според мен изключително опасна. Няма да остане нищо освен надпревара във въоръжаването“, каза Путин на пресконференция с италианския премиер Джузепе Конте. Ако САЩ разположат ракети със среден и малък обсег в Европа, Русия ще бъде принудена да отговори огледално, каза Путин. „Европа трябва да разбере, че ще бъде под заплаха от възможен ответен удар на Русия, ако приеме американски ракети със среден и малък обсег“, предупреди руският президент. Той отхвърли твърдението на Тръмп, че Русия е нарушила договора от 1987 г. и заяви, че САЩ са тези, които го нарушават.", "date": "2018.10.24", "title": " Путин: Европа ще е под заплаха от ответен удар на Русия, ако приеме американски ракети със среден обсег"}
{"url": "https://trud.bg/%d0%b1%d0%be%d0%bc%d0%b1%d0%b0%d1%82%d0%b0-%d0%b7%d0%b0-%d1%81%d0%be%d1%80%d0%be%d1%81-15-%d1%81%d0%bc-%d1%82%d1%80%d1%8a%d0%b1%d0%b0-%d1%81-%d0%b1%d0%b0%d1%80%d1%83%d1%82/", "text": "Самоделната бомба, оставена в пощенската кутия в имението край Ню Йорк на US милиардера Джордж Сорос, представлявала 15-сантиметрова тръба, пълна с барут и снабдена с детонатор, предаде АФП. Тя е можела да рани тежко и дори да убие стоящ в близост до нея човек, твърдят следователи. Взривното устройство бе открито в понеделник от служител в резиденцията, който подал сигнал в полицията. Пристигналите сапьори извършили контролиран взрив на бомбата, а антитерористичният отдел на ФБР се зае с разследването на случая. Сорос (88 г.) не е бил в имението си в Бедфорд по време на инцидента. До момента той не е коментирал случилото се.  ", "date": "2018.10.24", "title": " Бомбата за Сорос – 15 см тръба с барут"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d1%85%d0%b2%d0%b0%d0%bd%d0%b0%d1%85%d0%b0-%d0%ba%d0%be%d0%bb%d0%b5%d0%b3%d0%b0-%d1%81-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b8-%d0%b4%d1%8a%d1%80/", "text": "Горски служители хванаха свой колега с незаконни дърва, съобщиха от Югозападното държавно предприятие. Товарен микробус „Мерцедес“, незаконно транспортиращ дърва и управляван от ловен надзирател от Държавно ловно стопанство „Дикчан“, е задържан на 23 октомври в 21,50 часа близо до сатовчанското с. Вълкосел. Нарушението е разкрито след установени липси на дърва за огрев от временен склад и предприети действия от страна на ръководството на териториалното поделение на ЮЗДП. При съвместната проверка служители от ловното стопанство „Дикчан“ и Гранична полиция в Гоце Делчев задържали превозното средство. Водач на буса бил Мехмед Бошнаков от с. Плетена, ловен надзирател в стопанството, който транспортирал незаконно 4 кубически метра иглолистни дърва за огрев. Дървесината е без превозен билет, не е маркирана с контролна горска марка и е без пластини с идентификационен номер. Проверяващите съставили протокол за нарушението, с който е разпоредено задържането на микробуса и откраднатата дървесина. От страна на ръководството на териториалното поделение на ЮЗДП са изискани писмени обяснения от нарушителя. За извършените нарушения по Закона за горите, уронване престижа на стопанството и злоупотреба със служебно положение на ловния надзирател ще бъдат наложени най-строги наказания.", "date": "2018.10.24", "title": " Горски хванаха колега с незаконни дърва"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%b8-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%80%d0%b0%d0%b7%d0%ba%d1%80%d0%b8%d1%85%d0%b0-%d1%81%d1%85%d0%b5%d0%bc/", "text": "Списък с населени места и адреси откриха горските инспектори и прокуратурата в Берковица при последвалото разследване на случай на незаконен превоз на дървесина от 20 октомври, когато бяха задържани 7 лица с 4 автомобила, натоварени с незаконна дървесина в землището на с. Градешница, област Враца. Горските инспектори от Регионална дирекция по горите – Берковица извършиха проверки на част от адресите от списъка. Съставени са 12 акта за нарушения по Закона за горите. Проверяващите са задържали 20,5 куб.м. незаконни дърва за огрев, като проверките по случая продължават, информират от Изпълнителна агенция по горите. Днес в землището на село Трудовец, екип от горски инспектори забелязва лек автомобил Нисан Терано без регистрационни табели. Служителите на Дирекцията правят опит да спрат превозното средство за извършване на проверка, като подават светлинен и звуков сигнал от автомобил със специален режим на движение. Водачът на джипа отказва да се подчини и прави опит да напусне мястото на проверката. Веднага горските инспектори тръгват след джипа и забелязват, че с него се транспортира дървесина. След продължително следване, нарушителят спира и оказва физическа съпротива с цел възпрепятстване на проверката. Екипът от горски инспектори е потърсил съдействие от РУ на МВР Ботевград, като служителите са им оказали съдействие при установяване на самоличността на нарушителите и те са задържани в РУ на МВР Ботевград. Установено е, че са транспортирани 1 пространствен кубик дърва за огрев от габър, като дървесината не е маркирана с контролна горска марка и не е придружена с превозен билет, доказващ законния й произход. Установено е също, че на нарушителите, многократно са съставяни актове за нарушения по закона за горите. Превозното средство и дървесината са задържани и оставени за съхранение в базата на ДГС Ботевград. Едно от най-фрапиращите нарушения през седмицата е в землището на село Медово, община Братя Даскалови, където след постъпил сигнал за извършване на сеч и проверка на място е установено, че в държавна горска територия се извършва сеч без издадено писмено позволително от Държавното горско стопанство в Чирпан, както и че отрязаните стъбла не са маркирани с контролна горска марка за сеч. Отсечената широколистна дървесина от благун и цер е била в размер на над 73 пространствени куб. м и е била открита на терена кубирана на фигури. Съставен е констативен протокол, като незаконно отсечената дървесина е задържана в полза на държавата и е транспортирана до ДГС Чирпан, където е оставена на отговорно пазене, като е уведомен началника на РУ на полицията в града. По случая е образувано досъдебно производство. Близо 14 000 са общо проверките за предходната седмица, извършени от горските инспектори на Изпълнителна агенция по горите и 16-те й регионални дирекции, както и от горските стражари и мобилни екипи на 6-те държавни горски предприятия, като резултат от работната среща на служителите в сектор „Гори” с министър Порожанов и ресорния заместник-министър Атанас Добрев миналата седмица. Това съобщиха от земеделското министерство. Проверките са комплексни и са за нарушения на Закона за горите, Закона за лова и опазване на дивеча, Закона за рибарството и аквакултурите и Закона за защитените територии. Общо на територията на страната са проверени близо 1 700 обекта за добив на дървесина, 435 обекта за съхранение, преработка и търговия с дървесина, над 3 650 превозни средства, близо 6 500 ловци, 210 риболовци и над 1400 други физически лица. Съставени са над 300 акта за установени административни нарушения за над 520 пространствени кубически метра дървесина. Задържани са над 300 куб. м. дърва за огрев и обла строителна дървесина. Най-често нарушенията са за незаконно добити дърва, без контролна марка и без наличие на превозен билет. Задържани са и 10 моторни превозни средства, 5 коня, 25 каруци, 10 моторни триони и други уреди за незаконен дърводобив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.24", "title": " Горски и прокуратурата разкриха схема за доставка на незаконна дървесина"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%bd%d0%b0-%d0%bf%d0%be%d1%81%d1%82%d0%b0-%d0%bc%d1%83-%d0%b7%d0%b0%d0%bc-%d1%82%d1%80%d0%b0%d0%bd%d1%81%d0%bf%d0%be%d1%80%d1%82/", "text": "Софийският районен съд отказа днес да отстрани заместник-транспортния министър Ангел Попов от поста му, предаде  . Искането бе на прокуратурата заради обвинението, че през 2012 г., когато не е бил в изпълнителната власт, е поискал от собственик на транспортна фирма 8000 евро, за да му осигури допълнителни разрешителни за облекчено извършване на превози. Днес беше проведено разпоредително заседание по делото срещу Попов и след като съдът не откри съществени процесуални нарушения в обвинителния акт, насрочи първото съдебно заседание за януари догодина. Самият Ангел Попов беше категоричен: „Не съм виновен, как ще съм виновен. Веднага ще го докажем“.", "date": "2018.10.24", "title": " Съдът остави на поста му зам.-транспортния министър Ангел Попов"}
{"url": "https://trud.bg/%d0%be%d0%b1%d1%83%d1%87%d0%b0%d0%b2%d0%b0%d1%82-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d0%be%d1%82-%d0%bf%d0%b0%d1%80%d0%ba%d0%b0-%d0%b7%d0%b0-%d0%bc%d0%b5%d1%87%d0%ba%d0%b8-%d0%bd/", "text": "Служителите на Парка за танцуващи мечки край Белица преминават на специализиран курс, воден от израелски експерти по сигурността, за реакция при екстремни ситуации. Обучението на екипите е за действие в кризисни ситуации и адекватна реакция, така че да се запазят живота и здравето на хората и животните. Разиграват се ситуации с буря, пожар или друго природно бедствие. Миналата зима в парка се изви страхотна буря, повалила няколко огромни дървета. Тогава за късмет мечките вече са били заспали зимен сън и не е имало пострадали животни. Как да се действа при избягала мечка от загражденията, като първата задача е осигуряване безопасността на хората, е друг казус, който се разглежда по време на обучението.", "date": "2018.10.24", "title": " Обучават служители от парка за мечки на действия в екстремни случаи"}
{"url": "https://trud.bg/%d0%b4%d0%be%d0%bd%d0%b4%d1%83%d0%ba%d0%be%d0%b2-1-%d1%89%d0%b5-%d1%83%d0%bf%d1%80%d0%b0%d0%b2%d0%bb%d1%8f%d0%b2%d0%b0-%d0%b1%d0%be%d1%8f%d0%bd%d0%b0-%d0%b8/", "text": "Правителството реши да предостави за безвъзмездно управление на администрацията на Министерския съвет резиденция “Бояна”, а стопанство “Кричим” – на “Югозападно държавно предприятие” ДП – гр. Благоевград. Двата обекта към момента се стопанисват от Националната служба за охрана при президента на Република България, но са с отпаднала необходимост и не са свързани с основната дейност на службата, се казва в правителственото решение. Имотите са със статут на публична държавна собственост. Двата обекта към момента се стопанисват от Националната служба за охрана (НСО), но не са свързани с основната дейност на службата. Резиденция “Бояна” е със застроена площ от 1027 кв. м и е необходима за изпълнение на дейностите на администрацията на Министерския съвет. Стопанство “Кричим” се намира в землището на село Куртово Конаре, община Стамболийски, и включва общо 24 имота с различна площ. От правителствената пресслужба припомнят, че а територията на стопанството се намират сгради паметници на културата – Двореца “Кричим” и “Австрийската къща”, които са със статут на недвижимо културно наследство.", "date": "2018.10.24", "title": " „Дондуков“ 1 ще управлява „Бояна“ и „Кричим“\t\t\t"}
{"url": "https://trud.bg/%d0%be%d1%82-%d1%83%d1%82%d1%80%d0%b5-%d0%b7%d0%b0%d0%bf%d0%be%d1%87%d0%b2%d0%b0-%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-%d0%bf%d1%8a%d1%82%d1%8f-%d0%bf%d1%80%d0%b5%d0%b7-%d0%b2/", "text": "От утре – 25 октомври, започва ремонтът на участък от 600 метра от път I-1 София – Перник през Владая. Отсечката, която ще се ремонтира започва от четирилентовото платно при местността Черния кос до входа на с. Владая (от км 278+556 до км 279+170), съобщиха от АПИ. От 25 октомври до 7 ноември по време на ремонтните дейности ще има осигурени по една лента във всяка посока на движение. От 21 ч. на 7 ноември до 5 ч. сутринта на 8 ноември ще се работи през нощта и тогава ще бъде изцяло ограничено движението в участъка на път I-1 при Владая. Трафикът ще бъде насочен по АМ „Люлин“.", "date": "2018.10.24", "title": " От утре започва ремонтът на пътя през Владая"}
