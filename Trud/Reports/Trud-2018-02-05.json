{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%be%d1%82%d1%81%d1%82%d1%80%d0%b0%d0%bd%d0%b8-%d0%be%d1%82-%d0%b4%d0%bb%d1%8a%d0%b6%d0%bd%d0%be%d1%81%d1%82-%d0%ba%d0%bc%d0%b5%d1%82%d0%b0/", "text": "Специализираният наказателен съд временно отстрани от длъжност   на Септември Марин Рачев и служителя на общината Станой Емилов, предаде  . Градоначалникът е обвинен за злоупотреби с общински средства и неправомерен контрол над фирми, които са били под негово пряко ръководство и са печелили обществени поръчки. Според съда кметът да окаже влияние на разпитваните свидетели, които са в пряка професионална зависимост от него, да подправи документи или да създаде неистински.  Решението може да се обжалва. Днешното съдебно заседание се проведе на фона на протест на десетки жители на Септември и региона. Те са категорични, че кметът е невинен и атаката срещу него е политическа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Спецсъдът отстрани от длъжност кмета на Септември Марин Рачев"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d1%81%d0%bb%d1%83%d1%87%d0%b0%d1%8f-%d1%81-%d0%b1%d0%bb%d1%8a/", "text": "По повод запитвания от медии ви уведомяваме, че Районна прокуратура-Смолян наблюдава досъдебно производство по чл.134 ал.1 т.2 от Наказателния кодекс – неумишлено причиняване на средна телесна повреда, при упражняване на правно-регламентирана дейност, източник на повишена опасност. Това съобщиха от държавното обвинение. Днес, 5 февруари 2018 г., на ски писта в курортен комплекс „Пампорово“ е пострадало 5-годишно момче, което карало ски. По първоначални данни то е било неумишлено   от 15-годишно момче, управляващо сноуборд.  Вследствие на злополуката петгодишното дете е транспортирано в болница, където му се оказва медицинска помощ. По случая се извършват процесуално-следствени действия – оглед на мястото на настъпване на произшествието, предстои да бъде извършена съдебно-медицинска експертиза, относно причинените телесни увреждания на детето. В процес на изясняване са механизмът и причините, довели до инцидента. Действията по разследването се провеждат под ръководството на Районна прокуратура-Смолян. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Прокуратурата разследва случая с блъснатото 5-годишно дете в Пампорово"}
{"url": "https://trud.bg/%d0%b4%d0%be-6-%d1%81%d0%b5-%d1%81%d0%b2%d0%b8-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%b0%d1%82%d0%b0-%d0%bd%d0%b0-%d1%86%d0%b8%d0%b3%d0%b0%d1%80%d0%b8-%d0%be%d0%b1%d0%b7/", "text": "Контрабандата на цигари у нас спадна до 6% през последното тримесечие на 2017 г. Това сочат данните на проучване, представено от инициатива „Срещу незаконната търговия“, в която участват Бритиш Американ Табако ЕООД, Булгартабак Холдинг АД, Джапан Табако Интернешънъл България ЕООД, Импириъл Табако България ЕООД и Филип Морис България ЕООД. Изследването измерва нивата на незаконна търговия чрез събиране на празни кутии от улици и достъпни публични места в 20 големи града на страната с над 47% от населението в България. Резултатите бяха представени пред премиера Бойко Борисов, министъра на финансите Владислав Горанов, министъра на вътрешните работи Валентин Радев, главния прокурор Сотир Цацаров и директора на Агенция „Митници“ Георги Костов. Спрямо второто тримесечие на 2017 г. делът на потреблението на цигари без български акцизен бандерол намалява с един процент от 7 на 6%, а за година спадът е с почти 2 на сто. Въпреки положителните тенденции, в някои градове на страната незаконната търговия остава на високи нива и дори се увеличава, показват данните от изследването. Такава е ситуацията във Велико Търново, където делът на контрабандните цигари достига 16% при 7,3% към лятото на 2017 г. Високо потребление на цигари без бандерол е отчетен в Хасково – 21,3%, Пазарджик – 15,3%, Сливен – 10,7%, Пловдив – 8,6%. В други градове данните показват спад, като рекордьор е Свиленград с 8% за 3-то тримесечие на 2017 г. спрямо 44% за второто тримесечие. За първи път откакто се провежда изследването, делът на контрабандните цигари в града на границите с Гърция и Турция отбелязва резултат под 10%. През годините от 2011 г. насам е достигал и нива над 80%, обясниха авторите на изследването. Компаниите от тютюневата индустрия подчертаха, че 1/3 от нелегалните цигари са т.нар. „illicit whites“ – марки, които са създадени с цел единствено да се продават незаконно и нямат аналог на легалния пазар. За поредна година този тип незаконни продукти, остават сериозен проблем, предвид бързото разпространение и постоянната смяна на марките, които се предлагат на черно. Страната ни се представя далеч по-добре от други европейски държави по отношение на контрабандата с тютюневи изделия. Във Великобритания например техният дял се движи от 35% до 29%, в Латвия – 22%-25,2% и т.н.(виж таблицата). Компаниите, участващи в проучването, обявиха, че са удовлетворени от работата и усилията на държавните институции по проблема с незаконната търговия с тютюневи изделия. Въпреки добрите постижения според бизнеса и правителството все още има какво да се направи, за да се увеличи делът на законния пазар и да се оптимизират приходите от акциз.   „Това е най-точното проучване и се извършва по много прост практичен начин – във всеки град се обръща една кофа за боклук и се броят кутиите цигари с бандерол и кутиите без бандерол. Прави се от производителите. Сиреч тука няма манипулации”, коментира премиерът Бойко Борисов. „Това не е като социологическите проучвания преди избори. То показва не усещането за нещо, не имагинерната величина, а на практика реалния резултат от борбата с контрабандата и корупцията. Ние с Емо Димитров (Емил Димитров-Ревизоро), когато бяхме млади и той беше шеф на митниците, искахме да приложим този вариант. Само че тогава се прие вариантът не ние да покажем нашата воля и сами да се справим, като е видно, че можем, а от държавата, в която е видно, че има 35% контрабанда на цигари – Обединеното кралство, ние взехме срещу огромна за държавата сума на „Краун ейджънс”. Много милиони се платиха, но така се развиха събитията, че у нас ръстът бе 34%, а във Великобритания – и сега е 35 %. Цифрите пред мен са такива. Във Франция – 23,7% контрабанда, а в България вече е 6% и това е трайна тенденция от години, а не отведнъж, кампанийно направено. Тук виждам огромни проценти и в Гърция, и в Полша, и Литва, Латвия и Естония… И когато европейският бюджет ще е с 10 млрд. евро по-малко, аз съм убеден, че само заради тези цифри загубите от несъбрани приходи са към 100-200 млн. евро в нашия общ европейски бюджет, в нашето семейство. Как може България, която има граница с нешенгенски държави и такива, което не са в ЕС, да свали на 6%? И в същото време кой откъдето се яви да вика: „Ама борба с корупцията има ли?” Има и – ето я. Само за януари приходите в бюджета от горивата са с 12% ръст. Същата схема на атака сме приложили – горива, меса, алкохол, захарни изделия…”, каза още премиерът.   Акцизът за цигарите няма да се повишава през следващите години. В тригодишната фискална рамка до 2021 г. не планираме да променяме акцизите, каза министърът на финансите Владислав Горанов след представянето на данните за намаляване на контрабандата на цигари. Акцизът за цигарите беше повишен от началото на тази година, с което достигнахме минималните нива на налога за страните от ЕС. „Общата цел е да поддържаме стабилна финансова перспектива и да пълним нашия бюджет. България ще поддържа тезата, че е рано за нарастване на минималните акцизни ставки. В национален аспект не смятаме засега да прилагаме по-високи от минималните акцизни ставки, установени за ЕС”, обясни министърът. „Номиналните ръстове, които регистрираме в увеличение на приходите от акциз са удовлетворителни и смятаме, че това темпо може да бъде поддържано. Мисля, че както и до сега можем да продължим съвместните усилия в тази посока“, допълни министърът на финансите Владислав Горанов.   „През 2017 г. са проведени 43 спецоперации. Структурите на МВР са извършили 1154 проверки на обекти и са иззети над 50 млн. къса цигари и 48 тона тютюн”, каза вътрешният министър Валентин Радев. – Предотвратени са щети за над 16 млн. лв. Така работи държавата – регулярно, методично и резултатно”, добави МВР шефът.   Благодаря на Бойко Борисов, на когото дължа назначението си за шеф на Агенция „Митници”. Подписахме меморандум за сътрудничество между МВР и Агенция „Митници”, въз основа на който създадохме и мобилни групи. Идеята бе да се създаде и съвместен координационен център за анализ на риска, за следене на рискови акцизни стики и на наркотрафика. Центърът трябваше да обедини усилията на НСС, НСБОП, на икономическа полиция, данъчни и митниците. Тогава правителството реши, че вместо да противодейства със собствени сили на контрабандата е по-добре да наеме „Краун ейджънтс”, които получиха 100 млн.лв., но контрабандата остана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " До 6% се сви контрабандата на цигари (обзор)\t\t\t"}
{"url": "https://trud.bg/%d1%81%d1%82%d0%be%d0%b8%d1%87%d0%ba%d0%be%d0%b2-%d0%b7%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f-%d0%b8%d0%bc%d0%b0%d0%bc%d0%b5-%d0%bc%d0%bb%d0%b0%d0%b4-%d0%be%d1%82/", "text": "Легендата на българския футбол Христо Стоичков сподели своята гледна точка за състоянието на националния ни отбор и липсата на успехи. В голямо интервю за руския сайт „Чемпионат“, Камата каза, че един ден ще се върне в треньорската професия, но само ако си заслужава. „Сега имаме добри играчи като Георги Миланов от ЦСКА (Москва), Ивелин Попов от „Спартак“, Ивайло Чочев от „Палермо“ и още две-три момчета, които играят в малки европейски тимове – заяви Стоичков. – Истината е, че футболистите ни не играят в големи отбори. Това е разликата с нашия славен тим, който беше феномен. Поколение, което представляваше „Барселона“, „Валенсия“, „Порто“, „Бенфика“, „Манчестър Юнайтед“… Сега имаме млад отбор, но това не е достатъчно. Нямаме сили да се конкурираме с гигантите. Да, бихме Холандия и Швеция, но те не са тези отбори, които бяха. Затова Българи отсъства от големите първенства.“ Кавалерът на Златната топка добави, че харесва сегашният си живот в Маями. „Уморен съм от хора, които не знаят нищо за футбола – добави Стоичков. – Сега ми е добре. В Маями си живея спокойно. Пътувам много, комуникирам с хора. Имам време за голф и риболов, а и най-важното за мен – семейството ми. Един ден може да се върна в треньорството. Ако има интересно предложение, защо не?“ Снимка: championat.com", "date": "2018.02.05", "title": " Стоичков за националния: Имаме млад отбор, но не е достатъчно"}
{"url": "https://trud.bg/28-%d0%bc%d0%b0%d0%bb%d1%82%d0%b8%d0%b9%d1%81%d0%ba%d0%b8-%d0%ba%d0%be%d0%bc%d0%bf%d0%b0%d0%bd%d0%b8%d0%b8-%d1%81-%d0%b8%d0%bd%d1%82%d0%b5%d1%80%d0%b5%d1%81-%d0%b7%d0%b0-%d0%b8%d0%bd%d0%b2%d0%b5%d1%81/", "text": "Представители на 28 малтийски компании и 16 институции се срещнаха с ръководители от 150 български фирми, за да обсъдят бъдещи партньорства и възможности за инвестиции в страната. Срещите се проведоха по време на бизнес форума “България-Малта”. Сред участниците от Малта най-много бяха строителните фирми, имаше представители на високо ниво на компании в хранително-вкусовата промишленост, информационните и комуникационните технологии, фармацията, петролната индустрия, туризма, авиацията, финансовите услуги, логистиката и транспорта. В бизнес делегацията имаше и представители на търговските, инвестиционните, туристическите и бизнес камари и агенции на Малта. “Има огромен неизползван потенциал за развитие на двустранните отношения между България и Малта”, заяви по време на бизнес форума президентът Румен Радев. По-рано през деня той се срещна с президента на Малта Мари-Луиз Колейро Прека. Заедно те обсъдиха кохезионната политика, мигрантския поток и призоваха за по-бързото изравняване на стандарта на живот и на икономическото развитие между държавите от Севера и Юга и от Изтока и Запада в Европа. Насърчаването на контактите между бизнеса, сътрудничеството между авиолиниите на двете държави, както и партньорството в индустриалната сфера, информационните технологии, инвестициите и туризма са областите, в които България и Малта ще търсят разширяване на двустранния икономически обмен, стана ясно от срещата на високо ниво. По време на събитието бяха подписани пет меморандума за разбирателство между търговските палати на двете страни, както и между Средиземноморската академия за дипломатическите изследвания и Университета за национално и световно стопанство.   Двустранните отношения между България и Малта се развиват добре, но трябва да се работи още по-усилено за увеличаване на стокообмена. Това каза министърът на икономиката Емил Караниколов по време на българо-малтийския бизнес форум. Той посочи, че през 2016 г. стокообменът между двете държави възлиза на 58 млн. евро, а за първите девет месеца на 2017 г. е в размер на 22 млн. евро. В периода 1996-2016 г., преките инвестиции на Малта в България са в размер на 285 млн. евро, допълни министърът.   Възможностите за увеличаване на експорта ни към острова са предимно в износа на български лекарства, хранителни продукти, минерална вода, строителни материали и дървен материал, предвид строителния бум в Малта. Това обяви изпълнителният директор на Изпълнителната агенция за насърчаване на малките и средните предприятия (ИАНМСП) Мариета Захариева. Страната ни изнася голяма част от потребителските стоки, които са необходими за местното население.   Малта е известна като страната рицарите, заради рицарите  от Ордена на Св. Йоан Кръстител, които са се заселили на острова през 1530-та година. Тя е най-малката страна членка на ЕС и се простира само върху 300 кв. км. Страната се намира в Средиземно море и се състои от три обитаеми острова – Малта, Гозо и Комино. През 2017 г. Малта пое председателство на Съвета на ЕС, а членството й в съюза е започнало още през 2004 година, три години преди България да се присъедини. Малта е член на еврозоната от 2008 г. и член на Шенген от 2007 г. Официалните езици са малтийски и английски, като почти 90% от населението говори английски. Населението на острова за 2016 г. е 436 947 хиляди души, като по-голямата част от жителите са в столицата Валета. Брутният вътрешен продукт на глава от населението в Малта възлиза на 86% от средното ниво за ЕС, при 47% за България. В Малта живеят и работят около 7000 българи.", "date": "2018.02.05", "title": " 28 малтийски компании с интерес за инвестиции у нас"}
{"url": "https://trud.bg/10-%d0%bc%d0%bb%d0%bd-%d0%bb%d0%b2-%d0%b7%d0%b0-%d1%80%d0%b5%d0%ba%d0%bb%d0%b0%d0%bc%d0%b0-%d0%bd%d0%b0-%d1%82%d1%83%d1%80%d0%b8%d0%b7%d0%bc%d0%b0-%d0%bf%d1%80%d0%b5%d0%b7-2018-%d0%b3/", "text": "Над 9,98 млн. лева ще бъдат изразходвани през тази година за национална реклама на туризма ми. Това е записано в плана за реализация на актуализираната национална стратегия на туризма с обхват до 2020 г., публикуван на сайта на Министерство на туризма. Основната част от тях – 7,98 млн. лв., ще бъдат похарчени за привличане на повече чужди туристи у нас. За целта ще се провеждат информационни кампании, включително и в страни, откъдето целогодишно идват туристи в България. Средствата ще се разходват от самото ведомство, заедно с туристически сдружения. Като цели, които трябва да се изпълнят, за да са инвестирани правилно средствата, са посочени брой на новопривлечени посетители, разпознаваемост и удоволетвореност от осъществените кампании. Сумата, която ще бъде заделена в бюджета на туристическото министерство за реклама в чужбина през 2019 г. и 2020 г., е по 6,5 млн. лв. За активизиране на вътрешния туристически пазар ще се харчат по 2 млн. лв. Успешното ни позициониране като дестинация в световен мащаб трябва да бъде подпомогнато и от разработка на стратегически документи. 120 хил. лв. са предвидени за целия период на действие на стратегията за изработване на маркетингова стратегия на дестинация България и план за прилагането й. Актуализирането на стратегията за развитие на брандовете ще струва на държавата 60 хил. лв., определени за настоящата година. За подобряване на туристическите-информационни центрове в страната са предвидени общо 10 хил. лв., а за свързването им в мрежа – 90 хил. лв. до 2020 г. Провеждането на проучвания за оценка на маркетирането ще струва 80 хил. лв., а развитието на туристическите атракции – до 20 хил. лв. За актуализация на Регистъра на туристическите атракции, развитие на партньорства с отговорните институции за изграждане, реновиране, социализация и опазване на туристически атракции у нас не са предвидени средства. За развитие на мрежата от екомаршрути и привличане на по-платежоспособни туристи също няма предвиден бюджет. По 30 хил. лв. за целия период са предвидени за развитие на морския продукт, на планинския, на здравен и културен туризъм. Общо 600 хил. лв. са предвидени за редизайн на туристическия портал и за поддържане на профили в социалните мрежи, става ясно от плана към стратегията. 1,3 млн. лв. са предвидени в плана за действие към актуализираната стратегия за развитие на туризма до 2020 г. за свързване на хотелите с НАП, МВР, общините и Министерство на туризма. След старта на системата трябва да стане ясна реалната картина на пазара, както и да се изсветли сектора като цяло. За целта 1,2 млн. лв. ще бъдат усвоени от туристическото министерство през тази година, а през следващите две ще бъдат отделени още общо 100 хил. лв. Освен от бюджета на ведомството, средства ще бъдат осигурени и по ОПИК. 1,02 млн. лв. са предвидени за участие в инициативи на Световната туристическа организация, а 200 000 лв. за партньорство със Световния съвет за пътувания и туризъм. Още близо 1 млн. лв. са предвидени за сътрудничество с различни международни организации.", "date": "2018.02.05", "title": " 10 млн. лв. за реклама на туризма през 2018 г.\t\t\t"}
{"url": "https://trud.bg/%d0%be%d1%82%d0%b2%d0%b0%d1%80%d1%8f%d1%82-%d0%bc%d1%83%d0%b7%d0%b5%d0%b9-%d0%b2-%d0%bf%d0%be%d0%b4%d0%b7%d0%b5%d0%bc%d0%b8%d1%8f%d1%82%d0%b0-%d0%bd%d0%b0-%d0%bc%d0%b0%d0%b2%d0%b7%d0%be%d0%bb%d0%b5/", "text": "Подземията, останали на мястото на съборения мавзолей на Георги Димитров, стават музей. Това реши комисията по култура на Столична община. Пространството, което е на три нива, става филиал на Софийската градска художествена галерия. Мавзолеят на Георги Димитров беше разрушен, след няколко опита през август 1999 г. Още преди разрушаването на основната постройка имаше идеи тя да бъде запазена и използвана за културни събития.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Отварят музей в подземията на мавзолея в София"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%be%d1%82-%d1%82%d1%80%d0%b8-%d1%81%d1%82%d0%be%d0%bb%d0%b8%d1%87%d0%bd%d0%b8-%d0%ba%d0%b2%d0%b0%d1%80%d1%82%d0%b0%d0%bb%d0%b0-%d0%bf%d1%80%d0%be%d1%82%d0%b5/", "text": "Жители на три столични квартала – Красна поляна, Овча купел и Западен парк, проведоха тази вечер протестно шествие от сградата на Столичната община през представителството на Европарламента до Националния дворец на културата заради недостатъчните мерки срещу замърсяването на въздуха, предаде  . Протестиращите настояха общината да упражнява ефективен контрол, за да не бъдат използвани незаконни горива за отопление, а също да бъдат премахнати незаконните постройки. „Не се взимат никакви мерки нито за събарянето на незаконните постройки във Виетнамските общежития, нито по отношение на нивата на мръсния въздух. Не сме склонни да правим повече компромиси … Искаме от общината адекватни мерки. протестираме, защото замъэрсенстта при нас е многократно над нормата,“ казаха участници в протеста.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Жители от три столични квартала протестираха заради мръсния въздух"}
{"url": "https://trud.bg/%d0%bf%d0%b5%d1%80%d1%81%d0%bf%d0%b5%d0%ba%d1%82%d0%b8%d0%b2%d0%b8%d1%82%d0%b5-%d0%bf%d1%80%d0%b5%d0%b7-%d1%88%d0%b5%d1%81%d1%82%d1%82%d0%b5-%d0%b4%d1%8a%d1%80%d0%b6%d0%b0%d0%b2%d0%b8-%d0%be%d1%82/", "text": "- Посланик Воденски, паралелно се случиха две събития, които привлякоха отново вниманието към Турция. Първото е, че Холандия окончателно отзова посланика си от Анкара. Второто е срещата на турски президент с папата за първи път от 60 години. Какъв е вашият прочит на тези събития? - Холандия не само отзова посланика си от Анкара, но и заяви, че няма да приеме нов турски посланик в страната си, което означава фактическо понижаване на нивото на дипломатически отношения. Това е много сериозна мярка в двустранните отношения, то е знак за големи разногласия и дори – проблеми. А срещата на президента Ердоган с Папата е позитивен момент, то говори по-скоро за повишаване на политическите връзки между тях. Ердоган се стреми да се утвърди като едва ли не лидер на ислямския свят, позициите на двете страни срещу решението на САЩ за Ерусалим съвпадат, а Папата желае да подобри положението на католическата общност в Турция. - Отношенията между Холандия и Турция се влошиха около референдума за конституционната промяна, но дълго време преговорите не вървяха и Холандия извади тежко дипломатическо оръжие. Това ще попречи ли на диалога между Ердоган и ЕС, за което и България посредничи като председател на Съвета на ЕС? - Напрежението тлееше доста време, но доби видими измерения миналата пролет, когато в Турция предстоеше референдум за коренни промени в Конституцията с оглед преминаването на страната към президентска форма на управление. Ердоган много държеше да спечели гласовете на турските граждани в Западна Европа, затова изпрати редица свои пропагандни емисари сред тях. В същото време, в Холандия също предстояха избори, което допринесе за решението да не бъдат допуснати на холандска територия двама турски министри, заминаващи с цел партийна агитация. Холандският посланик тогава отсъстваше от Турция, и Анкара заяви, че не желае той да се завърне на поста си. След изборите, двете страни дълго време преговаряха за „изглаждане“ на този момент, което не бе постигнато и сега виждаме понижаване на нивото на дипломатическите им отношения. Това няма как да не повлияе върху диалога между ЕС и Турция, който и досега не бе на желаното от България ниво. - Визитата на Ердоган във Ватикана бе съпроводена с протести заради кюрдския въпрос. В Турция за последните две седмици има около 300 арестувани за това, че са против операция „Маслинова клонка” срещу кюрдите. Как този разрастващ се проблем ще се отрази върху отношенията на нашия съсед с Брюксел и европейските държави? - Военната операция „Маслинова клонка“ – наред с другото - предизвика разделение в турското общество. Прокюрдската Демократическа партия на народите се обяви против, в Турция бяха арестувани стотици кюрдски дейци, в Западна Европа се проведоха кюрдски демонстрации срещу Турция, на летището в Дюселдорф имаше сблъсък между противници и привърженици на „Маслинова клонка“, имаше нападнати джамии.  Турция и преди военната операция бе порицавана от редица европейски държави за антидемократичните мерки в страната, за арестувани журналисти, учители и преподаватели, за погазване на върховенството на закона - буквално преди дни турският съд реши да бъдат освободени двама журналисти от затвора, но правителството отказа да изпълни това решение. Всичко това не допринася за европейската перспектива на Анкара. - Държи ли президентът Ердоган силна карта, с която Европа трябва да се съобразява?  - Държи много силна карта, в лицето на повече от три милиона бежанци в Турция, търсещи начини да стигнат до Западна Европа. Засега Споразумението, според което Турция ги задържа на своя територия, а ЕС плаща за издръжката им, се спазва в широките си рамки, но Турция е в състояние във всеки момент „да извие ръцете“ на ЕС, заплашвайки да отвори границите си за мигрантите. Очевидно Турция би желала да получи колкото се може повече в тази ситуация, под формата на средства за издръжка на тези хора, а също получаване на безвизов режим за турските граждани, без самата тя да предприеме необходимите мерки за подобряване на демокрацията в страната. Това неизпълнение на демократичните норми е сред основните източници на критика от страна на ЕС, особено от някои от членовете на съюза. - Винаги сте защитавали тезата, че България трябва да поддържа и развива добросъседски отношения с Турция. Това включва ли ролята на посредник между Анкара и страните от Евросъюза? - България трябва да поддържа добросъседски отношения с Турция, базирани на взаимното уважение, взаимния интерес и ненамесата във вътрешните работи. Що се касае до българското посредничество между ЕС и Турция, за което се говори по медиите, това е нещо, което изисква не само добър диалог между София и Анкара. Едно посредничество изисква сериозен ресурс – и като експертиза, и като професионални умения, и като лостове за влияние върху страните. Липсата на подобен ресурс предопределя обратен на желания резултат, което не би било добре нито за участващите страни, нито пък за посредника, който – обикновено – „в края на деня“ бива обвиняван за несполуките. - Интересът към България определено нарасна заради европредседателството. Може ли обаче протестът в Гърция заради името на Македония да попречи за реализирането на един от основните ни приоритети за интеграцията на Западните Балкани? - Западните Балкани дълго време бяха „сива зона“, което не бе добре нито за тях, нито за региона, нито за България. В момента те отново се появиха на геополитическата карта, за което спомогна и българската дипломация, която умело се вписа в тези процеси. Очевидно – в случая с Република Македония – евроатлантическата и европейската интеграция минава през решаване на съществуващите проблеми със съседите. Подписването и ратифицирането на Договора с България бе стъпка в тази насока, сега остава Скопие да реши спора с Атина за името. Към момента Гърция защитава досегашната си позиция по този въпрос. - Показват ли гърците характер или претенциите им са напълно неоснователни?  - За времето от обявяването на Република Македония за суверенна държава и досега, гръцката страна не промени своите позиции по отношение на името. Атина за същото това време успя да реши редица свои въпроси със Скопие, главно в икономическата сфера. Многохилядните митинги в Гърция и в Република Македония по въпроса за името са предназначени главно за вътрешно ползване, за показване на характер пред опозицията. Защото, какво означава гръцкото искане да не се използва думата „Македония“ в името на страната? И сега в ООН официално се използва „Бивша Югославска република Македония“. Друг е въпросът дали България я устройва име от рода „Горна Македония“, или пък „Северна Македония“ – в това географско понятие влиза и Пиринската част на областта, което не би трябвало да е приемливо за нас. Не ми е известно дали българската страна е поставяла този въпрос на вниманието на някого. - Ще успеят ли премиерът Борисов и българската дипломация да преодолеят съпротивата на Холандия и Германия за влизане в Шенген? - Едно председателство дава много за имиджа и за положението на страната-ротационен председател. Виждате как се засили трафикът на чуждестранни посещения у нас, броят на събития с високо международно участие. Една опитна дипломация на различните нива – министър-председател, министри, посланици и т.н., би могла да използва това положение за решаване на някои свои въпроси – всички страни-председатели го правят, колкото и да се кълнат в обратното. За мен мерило на евентуалния български успех от председателството би било: да успеем да влезем в Шенген, да падне мониторингът, и да бъдем допуснати в чакалнята за еврото. Всичко останало би било просто вътрешен пиар, без реална стойност. ", "date": "2018.02.05", "title": " Перспективите през шестте държави от Западните Балкани за ЕС (ИНФОГРАФИКА)"}
{"url": "https://trud.bg/%d1%81%d0%bb%d0%b0%d0%b3%d0%b0%d1%82-%d1%84%d0%b8%d0%bb%d1%82%d1%80%d0%b8-%d0%bd%d0%b0-20-%d0%ba%d0%be%d0%bc%d0%b8%d0%bd%d0%b0-%d0%b2-%d1%81%d0%be%d1%84%d0%b8%d1%8f/", "text": "Столичната община ще инсталира пилотно филтри на 20 комина на печки в София, които да пречистват от вредни газове. Изпълнител ще се търси напролет. Ще бъде измерен ефектът преди и след поставянето на устройствата. Това обясни пред “Труд” заместник кметът на София Йоана Христова по време на Европейски форум по екоиновации за качество на въздуха, организиран в столицата от ЕК и МОСВ. Битовото горене е един от основните замърсители на въздуха в столицата. За справяне с проблема се обмисля подмяна на печки и включване на домакинства към “Топлофикация”. “Оглеждаме всякакви възможности и чакаме да видим кола на оперативна програма и ще преценим какво може да въведем”, обясни Христова. По думите й, филтрите са единственото решение против замърсяванията от заведенията за обществено хранене тип скари, ресторанти, хотели с камини. Общините ще могат да кандидатстват с проекти за подобряване качеството на въздуха към края на второто или третото тримесечие на годината. Сумата е 111 млн. по ОП “Околна среда”, съобщи по време на форума екоминистърът Нено Димов. Мерките ще могат да се изпълняват от по-следващия отоплителен сезон. МОСВ ще се постарае за тези пари да може да кандидатства и МВР – за покупката на уреди за измерване при първа регистрация на автомобили. От следващия отоплителен сезон ще се въведат стандарти за горивата за битово отопление. Според него са нужни спешни решения за намаляването на замърсяването на въздуха. Няколко еколози, недоволни от решението за втори лифт в Банско, нахълтаха в залата и прекъснаха с викове речта на министъра. Той отговори, че се радва на протестите, защото е живял във времена, в които изказването на различно мнение не е било позволено.", "date": "2018.02.05", "title": " Слагат филтри на 20 комина в София\t\t\t"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%b4%d0%b6%d0%b8%d1%85%d0%b0%d0%b4%d0%b8%d1%81%d1%82%d0%b8-%d0%be%d1%82-%d0%b8%d0%b4%d0%b8%d0%bb-%d0%b1%d1%8f%d0%b3%d0%b0%d1%82-%d0%b2-%d1%81%d0%b8%d1%80%d0%b8/", "text": "Хиляди терористи от „Ислямска държава“ и членовете на техните семейства бягат от оглавяваната от САЩ военна кампания в Източна Сирия, според нова американска и западна секретна военна информация, която заплашва да опетни американските декларации, че терористичната групировка е разбита, пише американското издание The New York Times. Множество терористи бягат безпрепятствено на юг и запад, като някои от тях са решили да се крият в района на сирийската столица Дамаск, а други в северозападната част на страната, където да чакат заповедите от лидерите си по кодирани комуникационни канали. Други терористи-ветерани, някои от които обучени да използват химическо оръжие, се присъединяват към клона на „Ал Кайда“ в Сирия. Други плащат хиляди долари за контрабандистки палатки, с които да преминат през границата в Турция, с цел да се приберат в домашните си европейски страни. Отрезвяващите данни на западните разузнавания идват въпреки взаимните усилия за обграждане и унищожаване – както го определя министърът на отбраната на САЩ Джеймс Матис – на бойците от „Ислямска държава“ в Ракка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Хиляди джихадисти от ИДИЛ бягат в Сирия, за да се бият отново"}
{"url": "https://trud.bg/%d0%bf%d1%80%d0%be%d1%84%d0%b5%d1%81%d0%b8%d0%be%d0%bd%d0%b0%d0%bb%d0%bd%d0%b8-%d0%bf%d1%80%d0%be%d1%82%d0%b5%d1%81%d1%82%d1%8a%d1%80%d0%b8-%d0%b3%d0%bb%d0%b0%d1%81%d1%8f%d1%82-%d0%b1%d0%be%d0%b9/", "text": "Вестник „Труд“ видя в социалните мрежи, че от близо две седмици има спор в каква посока да поемат уличните сбирки в „защита на Пирин“. Според организаторите от „За да остане природа в България“ всичко трябва да продължи мирно и веднъж седмично. На другия полюс са професионалните протестиращи като Асен Генов от „Протестна мрежа“, представящият се за поет Манол Глишев и още няколко души. Според тях вече е време да се блокират колкото се може повече кръстовища в работно време и да се крещи пред входовете на институциите. Затова Глишев лично организира протест утре в 18:30 пред сградата на Министерския съвет, като целта е да се блокира всичко и ако може да се влезе в конфронтация с полицията. Информацията за радикализация може би ще е интересна за службите за сигурност и „Труд“ за пореден път пита те няма ли най-после да предприемат мерки. Те могат да проверят и финансирането на грантаджиите, какъвто е Генов. Чрез фондацията си „14 януари“ той е получил безвъзмездно финансиране от „Отворено общество“ за развитие на граждански инициативи, което е за около 170 000 лева. Като виден „граждански активист“, чрез какъвто имидж се е добрал до гранта, Асен Генов е на първа линия на всеки протест. Именно той е един от хората, които заявяват, че демонстрациите за Пирин са политически и не трябва да се наричат „природозащитни“. Самият Генов е неуспял кандидат за депутат от преди 9 години, когато бе мажоритарен кандидат на ПП „Зелените“ в Перник. На практика с позицията си Асен Генов доказва, че протестите са политически и нямат нищо общо с екологията – това, което „Труд“ показа още в самото начало на шествията преди повече от месец. В същото време от неправителствената организация „За да останат хора в България“ изпратиха писмо до Столичната община във връзка с блокирането на кръстовища от „зелените“. Те искат промяна в наредбата на местната управа за митингите (виж карето). В момента режимът за такива прояви е уведомителен – казваш къде и кога организираш протест. Общината може да отказва демонстрации, но това става много рядко. Наредбата препраща към Закона за събранията, митингите и манифестациите, според който местната управа трябва да бъде уведомена поне 48 часа преди такава проява. Ако при нейното провеждане не се спазят предварително обявените маршрути или се нарушава общественият ред, събирането може да бъде прекратено. Протестиращите затварят кръстовища и нарушават обществени ред, но засега никой нищо не им казва. Освен това според Закона за движение по пътищата се наказва с глоба всеки пешеходец, който нарушава правилата за движение, а протестиращите правят именно това – стоят на платното пред автомобилите и блокират движението.   Политически са протестите „в защита на Пирин“, а хората, които обикалят по улиците на София вече шеста седмица, тероризират жителите и гостите на града, блокирайки възлови кръстовища – това се казва в писмо на коалицията „За да останат хора в България“ до столичния кмет Йорданка Фандъкова. Неправителствената организация е една от 15-те, които подкрепиха многохилядното шествие в подкрепа на зимния туризъм, провело се в столицата на 11 януари. От коалицията предлагат промени в Наредбата за обществения ред на територията на Столичната община, с които да се забрани блокирането на кръстовища в пиковите часове и да не се допускат протести в тъмната част на денонощието.   Както „Труд“ разкри, протестите са политически от самото им начало, а повечето хора, които се събират на тях, са подведени. Зад организираното недоволство освен грантаджиите от „Да, България“, личат интересите на ДСБ и партия „Зелените“. Последните на практика са едно с Коалицията „За да остане природа в България“, чийто лидери до един са неуспели кандидат-депутати от последните парламентарни избори именно от листите на коалицията между „Да, България“, ПП „Зелените“ и ДЕОС. В изборните списъци на обединението, не успяло да мине и 3-те процента, бях хора като Тома Белев, Петко Ковачев, Андрей Ковачев. Днес те са начело на протестите и обясняват, че нямат нищо общо с политиката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Професионални протестъри гласят бой с полицията\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%b4%d0%b5%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b5/", "text": "Шеф на германски полицейски профсъюз призова употребата на марихуана да бъде декриминализирана, предаде АП. От миналия март Германия позволява на някои пациенти да пушат канабис по медицинско предписание при различни тежки заболявания. Но властите подчертават, че това не означава легализиране за развлекателни цели, нито свободна продажба на марихуана. Андре Шулц, който е ръководител профсъюза на криминалната полиция БДК заяви, че организацията подкрепя “пълното декриминализиране на потребителите на канабис”. В интервю за в. “Билд”, публикувано вчера, той подчерта, че настоящата система стигматизира определени хора и “ги тласка да поемат по пътя на престъпната кариера”. Шулц допълни, че “забраната на марихуаната, от историческа гледна точка, е произволна” и не е разумна и рационална. Все пак профсъюзният лидер изтъкна, че тя трябва да остане в сила за шофьори на автомобили.", "date": "2018.02.05", "title": " Полицаи предлагат декриминализиране на марихуаната"}
{"url": "https://trud.bg/%d1%80%d1%83%d1%81%d0%b8%d1%8f-%d1%80%d0%b0%d0%b7%d0%bf%d0%be%d0%bb%d0%be%d0%b6%d0%b8-%d1%80%d0%b0%d0%ba%d0%b5%d1%82%d0%bd%d0%b8-%d0%ba%d0%be%d0%bc%d0%bf%d0%bb%d0%b5%d0%ba%d1%81%d0%b8-%d0%b8%d1%81/", "text": "Депутат от Думата потвърди днес, че Русия е разположила в своята Калининградска област усъвършенствани ракетни комплекси „Искандер“, които могат да носят ядрен заряд, съобщават световните агенции. Председателят на комисията по отбрана към Държавната дума Владимир Шаманов не уточни колко на брой са комплексите. „Разполагането на чуждестранна инфраструктура автоматично попада в списъка на мишените за приоритетно унищожение“, добави той. В миналото Русия е заявявала, че системите „Искандер“ са временно дислоцирани в Калининградската област в отговор на разгръщането на американски сили в балтийския регион. Тогава Вашингтон каза, че разполагането на такива ракети в близост до членките на НАТО Естония, Латвия, Литва и Полша е „дестабилизиращо“. Калининградската област е руска територия, граничеща с Полша, Литва и Балтийско море.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Русия разположи ракетни комплекси „Искандер“ в Калининград"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d1%81%d0%b0%d0%bc%d0%be%d0%bb%d0%b5%d1%82%d0%b8-%d1%81%d0%b0-%d0%bd%d0%b0%d1%80%d1%83%d1%88%d0%b8%d0%bb%d0%b8-%d0%b2%d1%8a%d0%b7%d0%b4%d1%83%d1%88%d0%bd%d0%be/", "text": "Два турски изтребителя F-16 и два разузнавателни самолета CN-235 нарушиха гръцкото въздушно пространство общо 34 пъти в понеделник, предава електронното издание на гръцкия вестник Protothema. Според Генералния щаб на гръцките Въоръжени сили, турските самолети са навлезли в югоизточно, североизточно и централно Егейско море, като при всички случаи са засечени, както е предвидено от международното право. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Турски самолети са нарушили въздушното пространство на Гърция 34 пъти"}
{"url": "https://trud.bg/%d1%82%d1%80%d0%b8-%d1%83%d1%87%d0%b8%d0%bb%d0%b8%d1%89%d0%b0-%d1%89%d0%b5-%d0%b1%d1%8a%d0%b4%d0%b0%d1%82-%d0%be%d0%b1%d0%bd%d0%be%d0%b2%d0%b5%d0%bd%d0%b8-%d0%b8-%d1%89%d0%b5-%d1%81%d0%b5-%d0%b8%d0%b7/", "text": "  НХГ „Св. Св. Кирил и Методий“, Трето ОУ „Димитър Талев“ и Пето СУ „Георги Измирлиев“, както и ДГ №8 „Вечерница“ ще бъдат обновени по спечелен проект на Община Благоевград за ‎‎‎3 923 211.00 лв. Предвижда се да се обнови и модернизира сградният фонд на НХГ „Св. св. Кирил и Методий“, Трето ОУ „Димитър Талев“ и Пето ОУ „Георги Измирлиев“. Ще бъде изграден и оборудван нов физкултурен салон към НХГ „Св. св. Кирил и Методий“. Предвижда се и поставянето на спортни уреди за трениране на открито в учебното заведение. Още едно дадено обещание от кмета на Благоевград д-р Атанас Камбитов ще бъде изпълнено. Ще бъде построена нова сграда на ДГ № 8 „Вечерница“, което от своя страна ще осигури прием на допълнителна група деца. Ще се обновят съоръженията и площите за игра на децата в двора на детската градина. Обновяването на училищата и новата детска градина ще подобрят цялостната среда за възпитание и обучение на децата на Благоевград. Предвижда се и поставянето на устройства за достъп на деца и ученици с увреждания. Проектът „Обновяване и модернизация на образователната инфраструктура в Благоевград“ се финансира по приоритетна ос 1 „Устойчиво и интегрирано градско развитие”, процедура BG16RFOP001-1.008 „Изпълнение на интегрирани планове за градско възстановяване и развитие ‎‎‎2014-2020 Благоевград”. Безвъзмездната финансова помощ, която Министерството на регионалното развитие и благоустройството ще отпусне, е по ОП „Региони в растеж“ ‎‎‎2014-2020. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Три училища ще бъдат обновени и ще се изгради нова сграда на детска градина по проект на Община Благоевград"}
{"url": "https://trud.bg/%d0%b1%d0%b5%d1%80%d0%bb%d1%83%d1%81%d0%ba%d0%be%d0%bd%d0%b8-%d0%bd%d0%b0%d0%bf%d0%b0%d0%b4%d0%bd%d0%b0-%d0%b3%d0%b0%d1%82%d1%83%d0%b7%d0%be/", "text": "Силвио Берлускони, бившият дългогодишен собственик на „Милан“, нападна треньора на „росонерите“ Дженаро Гатузо. Това се случи след второто поредно равенство на тима – 1:1 като гост на „Удинезе“. „Не съм съгласен с това, което се случва в „Милан“ – каза бившият премиер на Италия. – Виждал съм отборът да играе с един и с двама нападатели, но винаги сме вкарвали много голове. Нека Гатузо запомни едно – целта във футбола е съперниковата врата.“  Всичко това се случва 10 дни преди гостуването на „Милан“ на „Лудогорец“ в Разград в първа среща от елиминациите в Лига Европа.", "date": "2018.02.05", "title": " Берлускони нападна Гатузо"}
{"url": "https://trud.bg/%d1%80%d0%b0%d0%b1%d0%be%d1%82%d0%be%d0%b4%d0%b0%d1%82%d0%b5%d0%bb%d0%b8%d1%82%d0%b5-%d0%b8%d1%81%d0%ba%d0%b0%d1%82-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%bc%d0%b8/", "text": "Асоциацията на индустриалния капитал в България (АИКБ), Българската стопанска камара (БСК) и Конфедерацията на работодателите и индустриалците в България (КРИБ) поискаха оставката на министъра на енергетиката Теменужка Петкова. Поводът е нейно интервю за БНТ в петък, в което според работодателите изрекла „серия от неистини“, а причината – цените на тока на т.нар. свободен пазар, заради което планират протест на 28 февруари. „Заради неистините и манипулациите, заради неспособността й да се справи с проблемите в сектор „Енергетика“ и, най-вече, заради изоставените реформи, настояваме за оставката на Теменужка Петкова“, заявиха организациите.  На 2 февруари 2018 г., министърът на енергетиката Теменужка Петкова си позволи в ефира на Българската национална телевизия да изрече серия от неистини, което говори или за целенасочено заблуждаване на общественото мнение, или за липса на професионализъм. В интервюто си пред БНТ министър Петкова говори за „свободен“ пазар на електроенергия, върху който държавата не можела да влияе, удобно пропускайки факта, че на същия този „свободен“ пазар на практика участват само две дружества, собственост на държавата, чрез борса, също собственост на държавата. Асоциацията на индустриалния капитал в България (АИКБ), Българската стопанска камара (БСК) и Конфедерацията на работодателите и индустриалците в България (КРИБ), представляващи над 80% от българският бизнес, категорично не приемат подобно нагло поведение от страна на представител на изпълнителната власт. Това поведение още веднъж доказва правилността на решението ни да откажем участие в поредната безплодна среща с министъра на енергетиката, да сезираме Комисията за защита на конкуренцията във връзка с цените на електроенергията, както и да организираме мащабен протест срещу безобразията в енергетиката, който ще се проведе на 28 февруари т.г., от 11.00 часа. Заради неистините и манипулациите, заради неспособността й да се справи с проблемите в сектор „Енергетика“ и, най-вече, заради изоставените реформи, настояваме за оставката на Теменужка Петкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Работодателите искат оставката на министър Теменужка Петкова"}
{"url": "https://trud.bg/%d0%bf%d0%be%d1%8f%d0%b2%d0%b8-%d1%81%d0%b5-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be-%d0%ba%d0%b3%d0%b1-%d0%b8%d0%bb%d0%b8-%d0%b3%d0%b5%d1%81%d1%82%d0%b0%d0%bf%d0%be/", "text": "Българското общество е интересен феномен. То обича да се разделя на групи. Като в черно-бял филм, едните са чисто бели, а другите са лоши и черни. Подхвърлят си епитети и квалификации. Така се случва и сега, при обсъждането на Истанбулската конвенция. В софистиката има начин за водене на спор – „събаряне на фалшиви крепости“. Едно твърдение, което никой не оспорва, се „пришива“ към друго и се прави неверен извод: „Който е против Конвенцията подкрепя насилието върху жените. Той е невеж руски агент. Не споделя европейските ценности и тегли страната към Путин и Евразия.“ В публичното пространство се мятат незнайно кога направени статистики: „Един милион български жени са малтретирани. Всяка четвърта жена е тормозена и бита.“ Мъжът се представя като неандерталец. Прибира се от работа, гледа мач, насмуква се с ракия и шамаросва жената и децата. Това са разсъждения на хора, които никога не са изпитали истинска любов, радостта от майчинството, подкрепата и уважението в семейството. Този образ на българския мъж обижда не само мен, но и моите приятели, семействата, които познавам, жените, с които работя. Добре, че от Брюксел ни изпращат такъв ценен документ, да се научим на ум и разум. Нищо, че си имаме: Закон за защита на детето, Закон против домашното насилие, Закон против дискриминацията и пр. Наказателният кодекс (чл. 130 ал. 2) определя като телесна увреда дори шамар, причиняващ болка и страдание. Ако тези текстове не се спазват, това си е наш, а не Европейски проблем. Казват, че българският превод на Конвенцията бил неточен. Нямало в Европа добри преводачи и станало объркване. Това, естествено, не е вярно. Българският текст е дискретно манипулиран. Някак си набързо да го приемем – виж колко страни са го подписали. Пропусната е думата „gender“ , сега основна тема на раздора. Обяснителният доклад към Конвенцията (над 41 хиляди думи, около 130 стр. ) не е преведен и представен на депутатите при ратифицирането. В този доклад се съдържат редица, най-малкото смущаващи клаузи. Според медицинските си знания, ще се опитам да внеса пояснение на термините, така свободно интерпретирана в публичното пространство от социолози, политици, прависти, представители на НПО и пр. Полът(sex) се формира от самото зачеване при обмяната на хромозоми. Първичните полови белези се развиват по време на бременността и малко след нея. След това полът е статичен и не може спонтанно да се промени. За някои хора е трудно вписването в общия модел мъж/жена, поради физиологични и анатомични причини. Хермафродитите (интерсексуални) имат комбинация от полови органи на двата пола. Истинският хермафродитизъм (наличие на яйчници и тестиси) е изключително рядка генетична аномалия. В международната класификация на болестите (МКБ 10) това заболяване е под рубриката Q56 и се използва терминът „неопределен пол“. В същата МКБ 10, под рубриката F64 е записано: Транссексуалност – хора, които имат полови белези на единия пол, но вътрешно, психически се възприемат от другия. Транссексуалността не е анатомична аномалия, физиологично състояние, обществено възприятие или социална роля. Тя е психологически проблем. В по-старата медицинска литература, в МКБ 8 и МКБ 9 , в раздела „Разстройства на половото влечение“ са описани сексуални девиации от два типа: 1. Отклонения в начина на реализацията (садизъм, мазохизъм, ексхибиционизъм и пр.) 2. Отклонения в обекта на влечение (педофилия, геронтофилия, некрофилия, зоофилия и пр.) През 1969 г. американското общество е шокирано от сблъсъците между полиция и хомосексуалисти в едно нюйоркско кафене. Политиците в САЩ се страхуват за властта си толкова, колкото и нашите. Протести и обществени вълнения означават раздяла с управлението. Започва борбата на ЛГБТ (лесбийки, гейове, бисексуални и транссексуални) за признаването им за репресирани и дискриминирани. През 1979г Световната здравна организация (СЗО) приема новата класификация – МКБ 10, в която, под натиска на Американската психиатрична асоциация са премахнати психичните отклонения „хомосексуализъм (уранизъм)“ и „лесбийство (сафизъм)“. Болестта става норма. „Старата дума пол (sex), трябваше да се замени с нова, защото до тогава на въпроса: „Какъв е вашият пол“, на хората им хрумваха два отговора: „мъж или жена“. (Габриеле Куби сп. „Християнство и култура“2015г.) Думата „gender“ е използвана за първи път през 1955г от американския сексолог Джон Мани, а по късно е станала любима на ЛГБТ обществото . Полът се превръща от биологично определен в нещо, което зависи от социалната среда и възпитанието. Напомня ми за съветските учени Лисенко и Мичурин. При подходящи условия ябълката става слива. Какво ме смущава в Истанбулската конвенция: Това е първият международен документ, който съдържа определението gender. Термин от психологията влиза като норма в законодателството. Преводът на тази дума като „социален пол“ е неточен и не описва съдържанието ?. Хората, които не се вписват в природно дадената им роля на мъже и жени – групата ЛГБТ, всъщност имат проблем със своето вътрешно усещане за пол или имат девиация на половото влечение. Gender е всъщност техният психологически пол. „Обяснителният доклад пояснява, че с оглед на половата идентичност : „трансполови или транссексуални лица, кросдресъри, травестити или други групи лица, които не се вписват в обществените стереотипи за пол –„мъж или жена“, са под закрилата на тази Конвенция.“ Това заключение прави организацията Трансджендър Европа (TGEU) още през 2014 г.на сайта си:  . Дотук нищо тревожно. Ще внимаваме на кого какъв му е психологическия пол и няма да го дискриминираме. Девиациите не ни засягат. Гейовете да си гейят, лесбийките да си лесбят. Тревожното е,че трябва да въведем обучение на децата си за „нестериотипни джендър роли“ и „джендър предизвиканото насилие“ в училищата. В детската градина, децата трябва да научат, че не са момченца и момиченца. Могат да си изберат други джендър роли. Нестериотипни. Подписването на Истанбулската конвенция означава, че страните по принцип са съгласни с мерките в нея. Но те не са обвързани с нейните разпоредби, докато не я ратифицират. След това, като международен правен акт, Конвенцията има предимство пред националното законодателство… Нека да не избързваме да поставяме в текстовете на законите си думата gender. Може да се наложи някой след нас да я трие. В Конвенцията има един контролен орган GREVIO с наднационални права и пълномощия. Нещо като европейско КГБ, Гестапо или ЩАЗИ. Членовете на тази комисия се избират според географски критерии, „джендър баланс“ и „джендър равновесие“ (чл. 66 т.2 и т. 4а). GREVIO прави проверки, изготвя доклади, както по своя преценка, така и по сведения на НПО. Погледнах кои са сегашните членове на GREVIO. Жени от Турция, Сърбия, Франция, Испания, Италия, Португалия, Австрия, Албания, Малта и Черна гора (https://www.coe.int/en/web/istanbul-convention/members). Впечатляващи биографии на учени. Нито една от тях не е споменала дали е омъжена и дали има деца. Поне повечето срещу „sex“пишат „жена“. И защо няма нито един мъж в комисията? Поне гей? Това не е ли дискриминация? Ако човек прочете текста на Истанбулската конвенция и прескочи няколко израза, може да се просълзи от умиление. Каква грижа за жените, каква доброта, какъв алтруизъм! Как сме могли досега… Обещаваме, няма повече… Носителите на властта са в ендшпил. Ако откажат да подкрепят Конвенцията, ще им дърпат ушите в Брюксел. Ратифицирането е голяма крачка напред към излизането в опозиция. Труден избор. Накрая – един весел изход. Има точка, която е спасителна за българските политици: „Член 77 — Териториално приложение 1. Всяка държава или Европейският съюз могат към момента на подписване или при депозиране на документа за ратификация, приемане, утвърждаване или присъединяване да посочат територията или териториите, за които се прилага настоящата Конвенция.“ Ратифицираме Конвенцията и определяме територии за нейното действие: „Факултето“, „Столипиново“ и „Комлука“. Там има други правила и законодателства. Щом от Истанбул заповядват, да видим дали Асенчо ще бие Айшето и ще спи със сестра?! Насилието върху жените никога не е било в ценностната система на българите. Комините на нашите къщи са по-стари от повечето държави по света, които сега ни дават съвети. Независимо от това, какво мислят в Брюксел, моите деца и внуци ще са красиви мъже и жени и никога объркани в самоидентичността си джендъри. Ако дядо ми Михаил чуе за какво се спори, ще се обърне…", "date": "2018.02.05", "title": " Появи се европейско КГБ или Гестапо\t\t\t"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%b4%d0%b5%d0%bf%d1%83%d1%82%d0%b0%d1%82-%d0%be%d1%82-%d0%bf%d0%b3-%d0%bd%d0%b0-%d0%b1%d1%81%d0%bf-%d0%b7%d0%b0/", "text": "– Това не е моя лична битка. Фактите, които изнесохме, документите, които дадохме на прокуратурата, показват, че политик, използвайки властта си, назначава своя „дрийм тим“, както той се изрази, в една община. След това се усвояват огромни средства чрез обществени поръчки. Отчитам за своя грешка, че се забавих с внасянето на сигнал в прокуратурата. Случаят в град Септември е същия. Още есента на миналата година депутатите съобщиха за схемите в Септември. Сега прокуратурата се задейства. Но защо не и в Хасково? С какво Хасково е по-мил на управляващите? Дали защото схемата за източване на ресурси не е по-мащабна? – Този диалог не е между мен и него, а между българските граждани и него. Направила съм това, което трябва – и като депутат от Хасково, и като журналист, и като гражданин. Сега прокуратурата е на ход. А какво всъщност е корупция? Когато се използва политическата власт за корупционни схеми, с цел някакво облагодетелстване. – Мисля, че е абсурдно да влизам в разговори дали съм член на българското или чуждо разузнаване, дали съм водена от несподелени чувства и всякакви подобни странни съждения. Трябва да кажа също така, че никога не съм назначавала или съдействала да бъдат назначавани мои приятели или роднини на държавни длъжности, не съм участвала, както и мои роднини в обществени поръчки, нямам и не съм имала офшорни компании и нямам участие в подобна фирма. Като журналист на свободна практика имам договори с редица фирми и тези договори представляват публична информация. Ако някой има и най-малкото съмнение за нещо незаконно, или даже за нарушаване на журналистическата етика, да сезира съответните органи. В Алепо, Сирия се снима не с мобилен телефон, а с професионална камера, директните репортажи в зона на конфликт изискват техническо обезпечаване и сателитни връзки. Може би правя и продуктово позициониране, като показвам калашник в ръцете на Джабхат ан Нусра?! – Това е вярно. Изнесената схема за Хасково беше обществена тайна в града. В момента, когато се даде гласност по случая, хората започнаха да изговарят този проблем. Най-страшно е когато се примиряваш и приемаш, че нищо не може да се направи, че битката е безполезна. – Хората се държат в подчинение чрез страха – за работата, за хляба. На тях трябва да им се даде кураж, да разберат, че това положение не е нормално. Да не се страхуват да говорят, да протестират. Корупция винаги е имало. Няма реална конкуренция. Ние губим и малкото, което имаме като демокрация. Известен е фактът, че ако в един град познаваш кмета, шефа на полицията и местния партиен вожд, всичко ти е позволено. Това демотивира хората, лишава ги от чувство за справедливост. Отнема им се бъдещето. Ще напомня за доклада на един от нашите партньори, САЩ. В доклада на Държавния департамент за България от 2017 г. се казва, че: „Всички клонове на правителството са замесени в корупционни практики безнаказано…Властите са неспособни или не желаят да започнат разследване. Сериозни твърдения за корупция са били проследени само след вътрешен или външен натиск.“ Работата на опозицията е да не мълчи и да оказва този вътрешен натиск– аргументирано и последователно. Но тя не може да изземе работата на прокуратурата. – Аз съм български депутат, а не турски. И се интересувам какво става от българската страна. Тази ограда е платена от нас, не от съседите ни. Но ако се отиде в турска страна, ще се види че турската гранична полиция има огромна колекция от стълби на трафиканти. Ако споразумението между Турция и ЕС се провали и бежанският поток се отприщи, той не може да бъде спрян от българска страна. Проблемът е, че е направен проект за един тип ограда, а всъщност се изгражда друг. Няма ограда, която да не може да бъде премината, целта е обаче, ако има нарушители, тя да забави действията им. Гранична полиция да получи сигнал с помощта на информационната система за наблюдение и да спре съответните нарушители. Тази ограда и сега не върши работа. Всеки ден преминават бежанци през зелена граница. За това ние научаваме, когато поредната група, извозвана през българска територия, катастрофира по пътищата. В Полша са задържани 160 нелегални мигранти, скрити в тирове. По информация от полските служби, с която разполагам, миналата седмица тези мигранти са преминали през оградата на района на Малко Търново. Групата е съставена от афганистанци и сирийци. – Водят ги в тези участъци, които са направени в началото на строежа на оградата, който беше по проект на МВР, и то добър. Той е сравним с това, което виждаме в Гърция. В началото на 2015 г. наистина строежът е двуредов. В края на 2015 г. Гранична полиция взима еднолично решение и дава възможност на областните управители сами да възлагат проект за съоръжение на избрани от тях фирми. И въпросът е – защо тази ограда не се строи по проект на МВР? Нали е част от националната сигурност. – Обяснението е заради засиления бежански поток. Но това е абсурдно, защото ако искаш нещо да стане по-бързо, включваш повече строители. Продължаваш да я правиш по първоначалния проект, който е на МВР. Внесохме в прокуратурата сигнал, откликнах на поканата на ДАНС, където предоставих допълнително информация. Има и доклад на Главния инспекторат на МС, където проверяващите констатират, че на места не могат да направят разлика между едноредова и двуредова. – Те са наясно. Нямах намерение да правя филм, но когато още миналия март посочих, че има проблеми с оградата, че тя се минава лесно и бързо, няколко души от управляващата партия казаха, че това е лъжа. Нещо повече – абсурдно било съоръжението да бъде преминато със стълба. Това ме мотивира да взема камерата и да документирам. Това е причината да направя филма. На представянето дойдоха Цветан Цветанов и Валери Симеонов. Цветанов каза, че е запознат с всички тези проблеми. Ако е така, защо проблемите се прикриват? Част от филма, който заснех, тези дни беше показан от холандска телевизия. Тя излъчи репортаж за това, как се охранява българо-турската граница. Това, което силно учуди холандските журналисти, е защо никой от управляващите, както и от прокуратурата, не се заинтересува от информацията, която предостави във филма служител на гранична полиция. А той обясни как е организиран трафика на бежанци, както и че разполага с информация за това, кой и как е замесен в този трафик – включително по високите етажи на властта. Ако наистина има воля да се разследва корупцията, този служител може да стане защитен свидетел, да бъде изслушан, разпитан. Също така в края на миналата година Би Би Си направи репортаж за българо-турската граница и в този материал те констатираха че „корупцията в България е заплаха за сигурността в ЕС. Пресичането на тази външна граница с ЕС не е просто лесно, то е често улеснено от българската гранична полиция“. – Никога не съм казвала, че той или негови фирми са строили оградата. Защо толкова болезнено реагира той – нямам отговор. След като откривам множество нередности, би трябвало да сме в един отбор, по тази тема. И поради тази причина се принудих, когато документирам поредните огромни участъци паднала ограда, заради поредния проливен дъжд, да се снимам с вестник в ръка. Като заложник на престъпна група. Налага се да доказвам, че информацията е актуална, а не е било преди пет месеца. – Да, и имам усещането, че те искат да сплашат всеки, който даже се опита да повдигне въпроса за някакви корупционни схеми. Валери Симеонов каза, че ще ме съди, бившият здравен министър Петър Москов също, когато изнесох информация, че в продължение на пет месеца е крито от хората за завишените стойности на алфа активност във водата в Хасково – завишени както по старите, така и по новите норми. За което има доказателства, а прокуратурата в Хасково се е самосезирала. Господин Добрев също заплаши, че ще ме съди. Въобще всички заплашват. Такива действия обаче не са безобидни, защото целят да сплашат всеки, който реши да повдигне темата за корупцията.   Елена Йончева е е една от най-добрите ни телевизионни журналистки, направила филми и интервюта от най-горещите точки в света. През 2012 г. със своя екип 16 дни снима живота в Халеб по време на гражданската война в Сирия. Известна е с репортажите си от конфликтите в Косово, Алжир, Чечня, Израел, Афганистан, Ирак, Венецуела, Колумбия и др. Автор е на четири документални филма за събитията в Украйна. Сега е депутат от гражданската квота на ПГ “БСП за България”.", "date": "2018.02.05", "title": " Елена Йончева, депутат от ПГ на „БСП за България“, пред „Труд“: Аз шпионин? Това е пълен абсурд!"}
{"url": "https://trud.bg/%d0%bd%d0%b0%d0%b4%d0%b2%d0%b8%d0%ba%d0%b2%d0%b0%d0%bd%d0%b5-%d0%b8%d0%bb%d0%b8-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8-%d0%b4%d0%b8%d0%b0%d0%bb%d0%be%d0%b3/", "text": "Какво изпитва уважаемият зрител, когато сяда пред телевизора, за да слуша важен политически дебат между политици, експерти, журналисти? Първото усещане е за равнопоставеност, защото са противопоставени и двете основни страни – обикновено ГЕРБ и БСП. Респективно това разделение се пренася и върху другите категории участници в подобни дебати – ако са двама социолози, значи единият е ляв, а другият десен и т.н. Второто усещане е, че няма да е скучно, защото ще има истински спор. Темата сигурно също е важна, защото за каквото и да става дума, дори за двете лъвчета, то ще бъде политизирано. Досещате ли се защо Елена Йончева упорито отказва на поканите на Антон Хекимян да седне в студиото с Делян Добрев? Тя прекрасно знае, че няма да успее да каже това, което си е наумила, защото опонентът й вече е курдисан и ще говори едновременно с нея. И така се стигна до сагата да се изказват през ден-два ту единият, ту другият. Ако са заедно в студиото, след като разменят едно-две изречения, събеседниците подменят темата с обидни лични бележки – аз те знам кой си, вие сте лъжци и други подобни. Ако единият започне с някакви конкретни обвинения, другият вика в същото време и гласът му се наслагва върху другия. И така до края. Вместо дебат – надвикване. Накрая водещият театрално разтваря ръце /какво да ги правя тези!/ и закрива разговора с клишето: – „Темата е важна и днес не можем да разрешим проблема. Благодаря ви за участието“. Водещият е доволен – доставил е на зрителите скандално шоу, това ще вдигне рейтинга, шефовете ще са доволни, никой не може да го упрекне, че взима страна в спора… Какво остава обаче като трайно впечатление в нашия зрител? Усещане за празнота. Защото не е научил нищо по обсъждания проблем. Не е разбрал дори какви са позициите на участниците, не ги е чул. Остава му да тегли една благословия на политическия ни елит и да превключи на турския сериал или на риалити шоуто. Във всеки случай гневът му не е насочен към водещия и към телевизията. Не, той не знае какво става в кухнята на политическото предаване. А си струва. Ето как. След като се уточнява темата – вота на доверие, Банско, корупцията, протестите – се позвънява на пиарите на управляващите. Те посочват кой ще бъде техният участник в предаването. Питат кой ще е отсреща. Ще им го кажат по-късно. Ако участниците ще бъдат политици няма проблем – знае се кои в коя партия са. При социолозите има едно условно деление. Кънчо и Андрей вече не са едно и също нещо. Кънчо е по-ляв. И десните не са всички от ГЕРБ. Евгени Дайнов например хич не симпатизира на този кабинет. Той представлява по-скоро протестърите, ако въобще се търси тяхното мнение. При икономистите трудно се намират леви, разделението е между либерали и националисти. При журналистите малцина са тези, които са съгласни да им се лепне етикет, че са против властта, защото може да им струва много. Човешко е. Сашо Симов е изключение, той е вече политик. Няма място и за по-широко мислещи. Или си от едните, или от другите. Както ми обясни неотдавна един колега, сменил лагера, завръщал се вече двуполюсният модел, разделението е пълно и който е по средата ще изгори като от волтова дъга. Ето така се подготвя взривоопасната смес, само от два елемента. При това вече са се оформили някои постоянни двойки, канят ги в пакет. Така определени, участниците в т.н. дебат получават указания или опорни точки от политическата сила, която представляват. Не се стараят да измислят някакви свои послания. Тяхното представяне ще се оценява не по собствените им мисли, а по неутрализирането на опонента. Затова започват с обидите и после се отдават на кресчендото. Не е важно какво те ще кажат, а да не се чуе какво иска да каже противникът. Както става ясно, няма нищо сложно в такава схема. Всичко е подредено, изчистено, не носи никакви рискове. И много, мнооого удобно за телевизионните журналисти. Благодарение обаче на тази практика обществото търпи следните последици: Първо, зрителите се отчуждават от политиката. Тя им е досадна, отблъскваща. Оценката им за самите политици клони към отрицателна. Губят доверие в разума на хората, които се броят за някакъв елит. Насочват се към други ценности, по-лесни за разбиране, за следване и за лична реализация. Второ, губи се доверие в самата политическа система. Романтиката и наивитетът на първите години от промяната са забравени. Израстват нови идеи за политическо устройство. Стига се до шокиращи предложения за връщане към 1934 година, когато партиите бяха забранени. Обществото вече няма обединяващи идеи. Трето, израства цяло едно журналистическо поколение, приучено към лесни решения, към гонене на евтин рейтинг за сметка на важната информация, към игнориране на сериозната публика, към обезсилване на самата демокрация. Ако значителна част от зрителите се насочва само към глупавите забавни предавания, предлагащи бърз финансов успех, вече не са малко хората, които въобще спират да гледат телевизия. Добре де, а какво да прави Хекимян в неговия случай? Е, точно него няма нужда да го уча.   Не по-малко порочна е практиката в политическите предавания водещите да не изслушват въобще какво говори поканеният от тях участник. Треперейки да не забравят какъв е следващия им въпрос, който са подготвили предварително и да не просрочат определеното им време, те го прекъсват на най-неподходящото място с неуместен въпрос. Разбира се, има изключения като Бойко Василев от Панорама, Цветанка Ризова от БТВ, Лора Крумова от Нова телевизия, Мая Костадинова от Канал 3, Доника Ризова от България он еър и други. Тенденцията обаче е те да намаляват.", "date": "2018.02.05", "title": " Надвикване или политически диалог?\t\t\t"}
{"url": "https://trud.bg/%d0%b0%d0%bc%d0%b0%d0%b7%d0%be%d0%bd-%d1%81%d0%b5-%d1%81%d0%bf%d0%be%d1%80%d0%b0%d0%b7%d1%83%d0%bc%d1%8f-%d0%b4%d0%b0-%d0%bf%d0%bb%d0%b0%d1%82%d0%b8-%d0%bd%d0%b0-%d1%84%d1%80%d0%b5%d0%bd%d1%81%d0%ba/", "text": "Американският гигант в онлайн търговията Амазон е постигнал споразумение с френските власти да внесе в хазната данъци на стойност 250 милиона долара, предаде АФП. Париж помоли Амазон през 2012 година да плати данъците по печалбите за периода 2006-2010 година и оттогава се водеше спор по искането на френските власти. Не бяха съобщени подробности по постигнатото споразумение, уточни АП. Амазон лаконично обяви днес, че е постигнал изцяло извънсъдебно споразумение с френските власти по проблеми, обсъждани в миналото, и че основната му цел остава да осигури възможно най-добрите търговски услуги на клиентите си във Франция, където компанията е инвестирала над 2 милиарда евро от 2010 година и е създала над 5500 постоянни работни места. Миналата година Амазон постигна подобно споразумение с италианските власти на стойност 118 милиона евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Амазон се споразумя да плати на френската хазна 250 милиона долара"}
{"url": "https://trud.bg/5-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d1%87%d0%b5%d0%bd%d1%86%d0%b5-%d0%b5-%d0%b2-%d0%ba%d0%be%d0%bc%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%b5-%d0%b1/", "text": "5-годишно момченце от Русия е в кома, след като е било ударено от сноубордист в курорта Пампорово, съобщи смолянската полиция. Тежкият инцидент е станал днес по обяд на мястото, където се пресичат ски пистата и пистата за сноуборд, информира  Момченцето е било на пистата със ски учител. 15-годишен сноубордист от София е правил скок на указано за целта място и е паднал върху детето, като го ударил в гърба. Детето е откарано веднага в смолянската болница, където в момента му правят изследвания със скенер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " 5-годишно момченце е в кома, след като е било ударено от сноубордист в Пампорово"}
{"url": "https://trud.bg/%d0%b4%d0%b2%d0%b5-%d0%ba%d1%83%d1%87%d0%b5%d1%82%d0%b0-%d1%81%d0%b0-%d0%b7%d0%b0%d1%81%d1%82%d1%80%d0%b5%d0%bb%d1%8f%d0%bd%d0%b8-%d1%81-%d0%bb%d0%be%d0%b2%d0%bd%d0%be-%d0%be%d1%80%d1%8a%d0%b6%d0%b8/", "text": "Неизвестен е застрелял с ловно оръжие две кучета в стопански двор в квартал „Кирково“ във Велики Преслав, съобщиха от пресцентъра на ОД на МВР в Шумен. Кучетата, собственост на 61-годишна местна жителка, били в частен двор. За извършено престъпление по чл. 325 ал.1 от НК е образувано досъдебно производство.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Две кучета са застреляни с ловно оръжие в стопански двор във Велики Преслав"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d1%81%d0%b5-%d1%81%d0%b1%d0%be%d0%b3%d1%83%d0%b2%d0%b0%d1%85%d0%b0-%d1%81-%d0%be%d0%b1%d0%b8%d1%87%d0%b0%d0%bd%d0%b8%d1%8f-%d0%b1%d0%bb%d0%b0%d0%b3%d0%be/", "text": "Стотици се сбогуваха с обичания благоевградски актьор Николай Кимчев. Той почина в събота на 65 годишна възраст , след като изкара един месец в кома, вследствие на тежък мозъчен кръвоизлив. Лекарите в „Пирогов“ се бориха ,но за съжаление не успяха да спасят Кимата, както го наричаха всички. Актьори, приятели, депутати, общественици, политици и граждани се поклониха пред тленните му останки в театъра. Николай Кимчев е роден на 14 декември 1952 година в Ораново, по-късно слято със Симитли. Днес в община Симитли е ден на траур. През  1979 година завършва ВИТИЗ „Кръстьо Сарафов“, специалност „Актьорско майсторство”, в класа на професор Димитрина Гюрова. От 1 юли 1979 година е в трупата на Драматичен театър  „Никола Вапцаров“, а два мандата  е и негов директор. Кимата имаше емблематични роли не само в театъра, но и в българското кино. Последната му изява бе в сериала „Столичани в повече“. „Кима, ти няма да си идеш, защото ние ще те продължим. Казваше, че между слушането и чуването разликата е голяма. И ние се учим да чуваме, както ти умееше да чуваш нас. Оставаш с нас на сцената. А когато си в салона – там, където винаги ни гледаше, застанал прав, на входа откъм четните места. Ти си много повече от наш колега, наш приятел си. Оставаш в нас, в сърцата ни, в мислите, в постъпките ни. Днес няма да си кажем сбогом с теб, казаха актьорите за своя приятел.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Стотици се сбогуваха с обичания благоевградски актьор Николай Кимчев"}
{"url": "https://trud.bg/%d0%b7%d0%b0%d0%bc-%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d0%be-%d0%ba%d1%83%d0%bb%d1%82%d1%83%d1%80%d0%b0-%d0%b8/", "text": "Заместник- кметът на Благоевград по култура и хуманитарни дейности Христина Шопова награди децата, написали  и пуснали най-оригиналните и трогателни писма в кутията на Дядо Коледа. В традиционната инициатива, заместник- кметът Христина Шопова се превъплъти в добрия посланик и от името на кмета д-р Атанас Камбитов връчи подаръците и поздрави децата. „За поредна година Комисията беше затруднена и нас ни е много приятно, когато имаме възможността да наградим най- смислените, атрактивни и обмислени писма. Това, около което се обединихме всички, докато четяхме писмата е, че много често децата се молят за обикновени неща- да са здрави близките им, да са добри хората по света, болните да оздравеят. Това означава, че родителите сте постигнали основната задача- да ги възпитавате правилно и наистина да създавате личности, които във времето ще мислят едни за други“, каза заместник- кметът Христина Шопова. Тя пожела успешна година на децата и техните родители. Малката Андреа получи желаните кънки „Амбър“. Мариета и Христо  пък получиха описаните в писмото си лента за художествена гимнастика и футболен екип на „Пирин“. При Ивайла изненадата беше таблет, Александра бе зарадвана с исканата от нея детска кухня „Мини маус“, а 3-годишният Александър получи колело, с което ще се учи да кара из парковете в Благоевград.  Христо, който също бе написал сам своето писмо получи голямо плюшено мече, а Яна получи къща „Shopkings”. Малкият Камен си бе пожелал Дядо Коледа да му донесе лего конструктор. За своето трогателно писмо, Симона Василева получи мечтания от нея бял лаптоп. „…Аз също обичам Коледа, защото на нея се случват чудеса. И когато излизам навън, всичко е толкова празнично и красиво. Тази година нашият град е много хубаво украсен, особено елхата и тя цялата блести. Централният площад е изпълнен с красота и настроение. Скъпи Дядо Коледа, искам да ти разкажа защо Бъдни вечер и Рождество Христово са най- радостните дни в годината, запечатани в детската ми душа. На Коледа къщата светва, сякаш всичко в нея беше ново. Мама по цял ден приготвя трапезата за Бъдни вечер. На софрата имаме само постни ястия- варено жито, боб, сарми, сарми от зелев лист, ошав, мед и орехи. Много съм впечатлена от бабината празнична пита. Дядо слага здраво дърво в огнището, след което взима празничната пита, отчупва хапка за Божията Майка, за животните и раздава парче от нея на всички. Празникът сякаш се е настанил у мен. Весело ми е, изпълнена съм с обич към всичко. Нали затова е този празник? За да ни накара да правим повече добри неща за тези, които нямат свой дом и семейство. Знам, че всяко дете има своя мечта, която иска да сбъдне. Знаеш ли какво искам? Искам аз и моето семейство винаги да бъдем заедно, особено на този празник. Пожелавам на всички хора най- напред да са живи и здрави! Никога да не се отказват от мечтите си, а любовта винаги да е с тях. Скъпи Дядо Коледа, моля те, подари сърце на всички хора, които нямат и да започнат да вършат добри дела…“, гласи част от дългото три страници писмо на Симона. На финала на срещата, децата бяха категорични, че много обичат Благоевград. Инициативата е на кмета д-р Атанас Камбитов и неговият екип. Тя има за цел да насърчи въображението на малките жители на Благоевград, да ги насърчи да вярват в чудеса и че ако положиш усилие да напишеш дори едно писмо, съкровените желания могат да се сбъднат. С всяка година писмата, които се пускат в кутията на Дядо Коледа стават все по- многобройни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Зам.- кметът на Благоевград по култура и хуманитарни дейности Христина Шопова награди и изненада  децата с най-искрени писма до Дядо Коледа"}
{"url": "https://trud.bg/%d1%84%d1%80%d0%b5%d0%b3%d0%b0%d1%82%d0%b0%d1%82%d0%b0-%d0%b4%d1%80%d1%8a%d0%b7%d0%ba%d0%b8-%d0%b5-%d0%bf%d1%80%d0%be%d0%bf%d0%bb%d0%b0%d0%b2%d0%b0%d0%bb%d0%b0-5500-%d0%bc%d0%b8%d0%bb%d0%b8/", "text": "С участието си в операцията по морска сигурност на НАТО „SEA GUARDIAN” и в състава на Втората постоянна корабна група на НАТО SNMG 2 за малко повече от месец през есента на м.г. фрегатата „Дръзки“ е проплавала 5497 мили за 753 часа. Тя е наблюдавала над 220 кораба от търговския трафик. Това съобщиха от пресцентъра на ВМС след направения годишен анализ на бойния флот. С щабни офицери, с базов миночистач „Шквал“ са проведени 46 тактически учения на единичния кораб, 4 на дивизион, на флотилия бойни и спомагателни кораби „Черно море 2017“, в  национално военноморско учение с международно участие „Бриз 2017“, в бойни стрелби в Шабла. ВМС участват с кораби в българо-румънското протоминно учение„POSEIDON” с базов миночистач „Прибой, в учения в Турция, при това за първи път едновременно с два кораба-с „Шквал“и минен ловец“Цибър“. Формирования на бойния ни флот са оказали помощ при тежките зимни условия през миналата година, пробивайки над 600 км пътища от републиканската пътна мрежа и изваждайки 45 автомобила от преспите. Годишният анализ е проведен в Щаба на ВМС с участието на зам.-началника на отбраната вицеадмирал Емил Евтимов и командирът на бойния флот контраадмирал Митко Петев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Фрегатата „Дръзки“ е проплавала 5500 мили"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d0%bc%d0%b0%d0%bb%d1%82%d0%b0-%d1%81%d0%bf%d0%be%d0%b4%d0%b5%d0%bb%d1%8f%d1%82-%d0%be%d0%b1%d1%89%d0%b8-%d0%bf%d0%be%d0%b7%d0%b8%d1%86%d0%b8/", "text": "Кохезионната политика и социалната конвергенция са в основата на единството и успеха на Европейския съюз. Това беше общата позиция на държавните глави на България и Малта Румен Радев и Мари-Луиз Колейро Прека, които проведоха днес среща на „Дондуков“ 2, съобщиха от пресслужбата на президентството. Малтийският президент е на държавно посещение у нас по покана на българския държавен глава, като в ръководената от нея делегация са включени представители на изпълнителната власт, както и на над 50 малтийски компании. На съвместна пресконференция двамата президенти призоваха за по-бързото изравняване на стандарта на живот и на икономическото развитие между държавите от Севера и Юга и от Изтока и Запада в Европа. През март т.г. в София ще се състои първата европейска конференция, на която ще бъде обсъдена многогодишната финансова рамка на Европейския съюз за периода след 2020 г., и това е подходящ момент във фокуса на европейските политики да бъде поставено икономическото и социално сближаване в Европа, подчерта президентът Радев. Мари-Луиз Колейро Прека приветства мотото на Българското  председателство на Съвета на ЕС „Съединението прави силата“ и увери, че двете държави ще работят заедно за изграждането на конкурентоспособен съюз, който може да насърчава кохезията. И Румен Радев, и Мари-Луиз Колейро Прека посочиха необходимостта от активна политика на ЕС към страните на произход на мигранти, както и за солидарност с държавите, които охраняват външните европейски граници. „Трайно решение е възможно само чрез гарантиране на по-голяма сигурност и стабилизиране на регионите, откъдето пристигат мигрантите и бежанците, и съдействие за тяхното икономическо и социално развитие, с особено внимание на образованието и здравеопазването“, подчерта Румен Радев. Президентът добави, че Европа не трябва да се превръща в крепост, а активно да подпомага институциите и гражданите на засегнатите от кризи страни за разрешаването на техните проблеми, вместо да се търси спасение в социалната система на Европа. „Важно е да имаме единна европейска политика за предоставяне на убежище и това е една от темите по времето на нашето председателство на Съвета на Европейския съюз“, заяви Румен Радев. Солидарността с европейските държави, които се намират на първа линия, е от изключително значение. Ние не можем да поемем решението на миграционната криза сами, добави президентът на Малта. Насърчаването на контактите между бизнеса, сътрудничеството между авиолиниите на двете държави, както и партньорството в индустриалната сфера, информационните технологии,  инвестициите и туризма са областите, в които България и Малта ще търсят разширяване на двустранния икономически обмен. През последните двадесет години малтийските инвестиции в България възлизат на 320 млн. евро, а годишният стокообмен – на 60 млн. евро, като по думите на Румен Радев потенциалът на двете държави за икономическо партньорство е много по-голям.  „Присъствието на такава силна бизнес делегация от Малта е също знак за нашия ангажимент и за политическата воля, която имаме, за да развиваме устойчиво сътрудничество и потенциални партньорства, за да постигнем просперитет за нашите две държави“, подчерта Мари-Луиз Колейро Прека. Обща беше оценката, че активното културно сътрудничество между България и Малта има своя принос за развитието на двустранните отношения. През 2018 г. година Валета е европейска столица на културата, а през следващата година това ще бъде Пловдив. Румен Радев благодари на Мари-Луиз Колейро Прека за това, че е първият президент, който празнува заедно с нашите сънародници в Малта празника на Светите братя Кирил и Методий и в продължение на няколко години предоставя своята резиденция за неговото отбелязване. По време на срещата на двамата президенти беше обсъдена и възможността за регламентиране на политиката за осиновяване. Церемонията по официалното   на държавния глава на Малта се състоя на площад „Св. Александър Невски“. Мари-Луиз Колейро Прека положи венец пред Паметника на Незнайния воин. По-късно днес президентите на България и Малта ще закрият провелия се в рамките на деня Българо-малтийски бизнес-форум. По време на форума ще бъдат подписани меморандуми за сътрудничество между Изпълнителната агенция за насърчаване на малките и средните предприятия и Trade Malta, между Българската търговско-промишлена палата и Малтийската търговска палата, между Бургаската търговско-промишлена палата и Търговската палата на Гозо, както и споразумение между Университета за национално и световно стопанство (УНСС) и Средиземноморската академия за дипломатически науки. По време на посещението си в страната, президентът на Малта е придружавана от съпруга си Едгар Прека. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " България и Малта споделят общи позиции по отношение на миграционната политика и защитата на външните граници на ЕС"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d1%81%d0%b5-%d1%81%d0%bf%d1%80%d0%b0%d0%b2%d0%b8%d1%85%d0%b0-%d0%b1%d1%80%d0%b8%d1%82%d0%b0%d0%bd%d1%86%d0%b8-%d0%b2-%d0%b1%d1%80%d0%b0%d0%bd%d0%b5/", "text": "Млади британци опитаха за ден да работят като берачи на зеленчуци, длъжност обикновено заемана от мигрантите във Великобритания. Те бяха заснети как работят във ферма в Корниш в рамките на експеримент на Би Би Си. Всичките участници са били на възраст между 18 и 23 години от Плимут. Те е трябвало да напълнят 2000 чанти със зеле, или общо 10 хил. зелки, за да изпълнят целта си. Собственикът на фермата Гревил Ричардс казва, че иска да наеме повече британци заради Брекзит, направил за него по-трудно да наема работници от страни-членки на ЕС. Предаването Inside Out South West показва нагледно потенциалните проблеми с тази стратегия – четири часа след началото на предизвикателството британците се оказали 10 пъти по-бавни от работниците от Източна Европа. Дипломанта от Кембридж, 22-годишната Хети Бъроуз, трябвало да си вземе почивка само след час, защото ѝ било твърде студено на ръцете. Трябвало да се качи в трактор, за да се стопли. „Честно казано много ме болеше, но не се отказах“, каза тя, след като подновила работа. „Миналата година тичах два маратона. Щом успях да направя това, защо да не бера зеле?“, споделя тя. „Мисля, че загубихме парите на тези хора“, заяви от своя страна 18-годишният студент по музика Конър Стивънс. По думите му, той не би могъл да прави това нещо „два дни подред“. Друг участник сподели, че „никога повече“ няма да върши такава работа. Въпреки че британците са по-бавни, в края на деня все пак са успели да постигнат поставената цел. „Честно, мислех, че вие ще се откажете, а вие докарахте нещата до край. Трябва да довеждате до край онова, което започвате. Много съм горд, благодаря ви“, им казал  мениджърът Афиджа Калпис в края на работния ден. Програмата Inside Out South Westсе излъчва по Би Би Си 1. Въпросното предаване ще бъде излъчено днес в 19:30 часа британско време. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Вижте как се справиха британци в брането на зеленчуци (ВИДЕО)"}
{"url": "https://trud.bg/%d1%81%d1%8a%d1%81-%d0%b7%d0%b0%d0%bf%d0%be%d0%b2%d0%b5%d0%b4-%d0%bd%d0%b0-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%81%d0%b0-%d0%b7/", "text": "Министерството на туризма заличи 18 дружества, регистрирани като туроператори и туристически агенти от Националния туристически регистър (НТР). Това става със заповед на министъра на туризма Николина Ангелкова по мотивирано предложение на Експертната комисия по регистрация на туроператори и туристически агенти (ЕКРТТА), съобщиха от пресслужбата на МТ. Причината е, че удостоверенията за дейност, които министерството издава, не са получени в оригинал в двумесечен срок от уведомяването на заявителите, каквото е изискването според Закона за туризма. Ако удостоверението не е получено, съответно дружеството няма право да извършва туроператорска и/или турагентска дейност. Със заличаването на регистрацията се преустановява и действието на удостоверението. Определен е период от две години, през които заличеното лице няма право да заявява регистриране за извършване на туроператорска и/или туристическа агентска дейност, считано от датата на издаване на настоящата заповед. Заличените дружества няма да бъдат премахнати от НТР, но ще бъде отразена заповедта за заличаването им. Така потребителите ще получават информация дали туроператорът и турагентът са коректни и извършват дейност, спазвайки Закона за туризма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Със заповед на министър Ангелкова са заличени 18 дружества, регистрирани като туроператори и туристически агенти"}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%bd%d1%83%d0%b6%d0%bd%d0%b8-%d1%81%d0%b0-%d1%81%d0%bf%d0%b5%d1%88%d0%bd%d0%b8-%d1%80%d0%b5%d1%88%d0%b5%d0%bd%d0%b8%d1%8f-%d0%b7%d0%b0-%d0%bd/", "text": "„Качеството на въздуха е качество на живота. Въздухът не признава държавни граници, нито работно време. Затова искам да мислим за задачите на днешния форум като за спешни задачи.“ Това заяви министърът на околната среда и водите Нено Димов при откриването на 21-вия Европейски форум по екоиновации за качество на въздуха, който се провежда днес и утре в София. Обикновено подхождаме стратегически и планираме дългосрочно, когато става дума за околната среда, но за здравето на 500 милиона европейци това не е достатъчно и трябва да действаме, обърна се министър Димов към участниците във Форума. „Поставям проблема пред вас днес, а резултатите от форума ще представя на своите колеги министрите на околната среда от ЕС на неформалния съвет през април“, добави той. В 21-вия Европейски форум по екоиновации участват политици, дипломати, експерти и учени от ЕС, от страните от Западните Балкани, от Източното партньорство, от Черноморския регион. „Това ни дава решимост да търсим работещите решения, задължава ни да ги намерим. Тук е мястото да благодаря на Европейската комисия за силната подкрепа за този приоритет и да споделя увереността си, че задно ще допринесем за истински европейски подход по темата и да припомня девиза на Българското председателство „Съединението прави силата“, посочи Димов. Министърът отбеляза, че екоиновациите са важни за преодоляване на проблемите с качеството на въздуха, защото осигуряват по-чисти технологии и нови бизнес и управленски модели, базирани на научни знания. Ролята и отговорността на науката е особено голяма, каза той, и малко са сферите, в които наука и политика се допират толкова близо, колкото в решенията за околната среда. „За да бъде една политика адекватна, тя трябва да се опира на достоверни научни данни, които балансират и обществените интереси“, така министър Димов обясни защо наскоро бе учреден научен съвет към министъра. „Трудно се постига консенсус, при който всички страни са доволни, особено по отношение на околната среда, но сме длъжни да търсим онзи разумен баланс, който прави решенията приемливи като социална цена за бизнеса, местните общности и най-вече за отделния човек. Само така можем да разчитаме на трайни и устойчиви решения. Трябва да поставяме човека в центъра на всяка политика и човешкото здраве на първо място”, категоричен беше министърът. Според него управлявани по умен начин, екоиновациите могат да доведат до по-пълноценно използване на ресурсите, до по-ефективни производства, до разработване на нови материали, стоки и услуги. Това прави икономиката по-конкурентна и високотехнологична, отваря нови пазарни ниши и осигурява по-висока заетост. Проучванията в България показват, че битовото отопление с твърдо гориво от домакинствата е основният замърсител с фини прахови частици, посочи министър Димов. Според него много е трудно да се контролира кой какво гори в собствения си дом. „За да се справим с това предизвикателство, освен институционални мерки, имаме нужда от обществена подкрепа и промяна на съзнанието. Мерките трябва да са насочени към регламентиране и контрол на съдържанието на горивата и към висок качествен стандарт на използваните горивни инсталации. Разчитаме на екоиновациите за спешните решения и на тези днешни проблеми, но и за стратегическата цел за изцяло чисто отопление на бъдещето“, посочи министърът на околната среда. Той вижда решението в създаване на иновативна инфраструктура – клъстери, технологични паркове и бизнес инкубатори, в които науката среща бизнеса, в подпомагане на малките и средни предприятия и особено стартиращите, по отношение да достъпа им до финансиране, в насърчаване на инвестициите в иновативни решения. Министър Димов посочи, че продължава усилието за по-добро координиране и синергия между финансовите инструменти на ЕС и националните механизми за подкрепа на екоиновациите. Важни за обществената ангажираност към темата са програмите за обучение в „зелени умения“, изтъкна Димов. Екоиновациите заемат важно място в националната политика на България. Предвижда се средства от фондовете на ЕС да се насочат за внедряване на екоиновации в областта на възобновяемите енергийни източници и горивните системи за превозни средства, решения, пряко свързани с качеството на въздуха. Целенасочената подкрепа за екоиновации се осигурява и от Националния иновационен фонд. Сериозни усилия се полагат за „зелена“ мобилност в масовия градски транспорт. „Днес много от вас пътуваха дотук с някои от модерните електробуси на София“, отбеляза министър Димов. Преди седмица беше договорено свързването на прецизните измервателни станции за качеството на въздуха на ИАОС с гражданската мрежа airbg.info в обща платформа. Учените ще създадат алгоритмите за достоверна интерпретация на данните и гражданите трябва да са убедени, че политиките са в тяхна непосредствена полза – за здравето им и за възможностите за икономическо развитие. България ще бъде активна в законодателните и политически инициативи, които подкрепят иновативните решения в областта на качеството на атмосферния въздух и ще търси най-добри практики за намаляване на вредните емисии. Като ротационно председателство на Съвета на ЕС в следващите месеци у нас ще се работи по тази актуална тема и в името всички европейци. ЕС иска да зададе по-амбициозни цели за емисиите за CO2 за превозните средства. Да се обърне внимание на транспортната инфраструктура и да се насърчава електрификацията. Искаме да работим за умна мобилност. Но не бихме могли да успеем без сътрудничеството между правителството, гражданите, бизнеса в посока на прилагане на иновативните решения. Тези решения вече са факт, те трябва да бъдат възприети и приложени в Европа, посочи в изказването си пред Форума директорът на Генералната дирекция по околна среда на ЕК Даниел Кайеха Креспо. Във видео обръщение към участниците във форума еврокомисарят по околна среда, морско дело и рибарство Кармену Вела каза: „Където и да живеете почти е сигурно, че замърсяването на въздуха е проблем. Това не е проблем за България или Европа, това е глобален проблем. Всяка година в Европа умират 400 000 души заради лошото качество на въздуха. Трябва всички заедно да работим на всички нива, за да осигурим по-чист въздух на гражданите“. „Няма универсални решения, но има такива, които могат да бъдат споделени и изпълнявани. Има необходимост от интегриран подход. В България беше направено много за подобряване на качеството на въздуха. Има конкретни примери за предприети мерки, но трябва още много работа и усилия. Хората искат решения“, каза председателят на комисията по околната среда и водите в 44-ото НС Ивелина Василева. Тя изрази готовност българският парламент да приеме бързо законодателни решения, водещи до намаляване на замърсяването на въздуха. В Европейски форум по екоиновации участва и българският евродепутат Искра Михайлова, която от името на Европарламента подчерта сериозността на проблема и заяви, че заедно трябва да се търсят работещи решения. Преди форума министър Димов и г-н Кайеха разгледаха изложение, на което бяха демонстрирани иновативни технологии, свързани с чистотата на въздуха. Изложителите по време на форума са: Програма LIFE, Проект PREPARE и план за качество на въздуха, AID (Интелигентна защита от замърсяване на въздуха), АГНОН ЕООД (Печките на дърва изградени на принципа на нагревателя на ракетните маси), Велосипеди Eljoy, Exeron България (Най-модерната OFF-GRID система), Experts Ltd (Иновационна машина за почистване на филтри за фини прахови частици), Решения SOLVair, Shell, ЕЛПРОМ ЕМЗ ООД (Зареждаща станции за електрически автомобили), Vaisala Oyj, КЦМ, NanoBoost Ltd. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Нено Димов: Нужни са спешни решения за намаляване на замърсяването на въздуха"}
{"url": "https://trud.bg/%d0%be%d0%b3%d1%80%d0%be%d0%bc%d0%bd%d0%b8-%d0%be%d0%bf%d0%b0%d1%88%d0%ba%d0%b8-%d0%b7%d0%b0-%d0%bf%d0%be%d1%80%d0%b5%d0%b4%d0%b5%d0%bd-%d0%b4%d0%b5%d0%bd-%d0%bf%d1%80%d0%b5%d0%b4-%d0%bb%d0%b8%d1%84/", "text": "Пореден ден с огромни опашки пред началната станция на единствения кабинков лифт в Банско – това показва снимка, изпратена от читатели на „Труд“. Докато „зелените“ блокират София всяка седмица с искания да се отмени правителственото решение от 28 декември, с което се позволява втора кабинка в зимния курорт, гостите на Банско продължават да са подложени на мъчението от многочасовото чакане. Както се вижда от кадъра, опашката е огромна, но хората чинно търпят да дойде техният ред, за да стигнат до ски пистите и да се спускат по склоновете на Пирин. Всяка зима тази ситуация руши имиджа на България като зимна дестинация и затова в края на миналата година кабинетът одобри частичното изменение на действащия План за управление на Национален парк „Пирин“. С корекциите вече е възможно да се направи инвестиционно намерение за изграждане на втори кабинков лифт, който ще поеме големият поток от туристи, с който сегашното съоръжение не може да смогне. Отделно решението на Министерския съвет е голяма крачка към развитието на зимния туризъм в цялата страна. За Банско изменението е единственият начин гостите на курорта да могат да прекарват нормално зимната си почивка, без да се редят на безкрайни опашки.", "date": "2018.02.05", "title": " Пореден ден с огромни опашки пред лифта в Банско"}
{"url": "https://trud.bg/%d0%bb%d0%be%d0%b2%d0%b5%d1%86-%d0%b7%d0%b0%d1%81%d1%82%d1%80%d0%b5%d0%bb%d1%8f-%d0%b4%d0%b2%d0%b5-%d0%ba%d1%83%d1%87%d0%b5%d1%82%d0%b0-%d0%bf%d0%b0%d0%b7%d0%b0%d1%87%d0%b8/", "text": "Неизвестен е застрелял с ловно оръжие две кучета, които пазели частна фирма в кв.“Кирково“, община Велики Преслав. Инцидентът станал в събота към 15 часа в стопански двор, където се помещавала фирмата, съобщават от полицията. Двете кучета са собственост на 61-годишна жена и били пускани свободно в двора. На мястото е намерена гилза, която уличава извършителя. Той със сигурност е ловджия. Животни са откарани за аутопсия при шуменски ветеринарен лекар. За убийството им е образувано досъдебно производство. Най-вероятно то е извършено за отмъщение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Ловец застреля две кучета пазачи"}
{"url": "https://trud.bg/%d0%ba%d1%80%d0%b0%d0%b2%d0%b8-%d0%b8-%d1%82%d0%b5%d0%bb%d0%b5%d1%82%d0%b0-%d1%81%d0%b5-%d0%b7%d0%b0%d0%b4%d1%83%d1%88%d0%b8%d1%85%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80/", "text": "44 крави и 3 телета загинаха при голям пожар в добричкото с. Славеево. Огънят лумнал час след полунощ в неделя в стопански двор, съобщиха от полицията. На мястото били пратени огнеборци, които потушили стихията. Пламъците обаче унищожили напълно паркиран в двора трактор „Ландини“, 200 бали фураж и около 300 кв. м от покрива на стопанската постройка, а намиращите се вътре животни се задушили от дима. Причините за огнения инцидент все още са в процес на изясняване, а по случая е образувано досъдебно производство, уточниха от добричката полиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Крави и телета се задушиха при пожар"}
{"url": "https://trud.bg/%d0%bc%d0%b8%d0%bb%d0%b8%d0%b0%d1%80%d0%b4%d0%b5%d1%80%d1%81%d0%ba%d0%b8-%d1%81%d0%b8%d0%bd-%d0%b2%d0%bb%d0%b5%d0%b7%d0%b5-%d0%b2-%d1%81%d1%85%d0%b5%d0%bc%d0%b0%d1%82%d0%b0-%d0%b2-%d1%81%d0%be%d1%84/", "text": "Бившият №10 в мъжкия тенис Ернестс Гулбис напомни за най-добрите си дни и се класира за основната схема на турнира „София оупън“. Синът на латвийски милиардер разби с 6:4, 6:1 поставения под №1 в квалификациите Флориан Майер (Германия) и си осигури среща с Виктор Троицки (Сърбия) в първия кръг в „Арена Армеец“. След привършването на пресявките станаха ясни и всичките участници в основната схема. Националният шампион Александър Донски, който участва с покана, ще срещне полуфиналиста от 2016-а Мартин Клижан (Словакия), който обърна с 1:6, 6:4, 6:3 Салваторе Карузо (Италия). Победителят от мача пък ще се изправи срещу суперзвездата на турнира Стан Вавринка (Швейцария). Останалите двама в схемата са Мирза Башич (Босна и Херцеговина), който победи със 7:5, 6:4 сънародника си Томислав Бъркич, както и Йозеф Ковалик (Словакия), сразил с 6:3, 6:3 Оскар Оте (Германия). Късно снощи започнаха и мачовете от основната схема, а в първия от тях националът Димитър Кузманов излезе срещу Жоао Соуса (Португалия). Междувременно Григор Димитров запази 4-ото си място в ранглистата на АТП, но само за още седмица. Заради отказа си да защитата титлата си в София от миналата година първата ни ракета ще отстъпи позицията на Александър Зверев (Германия) следващия понеделник.", "date": "2018.02.05", "title": " Милиардерски син влезе в схемата в София"}
{"url": "https://trud.bg/%d0%be%d0%bc%d0%b1%d1%83%d0%b4%d1%81%d0%bc%d0%b0%d0%bd%d1%8a%d1%82-%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d1%81-%d0%b8%d0%b7%d0%bd%d0%b5%d1%81%d0%b5%d0%bd%d0%b0-%d0%bf/", "text": "Омбудсманът Мая Манолова и екип от експерти на институцията в сряда организират изнесена приемна за гражданите в Горна Оряховица. От 11 часа на 7 февруари Манолова ще посети началното училище по изкуства и занаяти за социално слаби деца „Димитър Екимов“ във великотърновското село Русаля. За 14 часа е планирано общественият защитник да даде брифинг за журналисти в Община Горна Оряховица. В 17 часа омбудсманът, по покана на младежите от група „отГОворните“, ще разговаря с млади хора в Градската художествена галерия „Недялко Каранешев“ в железничарския град. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Омбудсманът Мая Манолова с изнесена приемна в Горна Оряховица"}
{"url": "https://trud.bg/%d0%b1%d0%b5%d0%bb%d0%b3%d0%b8%d0%b9%d1%81%d0%ba%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%bf%d0%be%d0%b8%d1%81%d0%ba%d0%b0-20-%d0%b3%d0%be%d0%b4%d0%b8/", "text": "Белгийската прокуратура поиска 20 години затвор за Салах Абдеслам, обвинен за стрелба срещу полицаи преди две години в Брюксел, съобщиха местни медии. Прокуратурата настоява подсъдимият да излежи поне 13 години. В белгийската столица днес   срещу   –  единственият оцелял терорист от атентатите в Париж през 2015 г.. Абдеслам е френски гражданин, роден и живял в Брюксел до задържането му. От две години той е въдворен в затвор край Париж, откъдето днес бе извозен до Белгия. Срещу него във Франция предстои друго дело – за участие в парижките атентати. В пледоарията си прокурорът по днешното дело отбеляза, че Абдеслам е радикализиран. Цитирано бе негово писмо до майка му, в което той заявява, че се е врекъл във вярност на ръководителя на терористичната групировка „Ислямска държава“ Абу Бакр ал Багдади. Прокуратурата настоява за срока на присъдата Абдеслам да бъде лишен също от граждански и политически права. Белгийското законодателство допуска осъдените да бъдат освободени, след като изтърпят само половината от присъдата си. Най-тежкото наказание в Белгия е 30 години лишаване от свобода или доживотен затвор. Доживотните присъди винаги подлежат на преразглеждане, тъй като в страната не се прилага забрана за обжалване. За особено тежки престъпления срокът на наказанието подлежи на удължаване по решение на съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Белгийската прокуратура поиска 20 години затвор за Салах Абдеслам"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b8-%d0%b3%d0%b4%d0%b1%d0%be%d0%bf-%d0%bd%d0%b5%d1%83%d1%82%d1%80%d0%b0%d0%bb%d0%b8%d0%b7%d0%b8%d1%80%d0%b0%d1%85/", "text": "Специализираната прокуратура повдигна обвинения на седем лица за участие в организирана престъпна група за преработване на обезопасени и газови оръжия в огнестрелни и незаконната им продажба. Групата е задържана на 1 февруари 2018 г. при специализирана операция на ГДБОП и Специализираната прокуратура в София и община Карлово, съобщиха от държавното обвинение. Събраните до момента доказателства сочат, че участниците са се занимавали с преработка и пласиране на оръжия на черния пазар от май 2017 г. Един от участниците – притежател на оръжеен магазин в София и на лиценз за търговия, е снабдявал групата с обезопасени и повредени оръжия. Те били превръщани в бойни в специално оборудвана за целта работилница в жилищен блок в София, чийто собственик притежавал законно удостоверение за ремонт на оръжия. Преработените за стрелба пистолети и автомати били пласирани на черния пазар. Като допълнителен параван за незаконната дейност на групата служело и това, че и седмината участници имали разрешения за носене на огнестрелно оръжие, повечето от тях били регистрирани и като колекционери на оръжия. По време на операцията по задържането на участниците, в жилищата на трима от тях са намерени огромен брой пистолети от различни марки, пушки, автомати „Калашников“, боеприпаси, тротилови пресовки. Голямо количество автомати, пистолети, патрони, както и бойни гранати, са открити в помещение, в което е работел друг участник групата. В багажника на колата на притежателя на оръжейния магазин са намерени и иззети 250 патрона. Единствено у един от участниците не са открити оръжия, боеприпаси или взривни материали. Специализираната прокуратура наложи на обвинените по случая задържане до 72 часа и поиска от Специализирания наказателен съд да наложи мярка за неотклонение „Задържане под стража“ за всеки от тях. На 4 февруари 2018 г. съдът определи за петима от групата парична гаранция от по 5000 лв., а двама остави без мярка за неотклонение. Мотивите бяха чистото им съдебно минало, тежки заболявания, както и неприключили експертизи на оръжията, които доказват, че са били преправяни. Прокуратурата ще внесе протест срещу определението на първоинстанционния съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Прокуратурата и ГДБОП неутрализираха група за преработка на оръжия и продажбата им на черния пазар"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d0%bc%d0%b8%d0%bb%d0%b0%d0%bd%d0%be%d0%b2-%d0%b5-%d0%b3%d0%be%d1%82%d0%be%d0%b2-%d0%b7%d0%b0-%d0%b8%d0%b3%d1%80%d0%b0/", "text": "Георги Миланов, футболист №1 на България за 2012 година, е напълно възстановен от тежка контузия. Халфът на ЦСКА (Москва) получи фрактура на фабулата на левия крак още през ноември и оттогава не е играл. Сега българинът тренира наравно със своите съотборници по време на лагера в Кампоамор, Испания. Не е изключено той да се появи на терена в някоя от следващите проверки на „армейците“. Днес тимът на наставника Виктор Гончаренко излиза срещу местния „Елче“, а след това предстоят две контроли с „Цървена звезда“.  През настоящата кампания българският национал има 7 двубоя, от които в едва два случая е започвал от първата минута. Освен това договорът му изтича в края на сезона и се очаква двете страни да седнат на преговори още този месец.", "date": "2018.02.05", "title": " Георги Миланов е готов за игра"}
{"url": "https://trud.bg/%d0%b4%d0%b5%d0%b2%d0%be%d0%b9%d0%ba%d0%b0-%d0%be%d1%82-%d0%b5%d0%bb%d0%b5%d0%bd%d0%b0-%d0%b3%d1%80%d0%b0%d0%b1%d0%bd%d0%b0-%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%be-%d0%be%d1%82%d0%bb/", "text": "Малко не достигна на еленчанката Надежда Садинова да стане победител в тазгодишното 11-о издание на конкурса по превод Juvenes Translatores на Европейската комисия. Наградата за най-добър преводач спечели Яница Стойкова от Профилирана езикова гимназия „Проф. д-р Асен Златаров“ във Велико Търново, където учи и Надя. Еленското момиче, което е в 11 клас, заедно със  Симона Хинова  от същото училище  спечелиха две от общо осемте специални отличия за български преводи с много високо качество. Организатор на конкурса е Генерална дирекция „Писмени преводи“ на Европейската комисия. Целта на състезанието е да популяризира чуждоезиковото обучение в училищата и да запознае младите хора с работата на преводача. Повежда се едновременно във всички избрани за участие училища в целия Европейски съюз с право на участие на ученици родени през 2000 г. Тази година над 3300 ученици от Европейския съюз превеждаха текстове, посветени на темата за 60-годишния му юбилей. Победителите бяха поздравени от комисар Гюнтер Йотингер, който отговаря за бюджета и човешките ресурси. „Поздравявам Ви за Вашите постижения! Радвам се, че приехте предизвикателството и доказахте таланта си на всички 24 езика на ЕС. Изучаването на езици е умение от жизнена важност за Вашето професионално и личностно развитие. Невероятно е да се срещнеш с толкова много талантливи млади хора. Многоезичието ни определя като европейци“. Участниците в конкурса можеха да избират измежду 552-те възможни комбинации между всеки два от 24-те официални езика на ЕС. Всички победители са избрали да превеждат към своя най-силен език или към майчиния си език, каквато е практиката и сред преводачите, които работят в институциите на ЕС. Надежда е избрана от двете паралелки 11 клас да представи езиковата гимназия с превод от английски на български език. Спомените й за първите думи на чуждия език са от детската градина в Елена. Добра подготовка получава в Средното училище „Иван Момчилов“ в родния си град, където учи до седми клас. Еднакво добре й се отдават както езиците, така и математиката и физиката. Талантливата седмокласничка е изправена пред нелек избор – математическата гимназия или езиковата в старата столица. Надделява любовта на Надя към … френския език и огромното й желание да го научи добре. За участието в конкурса избира английския, защото с него се чувства по-смела и уверена. „Чуждите езици отварят врати към непознати народи и култури. Но да си добър преводач, не е достатъчно да знаеш езици. Трябва да си и автор“, споделя амбициозната ученичка.  А Надя е с поетична душа. Пише стихове още от втори клас, първите са посветени на баба й. Иска да учи журналистика, но се прокрадват мисли и за икономика. През миналата година Надежда Садинова стана национален лауреат по креативно писане на английски език, а тази година участва в националния кръг на многоезично състезание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Девойка от Елена грабна специално отличие на конкурс на ЕС за млад преводач"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b8%d1%85%d0%b0-62-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%bd%d0%b0-%d0%b6/", "text": "Криминалисти на РУ-Сливен задържаха извършител на тежко криминално престъпление, съобщиха от МВР. Разследването започнало на 4 февруари, след получен сигнал за починала 56-годишна жена в дома си в град Кермен. При извършения на място оглед и последвала медицинска експертиза е установено, че смъртта е насилствено причинена. За случая веднага била уведомена Окръжна прокуратура-Сливен и образувано досъдебно производство. В резултат на предприетите незабавни оперативно- издирвателни действия криминалистите установили и задържали извършителя на тежкото престъпление – 62-годишен мъж, криминално проявен. Прокуратурата му е повдигнала обявения за извършено престъпление по чл.115 от НК. Мярката му за задържане е удължена до 72 часа, като предстои да бъде внесено искане за постоянното му задържане. Работата по документирането на случая продължава под наблюдението на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Обвиниха 62-годишен мъж за убийство на жена в град Кермен"}
{"url": "https://trud.bg/%d0%b3%d1%80%d0%b8%d0%bf%d0%bd%d0%b0%d1%82%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%b2-%d0%be%d0%b1%d0%bb%d0%b0%d1%81%d1%82-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be/", "text": "Грипната епидемия, която беше обявена в област Стара Загора от 24 януари, остава в сила заедно с противоепидемичните мерки за лечебните заведения за болнична и извънболнична помощ. Заболяемостта от грип и остри респираторни заболявания (ОРЗ) през изминалата седмица 29 януари – 4 февруари 2018 г. започва плавно да спада, но все още се намира в рамките на епидемичните стойности за област Стара Загора – 330,94 на 10 000 население. Регионална здравна инспекция – Стара Загора продължава осъществяването на контрол на детските заведения за спазване на сутрешния филтър, за недопускане на болни деца и персонал, както и за спазването на противоепидемичения режим в лечебните и здравните заведения.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Грипната епидемия в област Стара Загора остава в сила"}
{"url": "https://trud.bg/%d0%b1%d0%b5%d1%80%d0%be%d0%b5-%d0%bf%d1%80%d0%b8%d0%b2%d0%bb%d0%b5%d1%87%d0%b5-%d0%bf%d0%be%d1%80%d1%82%d1%83%d0%b3%d0%b0%d0%bb%d1%81%d0%ba%d0%b8-%d0%bf%d0%be%d0%bb%d1%83%d0%b7%d0%b0%d1%89%d0%b8/", "text": "Третият нов играч на ПФК „Берое” е Рубен Бригидо,който на 5 февруари подписа договор с клуба. Привлечен е като свободен агент, а за последно игра в кипърския „Неа Саламина“. Рубен Бригидо е роден на 23 юни 1991 г. в Лейрия, Португалия. Висок е 172 см и играе като полузащитник, съобщиха от пресслужбата на „Берое“. Бригидо е юноша на „Униао“ (Лейрия) и започва своята професионална кариера именно в този отбор през 2009 г. За три сезона в състава на португалския тим той записва 32 мача. През сезон 2012/13 г. преминава в „Маритимо“, където за 4 сезона има 54 мача и 7 попадения. Рубен Бригидо напуска Португалия през 2014 г. и става играч на румънския „Оцелул“, където има 10 двубоя. През следващия сезон заминава за Кипър и облича екипа на „Ермис“, където играе в 10 двубоя на тима. През есента на сезон 2016/17 г. Бригидо преминава в „Анагениси Деринея“, където изиграва 21 мача и бележи три попадения. На полусезона става играч на „Неа Саламина“, където играе до привличането си в „Берое”. За червено-белите Бригидо изиграва 34 срещи, в които отбелязва едно попадение. Рубен Бригидо е бивш младежки национал на Португалия в отбора до 20 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " „Берое“ привлече португалски полузащитник"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bf%d1%80%d0%b8%d1%8f%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%b8-%d0%b4%d0%be%d0%b2%d0%b5%d1%80%d0%b8%d0%b5%d1%82/", "text": "Когато две държави имат активни и приятелски отношения на политическо ниво, това дава импулс за ефективно сътрудничество и във всички останали направления. Контактите между бизнеса в България и Малта ще позволят да се реализира огромният неизползван потенциал за задълбочаване на връзките в икономиката, туризма и науката между двете страни. Това заяви държавният глава Румен Радев, който днес заедно с президента на Република Малта Мари-Луиз Колейро Прека, участва в церемонията по закриването на бизнес форум, в който взеха участие 150 представители на български и на над 50 малтийски компании и институции. Събитието е част от програмата на президента на Република Малта, която е на двудневно държавно посещение в България по покана на Румен Радев. В официалната делегация на президента Прека също участват министърът на външните работи и търговията на Малта Кармело Абела, министърът на икономиката, инвестициите и малкия бизнес Крис Кардона и министърът на семейството, правата на децата и социалната политика Майкъл Фалзон. „България е привлекателно място за инвестиции със своята политическа, макроикономическа и финансова стабилност. Много бих се радвал малтийският бизнес да има по-добро присъствие в България“, заяви Румен Радев пред представителите на частния сектор. „Бъдеще в двустранните си отношения имат тези държави, които са свързани не само от интереси, но и от ценности“, подчерта още президентът и отбеляза многобройните фактори, които свързват България и Малта – двете държави споделят общи позиции в рамките на ЕС, а народите им са изправени пред едни и същи предизвикателства. „Малта е входната врата на Европа към Северна Африка, а България – към Близкия изток. Нашите народи имат хилядолетна история и богати култури“, заяви Румен Радев и отбеляза, че и България, и Малта се стремят към мир, стабилност, разбирателство и прогрес. С думи на благодарност държавният глава се обърна към президента на Малта за гостоприемството на островната страна към седемте хиляди български граждани, които успешно се интегрират към малтийското общество и допринасят за развитието на икономиката на страната. На форума беше отбелязан устойчивият икономически ръст и в България, и Малта, който създава предпоставки за последващо засилване на търговско-икономическия обмен, както и за формулирането на общи позиции в рамките на Европейския съюз. „Имаме висок ръст на икономиките си, а също и силен глас в ЕС, който настоява за повече сигурност, повече солидарност и повече справедливост в общността“, заяви българският държавен глава. Президентът на Малта определи двете страни като географски стратегически точки, които са мостове, свързващи култури и континенти. „Това ключово геополитическо местоположение е допълнителна възможност за стимулиране на икономическите контакти и нови потенциални партньорства в много сектори. Нашите пазари ще се разрастват и задълбочават съвместно в интерес на нашите народи“, заяви Мари-Луиз Колейро Прека. По думите на малтийския президент, образованието и науката, професионалната квалификация, иновациите и туризма следва да бъдат ключови сектори за обмен на кадри и експертиза, които ще донесат не само повече инвестиции, но и ще сближат народите на България и Малта. В присъствието на двамата президенти по време на бизнес форума, който се проведе в Националната художествена галерия в София, бяха подписани меморандуми за сътрудничество между Изпълнителната агенция за насърчаване на малките и средните предприятия и Trade Malta, между Българската търговско-промишлена палата и Малтийската търговска палата, между Бургаската търговско-промишлена палата и Търговската палата на Гозо, както и споразумение между Университета за национално и световно стопанство (УНСС) и Средиземноморската академия за дипломатически науки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Румен Радев: Приятелството и доверието между България и Малта е база за по-активните връзки между бизнеса в двете държави"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%be%d0%b1%d0%b5%d1%89%d0%b0-%d0%bd%d0%b0-%d1%84%d0%b5%d0%bd%d0%be%d0%b2%d0%b5%d1%82%d0%b5-%d0%bd%d0%b5%d0%b7%d0%b0%d0%b1%d1%80%d0%b0%d0%b2/", "text": "Ръководството на „Левски“ призова феновете да подкрепят тима в срещата със „Сливнишки герой“ в събота. Приятелският мач е и официално представяне на отбора преди пролетния дял от шампионата. Входът на „Георги Аспарухов“ е свободен, а началният час е 17:30. „Очакваме ви – се казва в част от съобщението. – Нека дадем заедно старт на една незабравима „синя“ пролет!“  В същото време Жуниор Мапуку, нападателят на тима, хвърли ръкавицата към новите попълнения.  „Аз съм Жуниор Мапуку от Конго, нека да видим вашите бразилци сега“, написа нападателят в Интраграм.  Бившият играч на „Берое“ е пред трансфер в Китай.", "date": "2018.02.05", "title": " „Левски“ обеща на феновете незабравима „синя“ пролет"}
{"url": "https://trud.bg/%d0%be%d1%82%d0%bd%d0%be%d0%b2%d0%be-%d0%bd%d0%b0%d0%b4%d0%bd%d0%be%d1%80%d0%bc%d0%b5%d0%bd%d0%be-%d0%bd%d0%b8%d0%b2%d0%be-%d0%bd%d0%b0-%d1%83%d1%80%d0%b0%d0%bd-%d0%b2%d1%8a%d0%b2-%d0%b2%d0%be%d0%b4/", "text": "Наднормено съдържание на показателя „естествен уран“ е установено при изследвания на питейната вода в село Малки воден, община Маджарово, съобщиха от РЗИ – Хасково. Установени са завишени стойности по показател „естествен уран” в пробата вода от с.Малки Воден – 0.032 ± 0,005mg/l (при норма 0,03mg/l). Изследванията са извършени в ДИЛ „ЕВРОТЕСТ-КОНТРОЛ” СОФИЯ. Инспекцията е издала предписание за ограничаване на употребата й за пиене и готвене. Водата може да бъде ползвана без ограничение за хигиенни цели /къпане и миене/. РЗИ-Хасково е издала и връчила предписание №12/05.02.2018г. на управителя на „ВиК” ЕООД-Хасково, за осигуряване на вода за питейни нужди за населението на с. Малки Воден, общ.Маджарово, отговаряща на изискванията на Наредба №9/2001г., „За качеството на водата, предназначена за питейно-битови цели”.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Отново наднормено ниво на уран във водата в Хасковско"}
{"url": "https://trud.bg/%d0%be%d1%82%d0%bc%d0%b5%d0%bd%d1%8f-%d1%81%d0%b5-%d0%b3%d1%80%d0%b8%d0%bf%d0%bd%d0%b0%d1%82%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%b2-%d1%81%d0%be%d1%84%d0%b8%d0%b9%d1%81%d0%ba/", "text": "От днес се отменя грипната епидемия в областите Софийска област, Бургас и Видин. На територията на трите области отпада забраната за провеждане на детските и женските консултации, свижданията в лечебните заведения за болнична помощ и поставянето на имунизации. Това съобщиха от пресслужбата на здравното министерство. Грипната епидемия се отменя и на територията на община Габрово. На територията на община Сливен грипната епидемия се отменя от утре, 06.02.2018 г. Заради висока епидемична заболяемост грипната епидемия на територията на област Монтана се удължава до 11.02.2018 г. Занятия във всички учебни заведения в областта се преустановяват до 09 февруари, включително. Удължена е и грипната епидемия на територията на област Русе. Учебните занятия в областта се възстановяват от 07.02.2018 г.  Всички останали противоепидемични мерки остават в сила до второ нареждане. С цел ограничаване на заболяемостта от грип на територията на общините Свиленград и Тополовград от 06.02.2018 г. до 09.02.2018 г., включително, се преустановяват детските и женски консултации, имунизациите и профилактичните прегледи, плановите операции и свижданията в лечебните заведения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Отменя се грипната епидемия в Софийска област, Бургас и Видин"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-46-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%bd%d0%b0%d0%b1%d0%b8%d0%bb-%d1%83%d1%87%d0%b5%d0%bd%d0%b8%d0%ba/", "text": "Районна прокуратура-Пловдив привлече като обвиняем по бързо производство Васко В., на 46 г., за хулиганство, извършено с особена дързост и цинизъм, съобщиха от Апелативна прокуратура-Пловдив. До момента е установено, че на 2 февруари 2018 г., в гр. Пловдив, обвиняемият Васко В. отишъл в училище в район „Източен“, където е ученичка неговата дъщеря. Той влязъл в сградата, като заявил, че иска да разговаря с директора. В един от коридорите срещнал съученик на дъщеря му, за който знаел, че има конфликт с нея. Установено е, че обвиняемият ударил няколко шамара на детето, което паднало на земята, след което го изритал. При намесата на учители, обвиняемият Васко В. се държал агресивно и отправил обидни реплики и заплахи. Детето е било прегледано, като не са констатирани травматични увреждания. Обвиняемият Васко В. е задържан за срок от 72 часа с постановление на наблюдаващия прокурор. Разследването по случая продължава под ръководството на Районна прокуратура-Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Задържаха 46-годишен мъж, набил ученик"}
{"url": "https://trud.bg/%d0%b1%d0%b8%d1%82%d0%ba%d0%be%d0%b9%d0%bd%d1%8a%d1%82-%d1%81%d0%b5-%d1%81%d1%80%d0%b8%d0%bd%d0%b0-%d0%bf%d0%be%d0%b4-8000-%d0%b4%d0%be%d0%bb%d0%b0%d1%80%d0%b0/", "text": "Цената на биткойна днес се срина под 8000 долара, като отбеляза най-ниската си стойност за последните 3 месеца. Криптовалутата се търгуваше в диапазона между 7800 и 8000 в средата на ноември, след което достигна рекордни нива и надмина 20 000 долара. През миналата седмица обаче биткойнът отчете спад с 32%, като изтри 63,43 млрд. долара от пазарната си капитализация. В рамките на днешния ден той поевтиня с още 11% и падна до 7827 долара, озовавайки се на дъното след 11 седмици възход. За няколко часа най-голямата по пазарна оценка криптовалута отново прехвърли прага от 8000 долара, но стойността й остана ниска на фона на предишните стойности. Една от основните причини за този спад е, че редица правителства пред последната седмица категорично заявиха, че няма да подкрепят разплащане с криптовалутата. Индия, Кирай и Япония изтъкнаха опасността от приемането за легално финансово средство на криптовалутата и подготвят редица рестрикции, които да ограничат използването й. В противовес на това Австралийското летище в Бризбейн анонсира, че скоро ще позволи на пътниците да плащат с криптовалути в неговата търговска зона, а руският премиер Дмитрий Медведев предложи да се създадат специални офшорни зони за организирана търговия с криптовалута. Владивосток и Калининград бяха посочени като възможности, а междувременно руският премиер призова да се разработят общи стандарти за разпространението на криптовалути в рамките на Евразийския икономически съюз.", "date": "2018.02.05", "title": " Биткойнът се срина под 8000 долара"}
{"url": "https://trud.bg/%d1%82%d0%b8%d1%85%d0%be%d0%bc%d0%b8%d1%80-%d0%b8%d0%b2%d0%b0%d0%bd%d0%be%d0%b2-%d1%81%d1%80%d0%b5%d1%89%d1%83-%d1%82%d1%80%d0%b8%d0%bc%d0%b0-%d1%88%d0%b0%d0%bc%d0%bf%d0%b8%d0%be%d0%bd%d0%b8/", "text": "Тихомир Иванов ще мери сили срещу трима шампиони днес на турнира в Банска Бистрица (Словакия). Националният рекордьор в скока на височина ще излезе срещу №1 в света Мутаз Есса Баршим (Катар), първия в Европа Джанмарко Тамбери (Италия) и златния олимпийски медалист Роби Грабарц (Великобритания). Само преди ден плевенчанинът изравни личния си рекорд в „Арена Армеец“, с което откри подобаващо сезона. Иванов постигна 228 см, а втори на стълбичката се качи по-малъкият му брат Михаил с 205 см. Десетият от олимпийските игри Рио 2016 се пробва и на 230 см, но не успя. „Бяхме планирали какви височини да скачам, следваме целите си“, заяви Тихомир.  В Банска Бистрица ще скача и олимпийската вицешампионка Мирела Демирева, която също откри сезона с победа. В Карлсруе тя изравни личното си постижение в зала – 195 см.", "date": "2018.02.05", "title": " Тихомир Иванов срещу трима шампиони"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b3%d0%be%d0%bb%d1%8f%d0%bc%d0%be-%d0%ba%d0%be%d0%bb%d0%b8%d1%87%d0%b5%d1%81%d1%82%d0%b2%d0%be-%d0%b0%d0%bd%d1%82%d0%b8%d1%87%d0%bd%d0%b8-%d0%bf%d1%80/", "text": "Голямо количество антични предмети са открити и иззети в хода на специализирана полицейска операция, проведена 1 февруари на територията на Хасковска област. Акцията е реализирана от служители на Сектор „Престъпления, свързани с културно – исторически ценности“ в ГДНП и колегите им от ОДМВР – Хасково под ръководството на Окръжната прокуратура – Хасково, съобщиха от пресслужбата на МВР. Действията били планирани след разследване на получена в ГДНП първоначална информация за мъж, който държи и предлага на черния пазар културно-исторически ценности. В хода на операцията са извършени претърсвания в жилище в гр. Симеоновград, както и на високопроходим автомобил, ползвани от С.С. /59 г./ от същия град. Оттам са открити и иззети 360 антични монети, 30 украшения и части от въоръжение – предмети с културно-историческа стойност, както и металотърсач. С.С. е задържан в полицейския арест. По случая е образувано досъдебно производство, а работата по него продължава под наблюдението на прокуратурата. Работата по случая продължава.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Откриха голямо количество антични предмети при акция в Симеоновград"}
{"url": "https://trud.bg/%d0%bc%d0%be%d0%ba-%d0%be%d1%82%d0%ba%d0%b0%d0%b7%d0%b0-%d0%bf%d0%be%d0%ba%d0%b0%d0%bd%d0%b8-%d0%b7%d0%b0-%d0%bf%d0%be%d0%bc%d0%b8%d0%bb%d0%b2%d0%b0%d0%bd%d0%b8%d1%82%d0%b5-%d1%80%d1%83%d1%81%d0%bd/", "text": "Руските спортисти, чиито наказания бяха отменени от Спортния арбитраж, няма да участват на зимните олимпийски игри в Пьонгчанг. Причината е, че Международният олимпийски комитет (МОК) отказа да им изпрати покана. Заради изключването на Руския олимпийски комитет тимът ще се яви на игрите под неутрален флаг и с екипи без опознавателни знаци, като всеки от тях трябва до получи персонална покана. „Длъжни сме да спазваме принципа на индивидуалната отговорност и затова дадохме възможност на отделни чисти руски спортисти да се състезават в Пьонгчанг – заяви президентът на МОК Томас Бах. – Те се намират под непрекъснато наблюдение, преминали са с 50 процента повече проверки, отколкото колегите им от други страни. Но за да получиш привилегията да участваш на олимпийски игри, се иска повече от това да нямаш наказание.“ Някои от състезателите обявиха, че ще се опитат да обжалват решението, но председателят на комисията по физическа култура и спорт към руската Дума Михаил Дегтярев обяви, че „да се оспорва решението на МОК е практически невъзможно“. Усилените допинг проверки продължават след пристигането на руснаците в Пьонгчанг. Агенти на Световната антидопингова агенция (ВАДА) провалиха тренировка на женския хокеен отбор на „Олимпийски спортисти от Русия“, за да вземат проби. „По пътя ни загубиха багажа и закъснявахме за тренировка, а точно тогава се появиха агентите – разказа треньорът на тима Алексей Чистяков. – Привикаха половината от момичетата и така тренировката нямаше как да се проведе по план.“", "date": "2018.02.05", "title": " МОК отказа покани за помилваните руснаци"}
{"url": "https://trud.bg/%d0%bd%d1%81%d1%80%d0%be%d0%b1-%d0%bf%d0%be%d0%b4%d0%b3%d0%be%d1%82%d0%b2%d1%8f-%d1%81%d1%80%d0%b5%d1%89%d0%b8-%d0%b8-%d0%be%d0%b1%d1%81%d1%8a%d0%b6%d0%b4%d0%b0%d0%bd%d0%b8%d1%8f-%d0%b7%d0%b0-%d0%bf/", "text": "Ръководството на Националното сдружение на общините в Република България /НСРОБ/ ще инициира поредица от срещи и разговори относно подготвяната промяна на Закона за местните данъци и такси. „Все още не сме запознати в детайли с предложенията на министъра на финансите Владислав Горанов. Предстои лична среща с него. Веднага след това ще бъдат организирани обсъждания на казуса от кметовете в отделните общини. Набелязаните предложения пък ще са тема на широка дискусия и в Националното сдружение“, обясниха от Управителния съвет на НСРОБ. Според ръководството на сдружението тази процедура вероятно ще отнеме няколко месеца, докато се стигне до конкретни решения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " НСРОБ подготвя срещи и обсъждания за промяна на Закона за местни данъци и такси"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8-%d0%b0%d0%bd%d0%b0%d0%bb%d0%b8%d0%b7%d0%b0%d1%82%d0%be%d1%80-%d0%b2%d1%81%d0%b5-%d0%bf%d0%be%d0%b2%d0%b5%d1%87%d0%b5-%d1%85%d0%be/", "text": "Националистическото надигане в Гърция по въпроса с името на Македония може да се дължи на поемането на бившата югорепублика по пътя към НАТО, като самото наименование на страната е по-маловажният от множество сюжети в регионалните отношения. Това смята македонският политически анализатор Мирослав Резински. Според него все по-голям процент от сънародниците му биха приели достойна промяна на името на страната в името на членство в ЕС и НАТО, предаде . „Много е интересно, че в Гърция нямаше никакви протести по времето, когато в Македония се строяха паметници на Александър Македонски. Когато виждаме, че има усилия на правителствата на Македония и Гърция за решаване на спора и така има шанс за отваряне на вратите на НАТО пред Македония, тези националистически среди се разбунтуваха”, коментира той на фона на поредните мащабни протести в южната ни съседка под надслов „Македония е гръцка”. Атина блокира пътя на Скопие към ЕС и НАТО, защото на своя територия има област Македония и твърди, че има риск от териториални претенции. „Проблемът не е в самото име, то не създава претенции колкото това създава идеологията на македонизма – тази идеология се опитва да наложи и в историята съществуването на отделен македонски народ в 2 милениума назад, от времето на Александър Македонски насам. Тя монополизира целия регион”, коментира Резински. Той отбеляза, че може би за Гърция е по-удобно споровете да са за името, а не за идентичността, защото „може би не е толкова удобно на север от тях да се появят някакви българи”. Анализаторът допълни, че и в Атина има министерство по въпросите на (областите) Тракия и Македония, но това не би трябвало да се чете като териториална претенция към Македония или България. „Има среди, които не искат Македония да влезе в НАТО”, категоричен беше той и посочи към традиционното сътрудничество между Гърция и Сърбия, която се възползва от ситуацията и в момента напредва по пътя си към евроатлантическа интеграция отчасти и за сметка на Скопие. Все пак, по думите на Резински, гръцкото общество съзрява и, въпреки мащаба си, последните протести не са сравними с тези от Солун през 1992-1993 г. „Жалкото е, че Македония загуби 10 години в една безумна политика и загуби доста време, за да покаже пред Гърция и пред международната общност, че няма претенции”, коментира той.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Македонски анализатор: Все повече хора биха приели достойна промяна на името за членство в ЕС и НАТО"}
{"url": "https://trud.bg/%d0%b7%d0%b2%d0%b5%d0%b7%d0%b4%d0%b0-%d0%bd%d0%b0-%d1%82%d0%be%d1%82%d0%bd%d1%8a%d0%bc-%d0%bb%d1%8a%d1%81%d0%bd%d0%b0-%d0%b2-%d0%bf%d0%be%d1%80%d0%bd%d0%be-%d0%ba%d0%bb%d0%b8%d0%bf/", "text": "Деле Али, звезда на „Тотнъм“ и националния отбор на Англия, лъсна в порно клип. Часове след ремито с „Ливърпул“ (2:2) в интернет бе разпространено видео, в което халфът се наслаждава на орални ласки от непозната жена. Очевидно е, че записът се е случил по взаимното съгласие, тъй като Али прави ясни жестове към човека зад камерата, подсказващи за задоволство. Не е изключено операторът да е негов съотборник. Адвокатите на 21-годишния футболист вече се заеха със случая. Това съобщи Каролин МакАтийр, изпълнителен директор на компанията, представляваща младата звезда на „шпорите“. „Няма доказателства, че главното действащо лице във видеото е нашият клиент“, каза Каролин, макар че на записа главното действащо лице много прилича на Али.", "date": "2018.02.05", "title": " Звезда на „Тотнъм“ лъсна в порно клип"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b2-%d0%b6%d0%b8%d0%bb%d0%b8%d1%89%d0%b5-%d0%be%d0%b1%d0%b3%d0%b0%d0%b7%d0%b8-%d0%b1%d0%bb%d0%be%d0%ba-%d0%b2-%d1%88%d1%83%d0%bc%d0%b5%d0%bd/", "text": "Пожар в апартамент на първия етаж обгази жилищен блок на 6 етажа в Шумен. За късмет няма пострадали, дори собственика на горелия апартамент Захари И./65 г./ се отърва невредим. Две пожарни коли и линейка се събраха пред блока на бул.“Ришки проход“26 към 17,30 часа. Собственикът на горящото жилище не бил вътре. Прибрал се и като отворил вратата видял, че гори кухнята. Опитал се да гаси, но задушливия дим му попречил. Съседи го измъкнали от апартамента. Димът обаче изпълнил стълбището на блока и започнал да излиза от прозорците. Спешни медици бяха на мястото, заради възникналата опасност, но не се наложи намесата им.  Огнеборци бързо потушиха огъня. Привечер все още не беше ясно откъде са тръгнали пламъците. „Нямам печка. Нито на дърва, нито електрическа и готварска нямам“, обясняваше пенсионерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Пожар в жилище обгази блок в Шумен"}
{"url": "https://trud.bg/%d0%bf%d0%b8%d0%bb%d0%be%d1%82%d1%8a%d1%82-%d0%bd%d0%b0-%d1%81%d0%b2%d0%b0%d0%bb%d0%b5%d0%bd%d0%b8%d1%8f-%d0%bd%d0%b0%d0%b4-%d1%81%d0%b8%d1%80%d0%b8%d1%8f-%d1%80%d1%83%d1%81%d0%ba%d0%b8-%d0%b8%d0%b7/", "text": "Пилотът на руския изтребител „Су-25“, който бе   в края на миналата седмица над Сирия, се е самоубил с граната, за да не бъде заловен. Това съобщи днес министерството на отбраната в Москва, цитирано от ДПА и ТАСС. Летецът майор Роман Филипов, чиято машина била поразена от преносим зенитноракетен комплекс, катапултирал и паднал на земята в района на населеното място Тел Дебес, намиращо се под контрола на „терористите“, казаха от ведомството. Филипов се отбранявал с личното си оръжие, но когато бил тежко ранен и обкръжен отблизо, се самовзривил с граната. За проявената смелост и героизъм министерството на отбраната ще представи майор Роман Филипов за удостояване със званието „Герой на Руската федерация“. Говорител на групировката „Хаят Тахрир аш Шам“ (Организация за освобождаване на Левант), смятана за сирийски клон на Ал Каида, заяви, че самолетът е свален в отмъщение за руските бомбардировки в Сирия. „Това е за да знаят престъпните нашественици, че нашето небе не е пикник за тях и че не могат да минават, без да заплатят цената“, казва говорителят Махмуд Туркистани, чието изявление е разпространено от свързаната с групировката новинарска агенции, посочи ДПА. Руският „Су-25“ вероятно е бил поразен в десния двигател с ракета с топлинно насочване, изстреляна от ръчна установка върху рамо, казва руски експерт. Това означава, че изтребителят е летял на относително малка височина. Оръжието вероятно е съветска ракета „Стрела“ или американска „Стингър“, твърди Владимир Шаманов, шеф на парламентарната комисия по отбрана, цитиран от агенция Интерфакс. Подвигът на майор Филипов ще заеме достойно място в историята на руската армия, каза днес главнокомандващият на Въздушно-космическите сили (ВКС) на Руската федерация генерал-полковник Сергей Суровикин. По думите му гибелта на летеца е голяма загуба за ВКС и за всички, за които той е бил „истински другар, наставник и образец за подражание“, съобщи ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Пилотът на сваления над Сирия руски изтребител се е самоубил с граната, за да не бъде заловен\t\t\t"}
{"url": "https://trud.bg/%d1%81-12-%d0%bb%d0%b2-%d0%b2%d0%b4%d0%b8%d0%b3%d0%b0%d1%82-%d1%86%d0%b5%d0%bd%d0%b0%d1%82%d0%b0-%d0%bd%d0%b0-%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b0-%d0%be%d1%82%d0%b3/", "text": "Задължителната застраховка “Гражданска отговорност” поскъпва с 10-12 лв., каза за “Труд” Стоян Проданов, изпълнителен директор на застрахователно дружество “Бул Инс”. Това се прави, защото трябва да бъдат увеличени вноските от всяка полица в Националното бюро на българските автомобилни застрахователи (НББАЗ), което плаща обезщетения, ако българи без “Гражданска отговорност” причинят катастрофа в чужбина. Полицата важи за страните от ЕС без допълнително заплащане. Според решение на Международния съвет на застрахователите, НББАЗ трябва да внесе допълнителна банкова гаранция от 4 млн. евро. А причината е, че имаме некоректни играчи на застрахователния пазар, които бавят или въобще не плащат обезщетения в чужбина, научи “Труд” от свои източници. Според официално писмо, изпратено до НББАЗ, има проблеми с две български компании, които се случва да бавят изплащането на обезщетения, а в някои страни дори нямат партньори, които да уреждат изплащането на парите. В резултат двете български компании са поставени под наблюдение от НББАЗ. В момента средната цена на задължителната застраховка “Гражданска отговорност” е под 190 лв. Цената не е адекватна на изплащаните обезщетения, коментира Стоян Проданов. Присъжданите обезщетения в чужбина са много по-високи, спрямо сумите, които се изплащат при катастрофа в България. В редица държави в Европа като Белгия и Франция няма лимит за обезщетенията, ако има пострадали хора при катастрофата. Съдът може да присъдят обезщетения по 5-10 млн. евро, ако българин сгази милионер във Франция. Затова цената на полицата “Гражданска отговорност” ще върви нагоре. Но в случая причината за вдигането на цената е друга.", "date": "2018.02.05", "title": " С 12 лв. вдигат цената на „Гражданска отговорност”\t\t\t"}
{"url": "https://trud.bg/%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8-%d1%81%d0%bf%d0%be%d1%80%d1%82%d0%be%d0%b2%d0%b5-%d0%bc%d0%be%d0%b6%d0%b5-%d0%bd%d0%be-%d0%b1%d0%b5%d0%b7-%d0%bd%d0%b0%d1%81%d0%b8%d0%bb/", "text": "Електронните спортове може да се появят в олимпийската програма, но трябва да претърпят сериозна трансформация, за да отговорят на олимпийските ценности. Президентът на МОК Томас Бах призна, че състезания по набиращите популярност видеоигри е възможно да минат под петте преплетени кръга, тъй като „натоварването, на което са подложени участниците, е не по-малко, отколкото на тези в традиционните спортове“. „Но това не е единственият критерий, по който решаваме какво да включим в програмата – призна Бах. – За нас е важно да не изневеряваме на ценностите си. На олимпиадата няма място за игри, в които има убийства и се поощрява насилието и дискриминацията.“ В олимпийското село явно няма място за война, но има за любов. Организаторите ще раздадат рекордните за зимни игри 110 000 кондома на спортистите, треньорите и членовете на екипите. Гостите на селото ще трябва доста да се постараят, тъй като състезателите са малко под 3000, а игрите продължават две седмици. Бройката обаче е далеч от абсолютния „олимпийски“ рекорд 450 000, колкото бяха предпазните средства на летните игри в Рио преди 2 години.", "date": "2018.02.05", "title": " Електронни спортове? Може, но без насилие"}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%b2%d0%ba%d0%b0%d1%80%d0%b2%d0%b0%d1%82-%d0%b7%d0%b0-%d0%bd%d0%bf-%d0%bf%d0%b8%d1%80%d0%b8%d0%bd-%d1%81%d1%82%d0%b0%d1%80%d0%b8%d1%8f/", "text": "Старият Гьобелсов принцип, че една лъжа, повторена сто пъти, става истина, се опитва да бъде вкарана в момента по отношение на Национален парк „Пирин“, заяви министърът на околната среда и водите Нено Димов пред  . Той подчерта, че разбира добре, че някои протестиращи са наистина притеснени за бъдещето на парка, но други градят политическа кариера чрез протестите: „Тук говорим за две групи. Едната има чисто политически цели и има политически опорки. Това подвежда една друга група, която вярвам, че искрено са притеснени от развоя“. Димов напомни, че в Национален парк „Пирин“ ще се строи само върху 2% от територията, а не върху 48%, както твърдят протестиращите. 48% от Пирин е равно на 200 кв. км., което отговаря на площта на Пловдив, Бургас и Варна, взети заедно. Става дума за водохващане за питейни нужди, което е изписано в чл. 21 от Закона е записано това, припомни министърът. Той обясни, че законът е над устройствения план и дори да пише друго в плана, законът има преимущество. Екоиновациите са приоритет на триото Естония-България-Австрия и това ще е основна тема за България, каза още Димов. От гледна точка на околната среда това е най-сериозната тема в световен мащаб, допълни той. „450 хиляди европейци умират годишно то мръсния въздух. София далеч не е най-мръсният град, но все още не сме постигнали това, което трябва“, каза още екоминистърът. Миналата седмица имаше среща, при която посредничих между Столична община и гражданското сдружение, което замерва въздуха в София и страната, както и учени, обясни той и допълни, че вратите му са винаги отворени. „Като система ние имаме малко, но много точни станции, а те имат много, но не толкова точни. Комуникирайки помежду си, ще имаме много по-ясна картина“, каза още Димов и допълни, че учените трябва да намерят правилната комуникация между двете системи, като това ще стане в рамките на шест месеца. „Битовото отопление е основният източник, а вторият проблем е автомобилният транспорт. Индустрията е трети“, напомни Нено Димов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Нено Димов: Вкарват за НП „Пирин“ стария гьобелсов принцип, че една лъжа, повторена сто пъти, става истина"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-%d0%bf%d0%b5%d1%89%d0%b5%d1%80%d0%b0-%d0%b1%d0%b8%d1%81%d0%b5%d1%80%d0%bd%d0%b0-%d0%bd%d0%b0-%d0%bf%d0%be%d0%bf%d1%80%d0%b0%d0%b2/", "text": "До 20 май трябва да приключат строителните работи по пещера „Бисерна“, част от Природен парк „Шуменското плато“, каза директорът Васил Василев. В понеделник бяха отбелязани 38 г. от учредяването на парка, в който има над 550 вида растения и се обитава от над 350 вида безгръбначни и 240 вида гръбначни животни. Повторният ремонт на пещерата е започнал, но в момента вътре не може да се работи, защото зимуват 14 вида прилепи. Строителството ще се довърши след 20 април. Очаква се до 20 май всичко да е готово, но точно кога ще бъде отворена красивата пещера за посетители, ще се преценява заедно със специалисти от БАН. Атрактивната пещера „Бисерна“ /още известна като „Зандана“/ трябваше да отвори миналата година след обновление по европроект за 4,8 млн.лв., който обхвана и други маршрути от парка. В отговор на депутатско питане миналата седмица министъра на земеделието Румен Поражанов е пояснил, че се налага повторно изграждане на тунелната връзка на входа на пещерата, която трябва да осигури благоприятни условия за прилепите. Поради неправилно изготвено техническо задание, при първоначалното изграждане на тунелната връзка са използвани материали, които не съответстват на специфичните хидроклиматични условия в „Бисерна“ и връху изградената конструкция избила плесен. Проверка на Изпълнителната агенция по горите е констатирала нарушенията и те са станали причина за освобождаване на предходния директор на парка в края на м.г.  От дирекцията на парка отчетоха в понеделник, че 9 заслона и други зони на отдих, които бяха осиновени от фирми, организации и детски градини преди повече от година, се стопанисват перфектно. За тях се полагат грижи, но не липсват и вандали, които трошат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Ремонтът на пещера „Бисерна“ на поправителен"}
{"url": "https://trud.bg/%d0%bd%d0%b0%d0%b4-5-%d0%bc%d0%bb%d0%bd-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d1%81%d0%b0-%d0%bf%d0%be%d0%bb%d1%83%d1%87%d0%b8%d0%bb%d0%b8-%d1%83%d0%b1%d0%b5%d0%b6%d0%b8%d1%89%d0%b5/", "text": "Последните данни на Европейската организация за подкрепа на искащите убежище (EASO) показват, че в периода от 2011 до 2017 година в Европа са пристигнали 5,136,383 мигранти, пише електронното издание на гръцкия вестник Protothema. Според данните на EASO: 303,105 молби за предоставяне на убежище са одобрени през 2011 година, 335,365 през 2012-а, 431,000 през 2013-а, 660,000 през 2014-а, 1,4 милиона през 2015-а, 1,3 милиона през 2016-а и 706,913 през 2017-а. Повечето от молбите са на граждани от Сирия, Ирак, Афганистан и Пакистан. Останалите в топ 10 са държави от Третия свят. Единствените изключения в списъка са мигрантите, дошли от Албания. Докато мигрантската криза далеч не е свършила, бройката показва бързо променящата се демографска картина в Европа, смятат от Protothema. Според редакцията, лошите новини са, че бройката може да е много по-голяма, тъй като множество бежанци не са официално регистрирани. От гръцкия вестник добавят, че големият брой (нелегални) мигранти е причина интеграцията им да е изключително трудна и капсулирани и паралелни общности вече са се появили в няколко европейски страни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Над 5 млн. мигранти са получили убежище в Европа през последните 7 години"}
{"url": "https://trud.bg/%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f%d1%89%d0%b8%d1%82%d0%b5-%d0%b7%d0%b0-%d1%88%d0%b8%d1%80%d0%be%d0%ba%d0%b0-%d0%ba%d0%be%d0%b0%d0%bb%d0%b8%d1%86%d0%b8%d1%8f-%d0%b2-%d0%b3%d0%b5/", "text": "Повече германски инвестиции в еврозоната и край на налагането на политика на затягането на коланите. За това са се договорили днес в преговорите за съставяне на широка коалиция Християндемократическия съюз, Християнсоциалния съюз и Германската социалдемократическа парти, съобщи лидерът на социалдемократите Мартин Шулц, предаде БНР. На преговорите, които се очакваше да приключат снощи, но продължават и днес, остава да се постигне споразумение за социалната политика. Но какъвто и да е резултатът, Шулц е обещал той да бъде подложен на своеобразен референдум сред 440-хилядната членска маса на партията му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Преговарящите за широка коалиция в Германия постигнаха съгласие за политика на повече инвестиции и по-малко икономии"}
{"url": "https://trud.bg/9-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d1%87%d0%b5-%d0%bf%d0%be%d1%87%d0%b8%d0%bd%d0%b0-%d0%b2-%d0%b1%d0%be%d1%80%d0%be%d0%b2%d0%b5%d1%86/", "text": "Около 17 часа днес е постъпила информация от медицински екип на МБАЛ- Самоков за смъртта на 9- годишно момче. По първоначални данни детето е колабирало в района на курорта, където е било с родител, съобщиха от пресслужбата на МВР. Екип на Планинска спасителна служба е оказал съдействие за транспортирането му до болницата. По данни на близките му детето е имало заболяване. Предприети са всички процесуално- следствени действия за изясняване на причините и обстоятелствата по случая.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " 9-годишно момче почина в Боровец"}
{"url": "https://trud.bg/%d0%bc%d0%b8%d1%88%d0%b5%d0%bb-%d0%b1%d0%b0%d1%80%d0%bd%d0%b8%d0%b5-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%b8-%d0%b5%d1%81-%d0%bd%d0%b5-%d0%bc/", "text": "Великобритания и Европейският съюз не могат да си позволят да губят време в преговорите за излизането на кралството от ЕС. Това заяви главният преговарящ от ЕС за Брекзит Мишел Барние преди срещата, която ще се състои днес, предаде ТАСС. „Нямаме нито минута, за губене. Трябва да постигнем споразумение, а имаме толкова много неща за вършене. По тази причина взехме решение за ускоряване на работата“, каза Барние. На въпрос какво мисли за намерението на Великобритания след развода с ЕС да напусне и митническия съюз, той отговори: „Трябва да уважаваме червените линии, поставени от британското правителство, но те трябва да уважават правилата, които са в сила в ЕС“. По-късно днес Барние ще се срещне с британския министър за Брекзит Дейвид Дейвис. Поредният кръг от преговори между Лондон и Брюксел ще стартира на 6 февруари в белгийската столица. Агенция Прес Асошиейшън, позовавайки се на източници от канцеларията на британския премиер Тереза Мей, съобщи, че Великобритания ще излезе от митническия съюз след прекратяване на членството си в Евросъюза. Вестник „Сънди Таймс“ информира по-рано, че Мей може да бъде свалена от своя пост, ако продължи да следва плановете за оставането на Обединеното кралство в митническия съюз. Според сведения на изданието, евроскептиците от Консервативната партия са се свързали с външния министър Борис Джонсън и са се договорили, че в случая на принудително оттегляне на Мей, вицепремиер ще стане министърът на околната среда Майкъл Гоув, а твърдият привърженик на Брекзит Джейкъб Рийс-Мог ще оглави министерството на финансите. Съответно самият Джонсън ще бъде премиер на страната. Преговорите за Брекзит трябва да продължат до ноември 2018 г., след което страните ще имат половин година за ратифицирането на постигнатите споразумение в националните парламенти. Самият Брекзит трябва да се състои на 29 март 2019 г., след което ще настъпи преходен период, който ще продължи до 31 декември 2020 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Мишел Барние: Великобритания и ЕС не могат да си позволят да губят време в преговори за Брекзит"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-111/", "text": "Това сочи изследване на незаконната търговия в България. Рекорден спад в Свиленград – потреблението намаля от 44% на 8% за три месеца.           Манол Глишев, Асен Генов и още няколко техни сподвижници искат радикализация. Утре в 18:30 се събират пред Министерския съвет, уж за Пирин.       Представителите на търговските палати на двете страни подписаха мeморандум за сътрудничество.         Трудово-правна консултация на „Труд“.           Направи марка от името си, слагаше българщината над всичко. Не подкупвам децата си, защото това би означавало, че не ги обичам, казваше бизнесменът, който почина внезапно.         Шокът от разкритията на републиканците за злоупотребите на демократическата върхушка е вече голям, но тепърва ще се разраства. Изглежда най-после Путин и Тръмп успяха да установят оперативна връзка за сътрудничество срещу общия си враг – демократите – анализ на Валентин Хаджийски.           Затворниците намаляха до 7000, може и още, казва проф. Николай Проданов, зам.-министър на правосъдието, в интервю за „Труд“.             Отхвърлянето на същността му е защита на европейската и християнската цивилизация, на човешката цивилизация – анализ на Владимир Костов, специално за „Труд“.       Капра? Копола? Бигелоу? Изборът на водещия кинокритик на в. „Гардиън”           Силует на проф. Александър Чирков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Вижте акцентите в броя на вестник „Труд“ във вторник, 6 февруари 2018"}
{"url": "https://trud.bg/%d0%ba%d0%be%d0%bb%d0%ba%d0%be-%d0%b7%d0%b0%d0%bf%d0%bb%d0%b0%d1%82%d0%b8-%d0%bc%d0%be%d0%b6%d0%b5-%d0%b4%d0%b0-%d0%bf%d0%be%d0%bb%d1%83%d1%87%d0%b8%d1%82%d0%b5-%d0%bf%d1%80%d0%b8-%d0%bf%d1%80%d0%b5/", "text": " Здравейте! При какви условия мога да прекратя трудовия си договор по взаимно съгласие срещу обезщетение от работодателя и до колко заплати могат да се уговорят да получа?  В. Йоранов, гр. София  Съгласно чл. 331, ал. 1 от Кодекса на труда /КТ/, работодателят може да предложи по своя инициатива на работника или служителя прекратяване на трудовия договор срещу обезщетение. Ако работникът или служителят не се произнесе писмено по предложението в 7-дневен срок, се смята, че то не е прието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Колко заплати може да получите при прекратяване на договор по взаимно съгласие"}
{"url": "https://trud.bg/%d1%88%d1%83%d0%bc%d0%b5%d0%bd-%d0%bf%d1%80%d0%b5%d0%b4-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%be%d1%82-%d0%b3%d1%80%d0%b8%d0%bf/", "text": "Случаите на грип в Шумен се увеличават, региона е пред епидемия. Болните са 216 на 10 000 души население, каза д-р Марко Марков, директор на Дирекция „Надзор на заразните заолявания“ в РЗИ-Шумен. Предходната седмица болните са били 195 на 10 000. За област Шумен границата е 232-ма души. В момента учениците са в междусрочна ваканция, връщат се на чиновете в сряда и тогава ще се прецени дали отсъстващите са много. В края на миналата седмица са липсвали средно по 23% от децата в клас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Шумен пред епидемия от грип"}
{"url": "https://trud.bg/%d0%bd%d0%b5%d0%b6%d0%bd%d0%b8-%d0%b5%d0%ba%d1%81%d0%bf%d0%bb%d0%be%d0%b7%d0%b8%d0%b8-%d0%b2-%d0%ba%d0%b0%d1%80%d1%82%d0%b8%d0%bd%d0%b8%d1%82%d0%b5-%d0%bd%d0%b0-%d1%86%d0%b2%d0%b5%d1%82%d0%b8/", "text": "Художничката Цветелина Русалиева – Цвети представя втората си самостоятелна изложба. Това става на 6 февруари, вторник, от 18.30 ч. в „Къщата на София“ на ул. Миджур № 12 – артцентър, радващ се на голяма популярност още от откриването си през септември м. г. Творческият дебют на младата художничка се състоя преди 5 години в Дома на Европа (ул. Раковски, №124) с голяма експозиция под наслов „Мостове“. Още на следващата година тя бе поканена в Берлин, където пожъна значим успех. Една след друга се заредиха самостоятелни изяви в Саарбрюкен, 2015; в Ню Йорк, 2016; участие в обща изложба в Палермо през 2017-а. Нека припомним още, че Цвети от десет години успешно се изявява като галеристка на Галерия за съвременно изкуство София 79, а в последно време и като автор на ефектни бижута. За новата експозиция Цвети е подбрала да покаже на почитателите си част от последните си картини – 12 платна – цветови импресии от връхлетели емоции, избистрени в стройна органична цялост в своята хаотична видимост. Живописта на Цветелина Русалиева е огледално отражение на душевната й нагласа. Нейният художествен изказ не крещи и не се натрапва, той присъства със своята искреност и свенлива изповед. Ако някой реши да търси тълкувание на композициите й, ще бъде затруднен, както не може да се облече в точни думи експлозията от преживявания… Колкото и да е експресивен и наситен с провокативни багри рисунъкът в последните творби на художничката, вижда се, че тя не може да напусне романтичната си същност. Сред амалгамата от контриращи и допълващи се нюанси в композиционните решения винаги някъде – било в акцент или зад едва доловим силует, прозира присъствието на онази така характерна за изкуството на Цвети „калория нежност“, заради която ценителите на нейното изкуство я разпознават безпогрешно, връщат се, за да отнесат със себе си загадъчния полъх на видяното.", "date": "2018.02.05", "title": " Нежни експлозии в картините на Цвети\t\t\t"}
{"url": "https://trud.bg/%d0%b1%d0%b8%d1%81%d0%b5%d1%80-%d0%b3%d1%80%d1%8a%d0%bd%d1%87%d0%b0%d1%80%d0%be%d0%b2-%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0-%d1%8e%d0%b1%d0%b8%d0%bb%d0%b5%d0%b9-%d1%81-%d0%b8%d0%b7/", "text": "Художникът Бисер Грънчаров ще отбележи 50 години с изложба в Градска художествена галерия в Благоевград. Откриването на експозицията ще се състои на 6 февруари /вторник/ от 18.00 часа. Публиката ще има възможност да види 63 картини живопис. Повечето от тях са създадени специално за юбилея. Една от изненадите, които художникът е подготвил за неговите почитатели, е свързана с началото на неговия творчески път. Бисер Грънчаров е роден през 1968 г. в Благоевград. Работи в областта на живописта. Има участия в дружествени, регионални и национални изложби. Негови картини са притежание на частни колекции в Съединените щати, Германия, Франция, Норвегия, Япония, Италия, Ирландия, Исландия, Гърция. Бисер Грънчаров работи в областта на маслената живопис-авторски икони и абстракции. Картините му са наситени с експресивен динамизъм, образи, разпадащи се под стремителния замах на четката и възраждащи се за нов живот, в едно иреално измерение, изградено чрез умели колоритни съчетания и елегантна виртуозност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Бисер Грънчаров отбелязва юбилей с изложба в Градска художествена галерия в Благоевград"}
{"url": "https://trud.bg/%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%bc%d0%be%d0%b6%d0%b5-%d0%b4%d0%b0-%d0%bd%d0%b0%d0%b4%d0%b3%d1%80%d0%b0%d0%b6%d0%b4%d0%b0%d0%bc%d0%b5-%d0%be%d1%82%d0%bd%d0%be%d1%88%d0%b5/", "text": "Имаме много общи позиции с Малта и от тук нататък може само да надграждаме добрите си отношения с повече търговия, бизнес, повече обмен на туристи и студенти. Това заяви вицепремиерът и министър на външните работи Екатерина Захариева след среща с министъра на външните работи и насърчаване на търговията на Малта Кармело Абела, предаде БГНЕС. Имаме и много общо по други причини – и двете страни сме на кръстопъти, гордеем се с историята си, имаме повече туристи на година, отколкото е нашето население, каза Захариева. „Така, че имаме много общо, по което да работим заедно. Имаме обща визия и по позицията за Брекзит, за бъдещата финансова рамка, и за миграцията и мигрантите“, заяви още вицепремиерът. От своя страна министърът на външните работи и насърчаване на търговията на Малта Кармело Абела поздрави България по линия на председателството на Съвета на ЕС. За нас ще бъде удоволствие да работим с вас и в идните пет месеца по линия на председателството, допълни той. „Изключително удовлетворен съм, че двете ни държави споделят множество общи позиции в рамките на ЕС. Това ни дава допълнителна възможност да надграждаме двустранните ни отношения“, посочи Абела. „За нас е удоволствие да споделяме с Балканите опита ни от председателството на Съвета на ЕС. Успяхме успешно да ръководим съвета в рамките на 6-месечното председателство. Затова за нас е удоволствие и ще продължаваме да споделяме с вас нашия опит, ще продължаваме да имаме отворени отношение към вас по линия на председателството и по линия на двустранните ни отношения“, увери още Абела. На въпрос относно нова мисия на Фронтекс за мигрантите, Абела поясни, че Малта вече се е запознала с новия оперативен план от Фронтекст и вижда, че в него се предвижда драстично редуциране на ареала, в който тази операция ще се осъществява и силите се преместват на север. „Макар че Фронтекс твърди, че няма промяна в оперативния план и ще покрият същите мигрантски потоци и пътища, при нас се заражда притеснение защо вместо да останат силите по-близко до страните, от които произхождат мигрантите, те се предвижват на север“, посочи той. „Не сме съгласни с новия оперативен план. Не бяха проведени достатъчно консултации не само с Малта, но и с другите засегнати държави. Нашата държава трябва да се справя с много проблеми, притеснени сме от този нов оперативен план“, допълни Абела. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.05", "title": " Захариева: Може да надграждаме отношенията си с Малта с повече търговия, бизнес и обмен на туристи"}
