{"url": "https://trud.bg/%d0%bc%d0%b5%d0%b4%d1%81%d0%b5%d1%81%d1%82%d1%80%d0%b8%d1%82%d0%b5-%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%b4%d0%b0%d0%bb%d0%b0%d0%b2%d0%b5%d1%80%d0%b8-%d0%b2-%d0%b1%d0%be%d0%bb%d0%bd/", "text": "Протестиращите закъсняха половин час, Борисов ги изчака „Писна ни да крадем от нашите пари, от нашите пенсии заради фалшиви болници и далавери на лекари, които само фиктивно са записани в състава на болници. Крайно време е да разберете какво става в здравеопазването. Парите за здраве трябва да започнат да отиват за здравето на хората, а не в джобовете на лекари. Искаме реални проверки!“ Това споделиха пред премиера Бойко Борисов протестиращите медицински сестри. А министър-председателят светкавично извика МВР-министъра Младен Маринов, за да поеме лично най-скандалните случаи в здравеопазването. „Извикайте веднага Маринов!“, каза премиерът видимо ядосан за схемите за източване на парите за здраве. Срещата с жените в бели престилки спешно бе пренасочена от 10.00 часа във вторник за понеделник вечерта. Сестрите обаче закъсняха с половин час, но премиерът ги изчака търпеливо заедно с вицепремиера Томислав Дончев, здравния министър Кирил Ананиев и социалния министър Деница Сачева. „От 1,3 млрд. бюджетът за здраве стана 3 млрд. лева, а здравеопазването е приоритет на правителството”, припомни Борисов. До извънредната среща на „Дондуков“ 1 се стигна, след като в неделя недоволните вдигнаха палатков лагер пред Министерския съвет и останаха през нощта в него. Начело на протеста е Мая Илиева, която оглави новоучредения Синдикат на медицинските специалисти. „Искаме стартово възнаграждение от две минимални работни заплати, защото виждате, че нашите колеги заминават навън“, заяви Илиева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tМедсестрите разкриха далавери в болници, Борисов извика спешно вътрешния министър\t\t\t"}
{"url": "https://trud.bg/%d0%bf%d1%80%d0%be%d1%84-%d0%b8%d0%b2%d0%be-%d0%bf%d0%b5%d1%82%d1%80%d0%be%d0%b2-%d0%b2-%d1%81%d0%be%d1%84%d0%b8%d1%8f-%d0%bc%d0%be%d0%b6%d0%b5-%d0%b4%d0%b0-%d1%81%d0%b5-%d1%80%d0%b0%d0%b7%d0%bf/", "text": "От тази есен кардиологът кардиологът проф. Иво Петров, медицински директор и началник на клиника, е и заместник-председател на Столичния общински съвет. Като начало той се надява в столицата да се въведат практики за разполагане на автоматични дефибрилатори в ключови точки в милионния град, с които да се спасяват човешки животи. „Необходимо е да се прилагат предпазните мерки навреме, а не когато се случат клиничните епизоди, за да не харчим големи средства за комплексни клинични епизоди. За някакво революционно преобръщане на тенденции трудно може да се говори, да се получават епохални, глобални, внезапни промени, но има неща, които може да се оптимизират, има практики, които може да се взаимстват, не изцяло да се копират. Практики, които спасяват човешки живот – като автоматични кардио-дефибрилатори на обществено посещаеми места“, заяви пред   проф. Петров. „Тема, която повдигаме от Дружество на кардиолозите в България за обществено обсъждане и обществено одобрение в България. Намираме одобрение, но е необходимо и съдействие на институциите – обикновени хора да предотвратяват внезапна смърт с тези дефибрилатори. Такова състояние може да се прекрати с прилагане на електрошок с автоматичен дефибрилатор. Има множество страни, където се прилага, няма да ми стигне време да ги изброя. В Индия или Куба също са инсталирани такива дефибрилатори. Ние оставаме като изчезващо животно, страна, която не е въвела тези методи, и на мен това ми е странно. Не мога да съобщя, че това ще се въведе в София, няма твърда индикация, че ще бъде прието, но имаме най-голям съюзник в лицето на БЧК, особено от д-р Тодоровска. Там са ангажирани с доброволно обучение на хора вкл. и за работа с автоматичните дефибрилатори. Един пилотен проект, който съм сигурен, че ще е успешен, ще убеди институциите, че такъв метод може да бъде приложен“, убеден е проф. Петров. Според него в милионна София може да се разположат между 500 и 1000 такива автоматични кардио-дефибрилатори. „Поне четвърт от населението на България живее в София, мисля че между 500 и 1000 такива дефибрилатори може да бъдат инсталирани на точки като метростанции, концертни зали, стадиони, големи заводи, големи медицински заведения, разбира се, университети. Така че трябва да се мисли в тази насока, институциите да работят заедно. Една от спънките при предишната кампания преди 4-5 години бе тезата, че само лекари трябва да се обучават, а това не е вярно. В другите страни могат да се обучават и полицаи, планински спасители, пожарникари, учители, тоест огромни кръгове от обществото биха имали капацитета да управляват такъв автоматичен апарат. Това му е акцентът. С колеги си коментирахме, че простичките указания трябва да се преведат на български и употребата става доста проста“, предлага кардиологът. Разбрахме, че държавата Израел от 25 години има електронни данни за здравния статус на населението си. Ние, бидейки от 30 г. демократична държава, би трябвало да вземем това решение за надеждни електронни данни, заяви проф. петров. „От 25 г. ние говорим за това – съвпадението с тях са тези 25 години: ние оттогава говорим, а те преди 25 г. са го въвели“, посочи проф. Петров. „Естония, например, го е въвела преди 10 години, в момента се считат за едни от отличниците за електронизация на обществото, особено в здравеопазването. Върнах се преди няколко дни от Израел с дъщеря ми, където тя е лекар, от един конгрес за иновации. Едни от най-важните изводи в кардиологията се базират на данни от скандинавските страни, там имат едни фантастични регистри, наричани днес платформи, които да следваме за вземане на данни за правилни статистически решения. Има афоризъм: в момента златото и нефтът са изместени като ценност от данните. Ние сме принудени да направим електронизация за събиране на данните“, категоричен бе кардиологът. Той изброи и рисковите фактори за заболеваемостта в обществото ни. „Обществото и хората, които се занимават със здравето, трябва да обръщат внимание именно на това – голяма част от причините са и социални, неподвластни на желанието на лекаря. Замърсеният въздух е от големите рискови фактори, нивото на шума, социалният стрес – навързани са нещата, разностранни и разнопосочни. От значение е да променим начина на хранене, на живот, да намалим стреса, да живеем в екологично чиста среда, дори нивата на заплащане, и те имат значение. С риск да звуча цинично, но бедните общества са по-болни общества, тези общества с по-голямо разделение също са по-болни. Има много фактори и ние, ако подхождаме социално отговорно, а не само медицински отговорно, трябва да обръщаме внимание на тези фактори, за да запазваме здравето на обществото колкото се може по-дълго. Това е най-голямата ценност на едно общество“, припомни проф. Петров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tПроф. Иво Петров: В София може да се разположат между 500 и 1000 автоматични кардио-дефибрилатори\t\t\t"}
{"url": "https://trud.bg/%d0%ba%d0%be%d0%bc%d0%b5%d0%b4%d0%b8%d1%8f-%d0%b7%d0%b0-%d0%be%d0%b1%d1%80%d0%b0%d1%82%d0%b5%d0%bd-%d0%b8%d1%81%d1%83%d1%81-%d1%8f%d0%b4%d0%be%d1%81%d0%b0-%d1%85%d1%80%d0%b8%d1%81%d1%82%d0%b8%d1%8f/", "text": "Глобалната платформа за филми и сериали „Нетфликс” пусна бразилска комедия, в която Исус Христос е хомосексуалист. Заглавието на гаврата е „Първото изкушение на Христос” и разказва как Исус и неговият „приятел” Орландо отиват на парти в дома на Мария и Йосиф, където двамата трудно прикриват връзката си. Филмът нарочно е пуснат през декември, за да ядоса максимално много вярващите християни около празниците. Синът на бразилския президент Жаир Болсонаро Едуардо написа: „Подкрепяме свободата на изразяване, но струва ли си да атакуваш вярата на 86% от населението на страната?” В Интернет започна и петиция за забраната на филма, подписана от 1,4 милиона човека. Други критици на провокацията на „Нетфликс” посочиха, че уж смелите артисти и холивудски компании се подиграват единствено с християнството и никога дори не биха си помислили да направят подобен филм за исляма. А ако някой независим от тях автор на филми случайно тръгне да снима подобно нещо, те ще са първите, които ще се опитат да го цензурират, бойкотират и демонизират. Именно двойният стандарт, страхливостта и лицемерието на Холивуд ядосват най-много хора, които нямат нищо против екранните провокации. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tКомедия за обратен Исус ядоса християните\t\t\t"}
{"url": "https://trud.bg/%d1%82%d0%b5%d0%bb%d0%b5%d1%84%d0%be%d0%bd-112-%d1%81%d0%b5-%d0%b8%d0%b7%d0%b4%d1%8a%d0%bd%d0%b8-50-%d0%bc%d0%bb%d0%bd-%d0%bb%d0%b2-%d1%85%d0%b0%d1%80%d1%87%d0%b0%d1%82-%d0%b7%d0%b0-%d0%bd%d0%be/", "text": "Софтуерът на 112 е остарял Системата ще е готова до 2021 г. Нова система за приемане на спешните повиквания и управление на ресурсите към службите за спешно реагиране предстои да бъде изградена до 2021 г. Това става ясно от публикувана концепция на МВР на сайта за обществени консултации. “Софтуерно приложение на автоматизираната информационна система на 112 е остаряло и от началото на 2021 г. няма да се поддържа от доставчика. Това ще доведе до спиране на услугата, гарантираща непрекъснат, бърз и безплатен достъп до службите за спешно реагиране за получаване на помощ при спешни случаи, с цел защита на живота, здравето, сигурността и имуществото им и в определени ситуации би застрашило националната сигурност”, посочват от МВР. Според експертите на ведомството съществуващата система не позволява интегрирането на нови съвременни услуги и функционалности. Проблемът с телефон 112 е от няколко години. Още през 2016 г. тогавашният вътрешен министър Румяна Бъчварова обяви, че ще се изгражда нова система, която ще струва около 50 млн. лв. В концепцията на МВР няма прогнозна стойност, там е посочено, че в срок до 16 месеца от приемането є трябва да се подготви и проведе обществена поръчка с възложители МВР и МЗ, както и да се въведе в експлоатация новата система, базирана на единна платформа. От документа става ясно, че сегашната система на тел. 112 има много проблеми – липсва информационен обмен на районни центрове 112 със съществуващите и използвани от службите за спешно реагиране комуникационно-информационни системи, получава се грешна информация за местоположението на инциденти, неточна е информацията за локализация на повикващия. Бъдещата информационно-комуникационна платформа на НС 112 ще бъде изградена на база единна платформа, интегрираща всички необходими функции за комуникация, функционалности, услуги за обмен на информация, така че информацията, подадена от гражданите на телефон 112, да достига бързо до службата за спешно реагиране, пише в концепцията. Там е посочено, че съществуващите и бъдещи услуги трябва да бъдат изцяло вградени в единната платформа.   Пишем в чата и пускаме видео за помощ Схемата на бъдещата модерна платформа показва, че системата 112 ще бъде изградена на база единна платформа, интегрираща всички необходими функции за комуникация, функционалности, услуги за обмен на информация, така че информацията подадена от гражданите на телефон 112 да достига бързо до реагиращите единици. Сигналите ще могат да се подават в чат през социалните мрежи, чрез видео, от граждани със слухови и/или говорни увреждания и др. Платформата трябва да бъде създадена като централизирана система на национално равнище, като предоставя възможност за гъвкава организация, с цел например да бъде разпределена в икономическите региони. Предоставя възможност за обмен на информация с други системи, включително при случаи, свързани с необходимостта от трансгранично сътрудничество. Сред предимствата на новата система ще са и съкращаване на времето за изпращане на помощ до мястото на инцидента. Ще бъде внедрено eCall от ново поколение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tТелефон 112 се издъни, 50 млн. лв. харчат за нов\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-544/", "text": "Телефон 112 се издъни, 50 млн. лв. харчат за нов Единният номер за спешните повиквания ще е по-достъпен, твърдят от МВР.             „Бонус-малус” – шанс за справедливост на пътя Важно е как караме 12 месеца след старта на системата.         Колко часа на ден може да се работи Трудово-правна консултация на „Труд“.             Отрицателни лихви по депозитите са възможни при свръхликвидност Еднакви такси за теглене на пари от банкомат в чужбина и в страната, казва Виолина Маринова, председател на УС и главен изпълнителен директор на Банка ДСК, в интервю за „Труд“.         Новият зелен курс на ЕК – тоталитарна приумица с летални последици Анализ на Кузман Илиев.         Измислен “език” за политическа употреба Цялата кратка история на отношенията между България и суверенна и независима Република Македония е белязана от спорадични избухвания на този спор – коментар на Костадин Филипов.             Карибска котка Силует на “Мис Свят 2019” Тони-Ан Сингх. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tВижте акцентите в броя на вестник „Труд“ във вторник, 17 декември 2019\t\t\t"}
{"url": "https://trud.bg/%d1%80%d0%b5%d0%ba%d0%be%d1%80%d0%b4%d0%b5%d0%bd-%d0%b1%d1%80%d0%be%d0%b9-%d1%81%d0%b4%d0%b5%d0%bb%d0%ba%d0%b8-%d1%81-%d0%b8%d0%bc%d0%be%d1%82%d0%b8-%d0%be%d1%82-%d0%ba%d1%80%d0%b8%d0%b7%d0%b0%d1%82/", "text": "Нарастват със 7,8% на годишна база през третото тримесечие В Бургас увеличението е с 6,8% Сделките с имоти в София достигнаха нов рекорден брой за периода след световната финансова криза от 2008 г. От юли до септември в столицата са вписани 6874 сделки с имоти, което е ръст със 7,8% спрямо третото тримесечие на миналата година, показват данни на Агенцията по вписванията. Това е най-големият брой вписани сделки с имоти в столицата между юли и септември от 2008 г. насам, когато са били 8866. Важно е да се подчертае, че в Агенцията по вписванията не регистрират сключените сделки на етап “в строеж”, които се вписват чак когато сградата получи разрешение за ползване. Сделките в начален етап на строителството стават все по-предпочитани, но техният ръст ще бъде отчетен в данните на Агенцията по вписванията на по-късен етап. Пазарът на недвижими имоти в София може да отчете най-добрата година от кризата насам. След вялото начало на годината ръстът на сделките с имоти в столицата се ускори до 7,7% през второто тримесечие, а през третото се постига още по-добър резултат. Общо за месеците от януари до септември в София са вписани 20 185 сделки с имоти, като броят им е нараснал с 5,5% спрямо същия период на предходната година. Спрямо 2015 г. ръстът на вписаните сделки е още по-впечатляващ – с близо 20%. В Бургас тенденцията за ръст на вписаните сделки с имоти се запазва. През третото тримесечие в морския град са вписани 1815 продажби, като броят им нараства с 6,8% спрямо същия период на миналата година. Общо за първите девет месеца на годината ръстът на вписаните сделки с имоти в Бургас достига 6,9%. Сериозен ръст на сделките от 7,72% през третото тримесечие има и в Стара Загора. За цялата страна през третото тримесечие са вписани 55 897 сделки с имоти, както и 11 083 законни и договорни ипотеки. За периода от януари до септември са вписани общо 147 609 сделки с имоти, сочат данни на Агенцията по вписванията. Общо в 10 града на страната са сключени повече от 1000 сделки с имоти в периода от 1 юли до 30 септември, което означава, че купувачите в тях са много активни. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tРекорден брой сделки с имоти от кризата насам\t\t\t"}
{"url": "https://trud.bg/%d0%ba%d0%be%d0%bb%d0%ba%d0%be-%d1%87%d0%b0%d1%81%d0%b0-%d0%bd%d0%b0-%d0%b4%d0%b5%d0%bd-%d0%bc%d0%be%d0%b6%d0%b5-%d0%b4%d0%b0-%d1%81%d0%b5-%d1%80%d0%b0%d0%b1%d0%be%d1%82%d0%b8/", "text": "Въпрос:  Законно ли е да работя повече от 8 часа на ден? Имам трудов договор за 8 часа и искам да започна работа на още едно място, но ми казаха, че там трябва да сключа договор за работа на половин работен ден. Така ли е? Има ли законова разпоредба, която да ме ограничава? Хр. Петров, гр. Ихтиман Отговор:  Съгласно чл. 110 от Кодекса на труда (КТ) работникът или служителят може да сключи трудов договор с работодателя, при когото работи, за извършване на работа, която не е в кръга на неговите трудови задължения, извън установеното за него работно време. Пълният отговор четете в броя на вестник „Труд“ във вторник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tКолко часа на ден може да се работи\t\t\t"}
{"url": "https://trud.bg/%d0%b1%d0%b8%d0%b2%d1%88%d0%b8%d1%8f%d1%82-%d0%b5%d0%ba%d0%be%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b5%d0%b2%d0%b4%d0%be%d0%ba%d0%b8%d1%8f-%d0%bc%d0%b0%d0%bd%d0%b5%d0%b2%d0%b0-%d0%ba/", "text": "Този случай не е изолиран и независимо, че в момента има неяснота за какво става дума, напълно е възможно да се окаже, че това съобщение в италианските медии не отразява действителността. Това каза пред   Евдокия Манева, бивш министър на околната среда и водите, относно случая с 800-те тона боклук, спрени на италианска територия. По думите ѝ има три направления, в които може да се засили контрола и да се установи какво става в България. „Две от направленията са разрешени. Едното е за изгаряне на отпадъка в ТЕЦ-ове или съоръжения, които имат надеждни съоръжения и второто е за рециклиране при определени условия“, заяви бившият екоминистър. До думите й това може да се провери на базата на разрешителните, които е издавало Министерството на околната среда и водите и проверките, които е извършвало, след това, защото не е достатъчно да издадеш разрешително. Добре е да знаеш какво се случва след това – дали количеството, което си разрешил, е внесено, дали то отговаря по качество на това, което ти си разрешил и какво се случва по-нататък – наистина ли работят участните съоръжения и т.н., продължи Манева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tБившият екоминистър Евдокия Манева: Казусът с италианския боклук може да е фалшива новина\t\t\t"}
{"url": "https://trud.bg/%d0%b0%d0%bd%d0%ba%d0%b0%d1%80%d0%b0-%d0%b8%d1%81%d0%ba%d0%b0-%d0%be%d1%82-%d0%b5%d1%81-%d0%be%d1%89%d0%b5-%d0%bf%d0%b0%d1%80%d0%b8-%d0%b7%d0%b0-%d0%b1%d0%b5%d0%b6%d0%b0%d0%bd%d1%86%d0%b8%d1%82%d0%b5/", "text": "Европейският съюз трябва да похарчи повече от шестте милиарда евро, вече предназначени за сирийските бежанци в Турция, заяви турският зам.-министър на външните работи Фарук Каймакчи, предаде Ройтерс. „Докато кризата съществува, трябва да работим заедно. Шестте милиарда евро няма да решат проблема, когато накрая бъдат похарчени”, каза Каймакчи. И допълни, че средствата трябва да бъдат увеличени, а потокът им ускорен. Въпросните пари бяха отпуснати от ЕС са в подкрепа на около 3,5 милиона сирийски бежанци в Турция. В замяна Анкара се съгласи да не пуска мигрантите в Европа. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tАнкара иска от ЕС още пари за бежанците\t\t\t"}
{"url": "https://trud.bg/%d0%b2%d1%80%d1%8a%d1%87%d0%b8%d1%85%d0%b0-%d0%bd%d0%b0%d0%b3%d1%80%d0%b0%d0%b4%d0%b0%d1%82%d0%b0-%d0%b7%d0%b0-%d0%bb%d0%b8%d1%80%d0%b8%d0%ba%d0%b0-%d0%bd%d0%b0-%d0%b8%d0%bc%d0%b5%d1%82%d0%be-%d0%bd/", "text": "Навръх рождения ден на Иван Пейчев, 16 декември, в Шумен беше връчена наградата за лирика в негова памет. Кристин Димитрова е носителката в 8-то издание на конкурса. „Щастлива съм, че имам за какво и за кого да пиша“, каза тя при връчване на отличието. Церемонията започна с поднасяне на цветя на паметника на Иван Пейчев пред Регионалната библиотека „Стилиян Чилингиров“ в Шумен. По-късно поетесата Кристин Димитрова получи лично от кмета на Шумен Любомир Христов чек с парична награда в размер на 3000 лв. „Радвам се, че отличието получава Кристин Димитрова. Бих искал специално да я поздравя. Доколкото знам, тя е втората жена поетеса, която получава тази награда в историята на конкурса. Надявам се, че харесва поезията на Иван Пейчев и ще запази в сърцето си частица от Шумен след днешното награждаване“, каза Христов. По статут, освен паричната награда, победителят в конкурса получава грамота и плакет статуетка „Ангелско перо“, изработена от шуменския скулптор и художник Валерий Желязков. Това е още един спомен завинаги от Шумен, който беше връчен от председателя на Дружеството на писателите в града Антонин Горчев. По-късно пред шуменската публика авторката представи свои творби от наградената стихосбирка „Уважаеми пътници“, отличена сред произведенията на общо 36 автори, които взеха участие в осмото издание на конкурса. За първи път в регламента са предвидени отличия и за други творци, участвали в конкурса. Специални грамоти получиха поетите Тони Телаллов, Йордан Ефтимов и Мартин Спасов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tВръчиха наградата за лирика на името на Иван Пейчев\t\t\t"}
{"url": "https://trud.bg/%d0%bf%d0%be-%d0%b3%d0%be%d0%bb%d1%8f%d0%bc-%d0%b8%d0%bd%d1%82%d0%b5%d1%80%d0%b5%d1%81-%d0%ba%d1%8a%d0%bc-%d0%bc%d0%b0%d0%b3%d0%b0%d0%b7%d0%b8%d0%bd%d0%b8%d1%82%d0%b5-%d0%b2-%d1%81%d1%82%d0%be%d0%bb/", "text": "Навлизат нови марки Прогресивното развитие на онлайн търговията не води до намаляване на интереса към физическите магазини в София. Напротив, то достига рекордни стойности от 2015 г. насам. Общият обем усвоени площи в столицата през първата половина на годината е 21,9 хил. кв. м, пише в доклад на консултантска компания. Висока активност се отчита в откриването на нови магазини. След лидерите в това отношение са хранителните вериги, дрогериите и магазините за мебели и стоки за дома. На българския пазар навлязоха няколко международни марки, като част от тях отвориха по няколко нови магазина в София. Обратно на посоката на развитие на търсенето, през разглеждания период предлагането на модерни търговски площи бележи незначителен спад. Причината за него е смяната на предназначението на част от площите в столичен мол от търговски в офисни. С това обемът на предлаганите търговски имоти в София за полугодието стана 390,66 хил. кв. м. Периодът се характеризира и с друг рекорд. Бул. “Витоша” постигна най-високите си нива на заетост за последните пет години – 99%. Същевременно с това движението на наематели на главната софийска търговска улица е едва 1%. Като цяло за търговските улици в София се отчита спад от 6% на 3% в движението на наемателите. Преустройството на свободните хипермаркет площи в няколко столични мола доведе до по-високи нива на заетост и обогатяване на микса от наематели в тях. С приключването на процеса тези молове ще постигнат по-добро пазарно позициониране и ще предложат нови възможности за разширяване на мрежата от магазини на редица международни и местни търговци. Благоприятното развитие на пазара на модерни търговски площи ще продължи да предизвиква инвеститорски интерес към този сегмент, прогнозират консултантите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tПо-голям интерес към магазините в столицата\t\t\t"}
{"url": "https://trud.bg/%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8%d1%82%d0%b5-%d1%81%d0%b5%d1%81%d1%82%d1%80%d0%b8-%d0%bf%d0%be%d0%b8%d1%81%d0%ba%d0%b0%d1%85%d0%b0-1200-%d0%bb%d0%b2-%d1%81%d1%82%d0%b0/", "text": "Приключи срещата между министър-председателя Бойк Борисов и министри с протестиращи медицински сестри. Сестрите поискаха 1200 лв. заплата. „На мен ми е жал да ви гледам да стоите вън на студа. Затова, ако се срещаме, можем повече работа да свършим, която да е полезна и за вас, и за хората, и за целия здравен сектор“, каза премиерът. Борисов извика спешно вътрешния министър Младен Маринов да записва сигналите им за нарушения в болниците. И обеща, ако те се докажат, да има наказания. „Ние искаме да работим, не само пари“, каза медицинските сестри. „Не трябва да мислим първо за крадците как да ни измамят. Има кадърни хора“, поясни Борисов. Той уточни как е в САЩ. „Какво беше при президента Обама? Ако паднеш на улицата, си умираш там. Реформата се състоеше в това – ако паднеш, те закарват в болница, за да умреш там“, каза Борисов. По време на срещата стана ясно, че медицинските служители се принуждават да нарушават законите като пишат фалшиви пътеки и дават фалшиви болнични. „Искаме да спрем да крадем и парите да отиват за хората, ние пишем фалшиви пътеки и даваме фалшиви болнични, защото няма лекари. Ние крадем от собствените си пенсии“, казаха представителите на протестиращите пред Борисов, който от своя страна отправи три въпроса към тях: „Нужни ли са толкова болници за България?“; „Трябва ли да се откриват частни болници?“ и „Каква е разликата между общинска и държавна болница?“. „Няма болница, която да работи по правилата на Република България, работи се на няколко трудови договора, на 12 часа, на 16 часа, трябва да има проверка, ама такава, за която не се знае предварително“, посочиха медицинските сестри. Борисов и сестрите се разделиха с уговорка да започнат срещи от следващата година, за да решават проблемите, вместо да се конфронтират. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tПриключи срещата на протестиращите медицински сестри с премиера и министри\t\t\t"}
{"url": "https://trud.bg/%d0%b1%d0%be%d0%bd%d1%83%d1%81-%d0%bc%d0%b0%d0%bb%d1%83%d1%81-%d1%88%d0%b0%d0%bd%d1%81-%d0%b7%d0%b0-%d1%81%d0%bf%d1%80%d0%b0%d0%b2%d0%b5%d0%b4%d0%bb%d0%b8%d0%b2%d0%be%d1%81%d1%82/", "text": "Важно е как караме 12 месеца след старта на системата В редица страни използват черни кутии, за да определят риска за водача Системата “бонус-малус”, по която ще се определя цената на “Гражданска отговорност”, действа като игра на късмета. Дори човек да шофира предпазливо и през последните 10 години не е причинил катастрофа, ако има лошия късмет да го снимат с превишена скорост, години наред ще плаща по-висока цена за задължителната застраховка. Например за превишение на скоростта с 21-30 км.\\ч. в населено място проектът на системата “бонус-малус” предвижда три наказателни точки за шофьора. Това означава, че ако средната базова цена на “Гражданска отговорност” е 300 лв., през първата година сред нарушението шофьорът ще трябва да плати 390 лв. В същото време обаче, ако не беше хванат в нарушение, щеше да ползва бонус и да плати само 270 лв. за полицата. Това означава, че през първата година след нарушението снимката за превишена скорост ще му струва 120 лв. (390 лв.-270 лв.). Освен това по-висока цена за “Гражданска” ще плаща три поредни години след снимката за превишена скорост. През тези три години дори да няма нови нарушения, не само че няма да ползва “бонус”, а ще плаща завишена цена. Така общо за трите години ще плати за “Гражданска” точно 333 лв. повече, отколкото би платил, ако не го бяха снимали. В повечето страни от ЕС има система “бонус-малус”, която отчита поведението на шофьора на пътя. В някои държави дори се използва телематика – информация за поведението на шофьора чрез вградени устройства в автомобила, обясни председателят на Комисията за финансов надзор Бойко Атанасов. Така в премиите на застрахователите се калкулира поведението на шофьора зад волана. В компанията “Тесла” например имат най-много данни за шофьорите – колко рязко тръгват, колко рязко спират, в коя лента за движение карат, изпреварват ли неправилно и т. н. В Италия един от застрахователите е инсталирал 2,6 млн. черни кутии в автомобилите на клиентите си. По този начин коректно може да следи поведението им на пътя и да определя цените на полиците. Във Великобритания цената на 625 хил. полици вече е базирана на данни от черни кутии в автомобилите. Поведението на шофьора е водещо и все повече ще се взима предвид при определянето на цената на “Гражданска отговорност”, каза Бойко Атанасов. Първа стъпка в тази посока у нас е проектът за системата “бонус-малус”. Като идеята е при определянето на цената да се вземат предвид само 15 по-тежки от съществуващите около 240 нарушения в Закона за движение по пътищата. Проблемът е, че много шофьори получават глоби, защото камера ги е снимала с превишена скорост на място, което не предполага съществуване на ограничение от 30 км.\\ч. или 50 км.\\ч. Идеята е през следващите години към “бонус-малус” да се добавят и наказателни точки за причинени щети от шофьорите. И в момента някои застрахователи искат по-висока базова цена на полицата от шофьори, които са причинили катастрофа и са ползвали обезщетение по “Гражданска”. Проблемът е, че няма централна база с данни и човек просто трябва да смени компанията, за да има по-евтина “Гражданска” дори, ако през предходната година е направил катастрофа. Целта е през следващите години при определянето на цената на полицата да се взимат предвид причинените щети 5 години назад. От КФН искат системата “бонус-малус” да бъде въведена като превантивна мярка срещу по-рисковите шофьори. България е на първо място в ЕС по жертви на пътя с двойно повече загинали спрямо средното ниво в ЕС. През миналата година у нас са загинали 611 души, а 8466 са тежко ранени. Предстои да стартира официалният едномесечен срок за обществено обсъждане на “бонус-малус”, след което наредбата официално ще бъде приета. Ако тя влезе в сила от 1 март 2020 г., ще има 12 месеца, през които ще бъде важно дали човек прави нарушения на пътя. След това на база на това има ли нарушения или не даден шофьор ще се определи неговият рисков клас и съответно цената на “Гражданска отговорност”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\t„Бонус-малус” – шанс за справедливост на пътя\t\t\t"}
{"url": "https://trud.bg/%d0%ba%d0%b0%d0%ba%d0%b2%d0%be-%d1%81%d0%b5-%d1%81%d0%bb%d1%83%d1%87%d0%b8-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f/", "text": "Статуквото цели да смени демокрацията с корпоратокрация На 12 декември общите избори в Обединеното кралство очаквано завършиха със съкрушителна победа за консерваторите. След близо десетилетие на власт, те спечелиха абсолютно мнозинство с 365 депутатски мандата от общо 650. Това е най-голямото консервативно мнозинство от 1987 г. насам. Лейбъристите, също очаквано, претърпяха катастрофален провал и получават само 202 мандата – най-слабият резултат от 1935 г. Сред загубите им са и 14 мандата, които партията печелеше неизменно от 1945 г. Дори ветеранът Денис Скинър, който се очакваше да бъде преизбран и да стане старейшината на новоизбрания парламент, изгуби депутатското си място в една крепостите на лейбъристите – миньорския и работнически Болсуовър, Източна Англия, където те не бяха губили от 1950 г. Паднаха и много други дълголетни крепости на левицата в Англия и Уелс, като например в Нюкясъл ъндър Лайм, където близо век левите побеждаваха неизменно. Лейбъристите запазиха доминация главно в лондонските райони. Отнеха консервативния мандат в района Путни, но загубиха Кенсингтън, а в останалата част на града разположението на силите остана непроменено. Част от левите избиратели предпочетоха консервативните кандидати – в североизточната част на страната 7,9%, в югозападната – 3,6%, в Уест Мидландс – 6,5%, в Уелс – 5,3%, в Лондон – 2,7%. Най-масов беше отливът на традиционни леви избиратели в Басетлоу, Източна Англия, където на предходните избори левицата имаше мнозинство от 4,852 гласа, а на 12 декември понесоха загуба с повече от 14,000 гласа – цели 18% от левите са гласували за консервативния кандидат. Консерваторите водят с цели 13 процента пред лейбъристите сред служещите с „бели якички“ и висококвалифицираните работници. Скъсяват само до 3 пункта преднината на лейбъристите сред пенсионерите, безработните и ниско квалифицираните работници. Изборните резултати не са изненада за онези, които дешифрират в дълбочина промените на световната арена, свързани с отхвърлянето на неолибералния глобализъм, като господстваща доктрина. Основните причините за катастрофата на Корбин и за триумфа на Борис Джонсън трябва да се търсят в контекста на големия идеологически разлом на нашето съвремие – между статуквото на неолибералния глобализъм, което обслужва транснационалната капиталистическа класа, и силите на промяната, които се стремят да върнат властта в ръцете на хората, т. е. в националните държави с произтичащите от това по-суверенна икономическа политика и икономически национализъм в интерес на работниците и националния бизнес. Останалото за конюнктурни детайли и местни специфики. За този разлом съм писал многократно през последните години във флагмана „Труд“ и в монографията „Доктрината „Тръмп“ срещу неолибералния глобализъм“. Статуквото на неолибералния глобализъм има три измерения, чиято крайна цел е да заличи всяка пречка – политическа или социална – пред създаването на глобален пазар и трансформацията на гражданина (homo politicus) в консуматор (homo economicus). Да смени демокрацията с корпоратокрация – власт на глобалните корпорации и финансовия капитал. Първото измерение е изнасянето на суверенитет от националната държава към наднационални институции, които не подлежат на демократичен контрол и са селектирани от глобалните елити. Достатъчно е да видим с тази оптика Европейската комисия, Световната търговска организация или ако щете ГРЕВИО, което отхвърлихме заедно със скандалната Истанбулска конвенция, за да осъзнаем за какъв мащаб на обезвластяването на гражданите в полза на международната бюрокрация става дума. Второто измерение е обезцърквяването на обществото – подмяната на светското начало с войнстващ атеизъм с цел да бъдат анихилирани религиозните общности, защото те за ценностно импрегнирани срещу пазара. Със същата цел се разгръща и третото измерение – да се релативизира семейната институция и половата идентичност чрез джендър-идеологията и „норвежкия“ модел на отношения „родители-деца-държава“. Тези процеси, които се развиваха в продължение на близо четири десетилетия, засегнаха фундаментални ценности на личността и обществото. И естествено предизвикаха съпротива. Тя имаше различни мащаби и проявени форми, но прерасна в истинска революция срещу статуквото в САЩ – с избирането на Доналд Тръмп, и в Обединеното кралство – с Брекзит. Суверенитетът се върна на световната политическа арена, започна процес на деглобализация. Тъкмо заради този фундаментален идеологически разлом, класическите категории „ляво-дясно“, наследени от ХIX век, днес не са адекватни. И това прави възможно много работници, които традиционно са гласували за левите партии, днес охотно да гласуват за консерватори, които оспорват ефективно неолибералния глобализъм. И обратно – много „десни“ да говорят на общ, глобалистки език с „левите“. Миналия четвъртък този идеологически разлом беше изписан върху изборните бюлетини в Обединеното кралство приблизително така: от страната на статуквото, т. е. на глобалистите, бяха лейбъристите и либерал-демократите, а от страната на промяната – консерваторите на Борис Джонсън. Статуквото беше категорично отхвърлено от общественото мнозинство. Лейбъристите се сгромолясаха, либерал-демократите се маргинализираха. Извън някои национални специфики, британските лейбъристи, подобно на американските си „братовчеди“ от Демократическата партия на САЩ, днес са олицетворение на неолибералния модел на глобализация, овкусен с нотки на архаичен социализъм и прекомерни данъци. И поръсен с политика на идентичностите, която фетишизира расата и джендъра, за сметка на класата и нацията, което – по думите на известния ляв интелектуалец Марк Лила – обрича левицата на провали. Те системно извеждат на преден план малцинствата – етнически и сексуални – но оставят на заден план работническата класа. Заживяха в балона на няколкото лондонски квартала, където доминират, скандираха с ритъма на няколко либерални университетски кампуса и техните фейсбук махали. И решиха, че тези анклави са светът и ще определят посоката. Тази заблуда ги отчужди от огромното мълчаливо мнозинство, от промишлените работници и въобще от тяхната традиционна електорална база. Станаха партия на малцинствата, а оттам и малцинствена партия. Повърхностни, а оттам и неверни, са опитите на ляво-либералния дискурс да обяснява радикално лявата катастрофа на лейбъристите само с това, че темата „Брекзит“ е изместила социалните теми. Точно толкова, колкото повърхностни и неверни бяха обясненията, че вотът в референдума за Брекзит бил резултат от „подвеждане“ на обществото от „популисти“ и даже от „руско вмешателство“. И че при повторна възможност, хората – вече „изтрезнели от популизма“ – щели да гласуват за оставане в ЕС. Гласуваха. Е, и? Лейбъристите сами програмираха загубата си, защото към глобалисткия конспект, който следват, прибавиха щипка „радикално леви“ мерки, като национализация и „безплатни“ социални придобивки, които предлагаха да финансират с още по-високи данъци. Дори част от традиционните техни избиратели не им повярваха, защото целият пакет от „безплатни“ придобивки, които лейбъристите предлагаха – от безплатен транспорт и висше образование за младите, до безплатен интернет за всички, е нереалистичен и ще натовари непосилно данъкоплатците. Източници от щаба на лейбъристите, цитирани от „Гардиън“, споделят, че техни твърди избиратели питали „кой ще плаща за всичко това?“. Не помогна даже спекулативната опорка, че консерваторите щели да „продадат на Тръмп“ здравната каса на Великобритания. Според „Гардиън“ шикалкавеното на лейбъристите по темата „Брекзит“ е едва на трето място сред причините за провала им. Първите две са неизпълнимата предизборна програма и слабото лидерство на Корбин. В едно общество, в което свободата от държавна намеса и личната инициатива са заложени в генетичния код на нацията, лейбъристите предложиха държава, която се бърка навсякъде – национализира собственост и изземва все повече от доходите на хората и печалбите на бизнеса. Това може да се харесва на етатистките нагласи на придошлите от друг социо-културен контекст имигранти и на част от либералните кампуси, но не и на общественото мнозинство на Острова, което има основен дял в изграждането на страната. Радикално левият икономически курс на Корбин програмира изборна катастрофа. Обратно, въпреки всички свои лъкатушения между статуквото и промяната, консерваторите на Джонсън се оказаха далеч по-адекватни за настроенията и исканията на хората. Брекзит тепърва ще тресе Европа. Големият губещ обаче е ЕС. Защото няма да бъде в негова полза контрастът между затлачените германска и френска икономики, които доминират ЕС, и мощната британска икономика, която ще дръпне напред, освободена от задушаващите брюкселски свръхрегулации и обединена в общо икономическо пространство с най-богатия и мащабен национален пазар – САЩ, както президентът Тръмп вече предложи. Изгражда се могъща англо-американска стена срещу неолибералния глобализъм. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tКакво се случи във Великобритания?\t\t\t"}
{"url": "https://trud.bg/%d0%be%d0%bc%d0%b1%d1%83%d0%b4%d1%81%d0%bc%d0%b0%d0%bd%d1%8a%d1%82-%d0%bf%d0%be%d0%bb%d1%83%d1%87%d0%b0%d0%b2%d0%b0%d0%bc%d0%b5-%d0%b8%d0%bc%d0%bd%d0%be%d0%b3%d0%be-%d0%b6%d0%b0%d0%bb%d0%b1%d0%b8/", "text": "В институцията на омбудсмана получаваме изключително много жалби срещу ВиК операторите в цялата страна. „Има много проблеми с лошата инфраструктура, с течовете, авариите и най-вече с лошото качество на водата“, това заяви пред   омбудсманът Диана Ковачева. „Аз изпратих препоръка до министъра на регионалното развитие и благоустройството за това наредбата за ВиК услугите да бъде променена, за да може гражданите да разполагат с процедура, когато от чешмите им тече вода с лошо качество, те да могат да плащат по-малко. В момента такава процедура няма. В доклада на КЕВР за 2017 година се споменава за над 61% загуби за ВиК операторите на вода в цялата страна, а за Перник процентът е над 75“, обясни тя. „Днес изпратих препоръка до КЕВР, с която настоявам да не се променя цената на водата в Перник, защото в момента там се предвижда увеличение от 3.75%. Ситуацията във ВиК сектора изглежда критична“, допълни Ковачева. Попитана дали жителите на град Перник могат да търсят обезщетения за създаденото им неудобство с режима, Ковачева отговори: „Да си без вода е нарушение на твое основно право, което е признато на международно ниво – правото на достъп до вода“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tОмбудсманът: Получаваме имного жалби срещу ВиК операторите в цялата страна\t\t\t"}
{"url": "https://trud.bg/%d0%b2%d1%80%d0%b5%d0%bc%d0%b5-%d0%b7%d0%b0-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8%d0%ba%d0%b0/", "text": "Само за една нощ се струпаха няколко трагични събития, които разгневиха българския народ. Хората не говорят за предстоящите коледни празници, не могат да слушат хвалбите на политиците колко цъфнала и вързала е държавата. Коментират новините. Две деца бяха блъснати от мощен джип – едното загина, другото е в тежко състояние. Автомобил на НСО удари дете, откарано е в болницата. Евродепутатът Ангел Джамбазки е хванат да кара пиян. Премиерът Борисов е изключително нервен, независимо от гръмките си международни си успехи в последно време. Защо? Обясняват, че го е вбесило интервюто на президента Румен Радев. От Венецианската комисия му оказват натиск. Херо Мустафа провежда срещи у нас и държи речи против корупцията и ограниченията на свободата на словото в България. Срещата му с Тръмп е засенчена. Не, не това е най-лошото. Борисов знае, че смъртта на едно дете може да събори и най-стабилния кабинет – помните ли Иван Костов на площада пред гневната тълпа? Сега се вземат спешни мерки, летят наказания. Отново едни „отговорни“ хора с ограничени интелектуални качества измислят разни забрани, ограничения. Както и досега, жертва на тези наказания и ограничения са бедните собственици на стари автомобили. Никой не закача богатите, никой не им търси сметка, прикриват ги, ако причинят катастрофа и нечия смърт. Както става и сега. Нека да сме наясно – всичко, което се случва у нас по улиците и пътищата, е отражение на реда и морала, който господства в държавата. Ето какво съм писал през 2003-а в едно дълго изречение за установяващия се ред и морал в държавата. Преценете какво се е променило: „Сега, когато успехът все още е свързан с показването на законите, с прилагането на грубата сила, с отсъствието на каквито и да е морални задръжки, когато дори националните ни водачи се облагодетелстват на твой гръб, когато не остава неопетнено нито едно известно име, когато бандитите се превръщат в национални кумири, когато животът не струва пукната пара, когато старците ровят из кофите с боклук, когато колкото по-голяма е една кражба, толкова по-недосегаеми са крадците, сега именно, а не утре, когато може би всеки ще има своя законен шанс, о, сега е времето на онази война всеки срещу всеки и с всички възможни средства – от клеветата до тротила.“ Отначало бяхме разделени на сини и червени. Тъкмо посвикнахме, разноцветни съседи взеха да си пият заедно ракията, пак се наеха да ни делят. Знаете как – на турци и българи, а ако това не беше достатъчно – на националисти и предатели. После на русофили и русофоби, дори на либерали и консерватори. Това означава ново прегрупиране на силите, нови съюзи и нови вражди, нови окопи и нови рани. И няма ден покой. Важното е, че докато водим тези пунически войни, хората си оплитат кошницата, укриват награбеното, сключват нови сделки, заемат нови постове, трупат нови богатства. Над нас – шепа богаташи с добре познати лица. А войниците от всички фронтове се срещаме с празни джобове и пием по едно менте. А оклеветената, оплюта, унизена пред целия свят България гледа онемяла. Точно заради това сега е времето да защитим честта на професията си, да внесем чистота и яснота в това, което се случва с нас. Сега, когато отминаха изборите, втръснали се с повтарящите се клишета и призиви, когато политиците се отдадоха на вътрешнопартийните си проблеми, канейки ни и нас да участваме и в тази битка, когато ни пробутват ментета и подобия на журналистическа активност, когато ни занимават с пошли шоупрограми и евтин битов хумор, когато ни убеждават, че не сме на 111 място по свобода на словото и дори сме имали „слободия“, когато искат да ни извадят останалите зъби, да източат енергията ни, смелостта ни, да ни подхлъзват с уловките, че всяка медия си има собственик и само той диктува какво да пишем, когато в последна сметка кастрират гражданската ни съвест, ние сме изправени пред един само избор – да станем безмълвни слуги на „богоизбраните“ некадърници, които ни управляват. И ще станем едни безчувствени регистратори на пълзящото обезлюдяване на страната ни, на бедствия и катастрофи, на пресъхнали язовири и преливащи реки, на срутващи се сгради и ликвидирането на природата, на изтичането на последните млади и способни българи в чужбина, на рушащата се и загиваща България. България си отива, с тези думи ли ще подпишем последния си репортаж? Нямаме ли друг избор? Или да не се спотайваме, да не чакаме друг да ни свърши работата, да не молим свободата да ни бъде подарена, да служим на народа си, да търсим във всички беди вината и отговорността, да бъдем непримирими и безмилостни воини на истината. Иначе защо сме се посветили на тази професия. Ако върнем на хората надеждата и борбеността, това ще бъде наречено златното време на българската журналистика.   Чорапът се разплита Не всяко разследване, колкото и да е ефектно, води до големи ползи за обществото. Но ето, че сме свидетели и на обратните случаи – без да се правят прибързани обобщения, разследванията на конкретните случаи водят до все нови и нови разкрития и решават огромен обществен проблем. Такива са разкритията на Васил Иванов в Нова телевизия. Такива са и разследванията на Петър Нанев от БТВ. Остава да очакваме да се стигне до пълно разчистване на терена в някои спортни федерации – футболната, волейболната… Ако се включат и други журналисти, резултат ще има. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tВреме за журналистика\t\t\t"}
{"url": "https://trud.bg/%d0%bf%d1%80%d0%be%d1%84-%d1%85%d0%b0%d0%bd%d1%81-%d0%b1%d0%b5%d0%b0%d1%80%d0%b1%d0%be%d0%be%d0%bc-%d1%88%d0%b5%d1%84-%d0%bd%d0%b0-%d0%ba%d0%bb%d0%b8%d0%bd%d0%b8%d0%ba%d0%b0%d1%82%d0%b0-%d0%bf%d0%be/", "text": "Намалете приема на захар, следете теглото си, за да можете да го коригирате Световноизвестният хирург проф. Ханс Беарбоом бе удостоен с почетното звание „Доктор хонорис кауза“ от Медицинския университет – София. Сякаш за него са думите на британския политик и писател Стивън Грийн – „Едно прави германците уникални – силният им стремеж да вършат всичко както трябва“. При какви условия може да бъде излекуван ракът на гърлото, има ли пробив в техниките и технологиите за лечение, и какво всъщност е да си най-добрият в света, разкрива пред „Труд“ д-р Ханс Беарбоом. – Проф. Беарбоом, след като бяхте отличен с почетното звание „Доктор хонорис кауза“, обмисляте ли да оперирате и в България? \n– Мислил съм върху този въпрос и това, което мога със сигурност да кажа, е, че Медицинска академия и клиниката „Вайсензее“ в Берлин ще си сътрудничат. След това високо отличие ще предприема нещо в България – може би във формата на курсови обучения или нещо подобно. Вече имам предложение за усилване на сътрудничеството, а за да бъда съвсем конкретен ще кажа, че на 2 и 3 април 2020 година ще се състои нашият международен форум на „Шарите“-Берлин в областта на анатомията. Акцент на събитието ще бъде ендоскопската хирургия. Ще се включат изключително подготвени специалисти, а един или двама български колеги ще получат също покана за медицинския международен форум. – Смятате ли да помагате на колегите си в България и ще поемете ли ангажимент да обучавате наши специализанти? \n– Да, имам желание да направим нещо за студентите. Стига да дойде искане до мен, ще го направя с удоволствие. При всяко предложение за сътрудничество от България, бих се отзовал веднага. Освен това смятам да отправя и собствено предложение. – Твърди се, че сте един от най-добрите специалисти в света в област­та на отоларингологията, как се стига до това да бъдеш най-добрият? \n– Да си най-добрият в света е твърде относително, но аз съм минал през много добро обучение. Имах учители от световна величина. След обучение, каквото се получава в университетската клиника на „Шарите“, човек неизменно си поставя целта да отдаде своя принос в оперативната медицина. Постигнал съм всичко с дисциплина, труд и усърдна работа. Стремежът ми бе да се надграждам. Ще подчертая, че всеки тръгнал по тази пътека, трябва да е готов да инвестира много време. С други думи, да си добър в медицината е нещо като да си виртуоз на цигулка „Страдивариус“. – Зачестяват ли случаите на тежки заболявания на ларинкса и гърлото? \n– Много зачестяват туморите в нашата област, особено злокачествените новообразувания на околоушната слюнчена жлеза (паротис), на гърлото и на носните кухини. Все по-често диагностицираме злокачествени образования в клиниката по оториноларингология и пластична хирургия при Университетска болница „Шарите“- Берлин. – При какви условия може да бъде излекуван рак на гърлото? \n– Разбира се, пълното излекуване на пациент е винаги нашата крайна цел, но дори да не може да се излекува напълно заболяването, то наш приоритет е да удължим продължителност­та и качеството на живота на пациента. Заболелите от рак искат да достигнат максимално възраст, но в крайна сметка, ако не може да постигнем това, то тогава целта ни е да удължим времето им. Има различни методи като например палиативната медицина, но при всички случаи трябва да се действа интердисциплинарно. За всеки подобен случай работят радиолози, терапевти с лъчетерапия, онкологични интернисти. Не всеки рак е лечим – при много от случаите успяваме, но при други правим всичко възможно, за да се удължи живота на пациента. Разбира се, всичко трябва да е така насочено и организирано, че да се постигне оптимален резултат. – Има ли яснота около причините, които го предизвикат и как хората мога да се предпазят? \n– В нашата специалност има два основни рискови фактора – това са тютюнопушенето и приемът на алкохол. Съществуват и онковируси, причиняващи тумори. Те са в областта на гърлото и носоглътката. При здравословен начин на живот, в който се стараем да отбягваме рисковите групи вещества, се намалява рискът от рак. – Има ли пробив в технологиите за лечение във вашата сфера? \n– Има, разбира се, и нови методи за лечение в нашата сфера като например имунотерапията. В онкологията, редом с хирургическата намеса, се прилага и лъчева терапия, химиотерапия и новото нещо, което сега се появи е имунотерапия. Тя се развива в момента много добре и е основен фокус в различни изследвания. Още сме в ранен етап, но може да кажем, че това е обогатяване в сферата на леченията. – В Европа или в САЩ са по-напреднали специалистите в тази технология? \n– По отношение на този въпрос съществуват различни мнения. Има клиники на световно ниво в Европа, включително и в България. Трудно би се решил спорът дали специалистите в САЩ са по-добри от тези в Европа, най-малкото, защото всеки защитава своето. В този случай може да дадем за пример британския министър-председател Борис Джонсън, който обяснява как тяхната система на здравеопазване е най-добра. Всеки има различна гледна точка, затова е невъзможно да се каже нещо толкова категорично. Повечето от европейските научни трудове се публикуват на английски език. В момента преживяваме политическото събитие – Брекзит, но от друга страна, издателите на научна литература на английски език също са в състояние на Брекзит. И все пак медицината във Обединеното кралство е малко по-различна от колкото в Западна Европа. – Причиняват ли електронните цигари рак – европейски и световни данни сочат, че те са дори по-вредни от обикновените? \n– Много хора избраха електронните цигари, понеже смятаха, че са безобидни. Строго погледнато те са поне толкова токсични, колкото и обикновените цигари. Има най-различни видове – силни, леки, ултра леки, както и по отношение на вида тютюн, използван за дадено изделие. Тази разновидност прави цигарите различни, но остава неоспорим фактът, че всяка цигара е токсична. Няма да е коректно или правилно, ако се твърди, че електронните цигари са по-добри от обикновените. – Има ли напитки, които е препоръчително да се избягват, защото вредят на гърлото и на гласните струни? \n– Да. Нездравословното хранене не може да доведе до злокачествени заболявания, но създава риск при лечението на онкологични заболявания, като забавя терапевтичния процес. Разбрах от медиите, че президентът на Съединените американски щати Доналд Тръмп пие 12 кока-коли и то още преди обед, което е прекалено много. Това, разбира се, не значи че ще има лоши последствия за американския президент, а по-скоро, че това са рискове, които се създават в организма. Тези предпоставки обаче неминуемо ще се отразят в процеса на обмяна на веществата. Прием на подобно високо количество захар предизвиква в човешкия организъм подобна на диабет ситуация. Този процес намалява имунната система и предизвиква възпалителен процес, който в последствие може да доведе до злокачествено заболяване. – А кои са полезните напитки и храни? \n– В XXI век светът се намира в преломен момент – по отношение на промяната на климата и опазването на природата, също така и от гледна точка на здравословно хранене. Екологията и здравословното хранене са темите на бъдещето и утрешния ден. Като специалист мога да посъветвам следното: Намалете приема на захар, следете теглото си, за да можете да го коригирате в случаи на наднорменото тегло. Смятам, че здравословното хранене е и една от темите на съвременния свят, а принципите му не са се променяли. Сред тях са избягването на сладкото, приема на повече течности, без, разбира се, алкохол и консумирането на нискокалорични храни. – Как гледате на индивидуалната медицина и на лечението на рак със стволови клетки, възможно ли е във вашата област? \n– Лечението със стволови клетки може да се прилага в борбата с редица заболявания – например левкемия. Те са бъдещето. Естествено, като се има предвид, че човек се състои от една или повече клетки, идващи от предшестващи ги клетки. Жизнените функции на организма протичат в клетките и всички клетки притежават наследствена информация, нужна за регулация на клетъчните функции и за предаване на тази информация на следващите поколения клетки. Всяка клетка се дели, така че една стволова клетка може да преобрази организма. Принципът на размножителния потенциал на клетката може да се прилага, така че могат да се използват в различни заболели клетки. Например, в тъканите и при нервни болести стволовите клетки оказват голямо влияние при лечението на левкемия. Това е пътят на бъдещето и все някой ден терапията със стволови клетки ще унищожи влиянието на раковите заболявания. Хората няма да са заложници на подобни коварни болести. – Оперирали сте българи безплатно, защото не са имали възможност да си платят интервенцията, колко струва подобна операция и тежки ли бяха случаите? \n– При всеки български пациент, който съм лекувал, никога не съм взимал хонорар за себе си, защото това е мой принцип. Имал съм случаи дори, в които съм настоявал за възможно най-ниската цена за българските пациенти например за лъчетерапия, която всъщност не е в нашия факултет в „Шарите“. – Съпругата Ви също е лекар, като се приберете от работа за случаите от клиниката ли си говорите? \n– Жена ми е радиолог, да. За съжаление, доста често говорим за медицински случаи. – Как се разтоварвате от тежкото си ежедневие? \n– Привърженик съм на футболен отбор Унион Берлин и често с колеги ходим на техни мачове. \n Нашият гост \nПроф. Д-р Ханс Беарбоом е роден на 11 април 1955 година. Той е завеждащ клиниката по оториноларингология и пластична хирургия при Университетска болница “Шарите”- Берлин. Лечебното заведение предлага широк кръг от терапевтични интервенции, осъществявани при най-високо ниво на медицинско обслужване. Диагностиката, терапията и медицинските изследвания се осъществяват в около 60 отделения. Проф. Беарбоом е специализирал в САЩ и Холандия има допълнителна специализация по Пластична хирургия и Алергология. Асоцииран професор по отоларингология в университета в Хумболт Берлин. Бил е председател на Северногерманското дружество по оториноларингология, а от 2011 г. е медицински директор на Park-Klinik Wei?ensee (aкадемична болница на Charite University Clinic).   „Доктор хонорис кауза“ на Медицинския университет – София Проф. д-р Ханс Беарбоом стана „Доктор хонорис кауза“ на Медицинския университет – София. Почетното звание бе присъдено за неговите значими професионални и академични изяви като един от водещите специалисти в областта на оториноларингологията, учен с принос за обучението на англоговорящите студенти на МУ-София, както и за личното му участие в оперативното лечение на български граждани. Отличието беше връчено от директора на „Св. Екатерина“ Генчо Начев, проф. Иван Митов – декан на Медицинския факултет към МУ – София и проф. д-р Виктор Златков, ректор на МУ-София. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tПроф. Ханс Беарбоом, шеф на клиниката по оториноларингология и пластична хирургия на „Шарите“ – Берлин, пред „Труд“: Стволовите клетки ще преборят рака\t\t\t"}
{"url": "https://trud.bg/%d0%bf%d0%be%d0%bb%d0%b8-%d0%b3%d0%b5%d0%bd%d0%be%d0%b2%d0%b0-%d0%b7%d0%b0%d0%b2%d0%b5%d0%b4%d0%b5-%d0%bb%d1%8e%d0%b1%d0%b8%d0%bc%d0%b8%d1%82%d0%b5-%d1%81%d0%b8-%d0%bc%d0%be%d0%bc%d1%87%d0%b5%d1%82/", "text": "Преди две седмици Поли Генова сподели снимки с малкия си син Даниел от Скопие, после „отскочи“ и до София, за да получи наградата си на събитието „Модна икона 2019“, а скоро след това певицата публикува снимки със сина си и неговия татко от зимното море във Варна. На една от снимките тримата са позирали заедно, като Джоузеф носи Даниел в слинг, а с едната си ръка нежно е прегърнал Поли. На другата снимка баща и син щастливо са се усмихнали пред обектива. Поли стана майка през април, но доста дълго време избягваше да показва както сина си – Даниел, така и неговия баща – Джоузеф. За изненада на всички обаче преди около месец, на рождения ден на „татко Джо“, певицата сподели снимки с двамата си любими мъже в своя Инстаграм профил. Оттогава тримата все по-често се показват заедно, а явно последната им голяма страст са пътешествията. Малкият Даниел е вече на осем месеца и по всичко личи, че много се забавлява по време на пътуванията с цялото семейство. Почти на всички снимки той е толкова усмихнат, колкото и звездната му майка. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tПоли Генова заведе любимите си момчета на зимно море\t\t\t"}
{"url": "https://trud.bg/%d0%b0%d0%bb%d1%84%d0%b0-%d1%80%d0%b8%d1%81%d1%8a%d1%80%d1%87-%d0%b3%d0%b5%d1%80%d0%b1-21-7-%d0%b1%d1%81%d0%bf-18-2-%d0%b2-%d0%ba%d1%80%d0%b0%d1%8f-%d0%bd%d0%b0-2019-%d0%b0/", "text": "Новоучредената (макар и все още нерегистрирана) партия на Слави Трифонов има потенциалната подкрепа на 8.6% от избирателите и конкурира ДПС (7.8%) за третото място, сочи декемврийското електорално проучване на „Алфа Рисърч“. ГЕРБ (21.7%) запазва предимство от около три и половина пункта пред БСП (18.2%). Респективно, лидерът на управляващите Бойко Борисов (29.6%) продължава да е със значимо по-високо доверие от лидера на опозицията Корнелия Нинова (20.8%). Най-силната политическа фигура извън управляващите продължава да бъде президентът Румен Радев. За втори път обаче личният му рейтинг пада под 50 на сто (48% одобрение срещу 15% неодобрение), показват резултатите от допитването. Правителството, след месеци на негативен тренд в оценките, възвръща в края на годината част от загубените позиции. Положителните мнения нарастват от 13% в началото до 19 на сто в края на годината, а отрицателните спадат с десет пункта – от 51% до 41%. Премиерът Бойко Борисов също неутрализира част от недоверието към себе си и личният му рейтинг в края на 2019-та е 30% одобрение срещу 39% неодобрение. Сред членовете на кабинета за пореден път най-одобрявани са вицепремиерът Томислав Дончев (индекс от 25.8), Красен Кралев (индекс 10.1), Екатерина Захариева (индекс 7.9), Красимир Вълчев (индекс 6.3). За първи път от години позитивен тренд е налице и в оценките за вътрешен министър – Младен Маринов достига индекс от 4.8, а полицията, с 29% одобрение, е една от малкото институции с позитивен тренд през 2019-та. Към нея обаче определено продължава да има по-високи очаквания от показаните досега резултати. Парламентът продължава да е най-силно критикуваната от обществото институция с одобрение от 10% и неодобрение от 51%. Председателят на НС Цвета Караянчева се ползва с по-висок личен рейтинг (21%). Характеристики на проучването: Изследването е част от тримесечния мониторинг на обществено-политическите нагласи на българските граждани на агенция Алфа Рисърч. Представените данни са от проведеното в периода 5 – 12 декември 2019г. национално-представително проучване сред извадка от 1017 пълнолетни граждани. Използвана е двустепенна стратифицирана по регион и тип населено място извадка, с подбор на респондентите по квота въз основа на признаците пол, възраст и образование. Метод на интервюиране – пряко стандартизирано интервю по домовете с таблети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tАлфа Рисърч: Партия на Слави Трифонов излиза на трето място\t\t\t"}
{"url": "https://trud.bg/%d0%b0%d0%b2%d1%82%d0%be%d1%80%d1%8a%d1%82-%d0%bd%d0%b0-%d0%bf%d0%b5%d0%bd%d1%81%d0%b8%d0%be%d0%bd%d0%bd%d0%b0%d1%82%d0%b0-%d1%80%d0%b5%d1%84%d0%be%d1%80%d0%bc%d0%b0-%d0%bf%d1%80%d0%b5%d0%b4%d0%b8/", "text": "Френският комисар, отговорен за противоречивата пенсионна реформа, довела до осакатяваща транспортна стачка, подаде оставка, съобщиха от администрацията на Еманюел Макрон. В изявление пред АФП Жан-Пол Делевой заяви, че доверието в него е подкопано от „насилствени атаки“ от профсъюзите и опозиционните лидери, които искат да дискредитират преразглеждането на пенсиите. Според него то „е от съществено значение за Франция“. Кабинетът на френския президент Еманюел Макрон заяви, че Делевой ще бъде заменен „възможно най-скоро“. По-рано през месеца огромни вълни от протести обхванаха различни градове на Франция на фона на плановете на правителството да въведе пенсионна реформа. Митингите се засилиха миналата седмица, след като правителството заяви, че ще продължи с реформата, въпреки огромния обществен отзвук. Бившият комисар се озова в центъра на скандал преди седмица, след като бе разкрито, че не е споменал няколко мандата в декларацията си пред Върховния орган за прозрачност на обществения живот (HATVP). Съгласно новия пенсионен план тези, които са с пълен работен стаж, ще имат право на месечна пенсия от 1000 евро минимум на месец. Предложената система няма да промени правната възраст за пенсиониране, която сега е 62, но работниците ще трябва да работят до 64 години, за да получат пълна пенсия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tАвторът на пенсионната реформа, предизвикала транспортна стачка във Франция, подаде оставка\t\t\t"}
{"url": "https://trud.bg/%d0%b0%d0%bb%d1%84%d0%b0-%d1%80%d0%b8%d1%81%d1%8a%d1%80%d1%87-%d0%bd%d0%b0%d0%b4-%d0%bf%d0%be%d0%bb%d0%be%d0%b2%d0%b8%d0%bd%d0%b0%d1%82%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d1%81/", "text": "Двойно по-голям процент (33%) от българите оценяват изминалата 2019 година като по-добра за тях, отколкото тези, за които тя е била по-лоша (14%), показват резултатите от проучване на „Алфа Рисърч“. Остава обаче най-значим делът (53%) на хората, които не виждат промяна в собствения си живот и възможности – нито за добро, нито за лошо. Въпреки това личната равносметка на българите за 2019-та продължава в общи линии позитивната тенденция, характерна за последните пет години. Оценките за икономическото състояние на страната се вписват в същата логика – бавно подобрение (до 18%), но негативните (28%), както и неутралните (54%) продължават значително да доминират над тях. Личните прогнози за 2020 г. продължават да бъдат подчертано оптимистични – 55% очакват лично за тях тя да бъде по-добра, срещу едва 9%, които я виждат в по-лоша светлина. В края на 2019-та основанията за позитивната равносметка и надеждите идват основно от семейния и професионалния живот. 93%, или с 12% повече от 2018г. казват, че чувстват подкрепата на семейството и близките си. 68%, спрямо 61% през миналия декември, се стремят да отделят повече време за себе си и семейството си, и по-малко да се ангажират в професионалния и обществения живот. Сред работещите, осем от всеки десет е доволен от мястото, където работи. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\t„Алфа рисърч“: Над половината българи са оптимисти, че 2020-а година ще е по-добра\t\t\t"}
{"url": "https://trud.bg/%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%bf%d0%be%d0%bb%d1%83%d1%87%d0%b8-%d0%b8%d0%bd%d1%82%d0%b5%d1%80-%d0%b8-%d0%b2%d1%8a%d1%80%d0%b1%d0%b0/", "text": "В един турбулентен ден „Лудогорец“ научи две новости – съперник на 1/16-финалите ще бъде италианският гранд „Интер“, а треньор в тези мачове ще е чехът Павел Върба. Стартът на денонощие бе с обявяването на новия наставник, който ще води тима два сезона и половина. Още преди жребия „Лудогорец“ обяви Върба за треньор от 1 януари. Чехът ще води със себе си двама асистенти – Дзенек Бечка и специалиста по вратарите Мартин Тичачек. Като част от щаба остава Станислав Генчев. Под негово ръководство „орлите“ влязоха и излязоха от групите на Лига Европа, не загубиха нито един мач в елита на футбола ни. Напуска бившият национален вратар Здравко Здравков, който ще продължи кариерата си в Китай. Върба е най-актуалното име в чешкия футбол. Четири пъти стана първенец с „Виктория“ (Пилзен), а три пъти влезе в групите на Шампионската лига. Печелил е титла и с „Жилина“ в Словакия. Върба води националния тим на Чехия на Евро 2016. И след треньорската новина дойде и жребият. Почти сигурно бе, че „Лудогорец“ ще изтегли някой европейски гранд предвид факта, че тимът остана втори в групата си. „Интер“ е едно от най-актуалните имена в европейския футбол. С идването на треньора Антонио Конте „нерадзурите“ са истински претендент на „Ювентус“ за титлата и в момента оглавяват класирането в Серия А. Суперзвездата на „Интер“ е Ромелу Лукаку, дошъл за 80 милиона евро от „Манчестър Юнайтед“. Срещу „Лудогорец“ сигурно ще се изправи още един доскорошен „червен дявол“ – Алексис Санчес. Третата голяма звезда в атаката е аржентинецът Лаутаро Мартинес. „Интер“ е имал среща с българи преди малко повече от половин век. През 1967 година тимът играе три епични полуфинала за КЕШ срещу ЦСКА. Първите два завършват по 1:1. Налага се трети двубой, в който „Интер“ печели с 1:0. Тези двубои са първият голям успех на българския футбол. За една година „Лудогорец“ пък за втори път ще ходи в Милано. Миналия февруари тимът загуби два пъти от „Милан“ – 0:3 и 0:1. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\t„Лудогорец“ получи „Интер“ и Върба\t\t\t"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%b5%d0%bd-%d1%81%d1%8a%d0%b4-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%bf%d1%80%d0%be%d0%b2%d0%b5/", "text": "Съставите на Апелативен съд – Велико Търново вече провеждат заседания в напълно обновена съдебна зала, след извършен ремонт и цялостна подмяна на мебелировката и оборудването. \n В рамките на настоящия ремонт бе извършен демонтаж на остарялата подова настилка, която бе подменена с нова такава от гранитогрес и ламиниран паркет. Бе положена нова електрическа инсталация, допълнителни плоскости и профили, и бе извършено пребоядисване на стените и тавана. Досегашната мебелировка на залата бе заменена изцяло с нова– 8 скамейки за посетители, бюро за съдиите и съдебния секретар, две бюра за страните и катедра за подсъдим. За първи път страните имат възможност да използват пълноценно мобилни технически устройства, като бюрата за тях са снабдени с изводи към LAN-мрежа, посредством която ще могат да свържат устройствата си с интернет, а също така и с контакти към захранващата електрическа мрежа. Страните ще имат достъп и до безжична интернет-връзка посредством Wi-Fi. Осигурен е нов монитор за съдиите, посредством който да се извършва контрол върху воденето на протоколите в съдебни заседания, подобрено е и качеството на осъществявания аудиозапис на заседанията, оптимизирана е и работата на оповестителната аудиосистема. Стойността на извършения ремонт на залата е 5927 лева, а стойността на подменената мебелировка и оборудване – 12 912 лева (стойностите са с ДДС), като средствата са осигурени с целево финансиране от Висшия съдебен съвет по направено предложение от председателя на Апелативен съд – Велико Търново г-н Янко Янев. Зала №10 в Съдебната палата е единствената зала на Апелативен съд – Велико Търново и в нея ежегодно се провеждат около 700 съдебни заседания. Към настоящия момент тя е и единствената съдебна зала в апелативния район (включващ областите Велико Търново, Русе, Габрово, Ловеч и Плевен), която е снабдена със система за осъществяване на видеоконферентна връзка. Основен ремонт на залата не е извършван не само от създаването на ВТАС през 1998 г., но и от самото откриване на Съдебната палата през далечната 1977 година. През годините са извършвани само частични ремонтни дейности при възникнала необходимост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tАпелативен съд – Велико Търново провежда заседания в изцяло обновена съдебна зала\t\t\t"}
{"url": "https://trud.bg/%d0%b7%d0%b0%d0%bc%d0%b5%d1%81%d1%82%d0%bd%d0%b8%d1%87%d0%ba%d0%b0%d1%82%d0%b0-%d0%bd%d0%b0-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%bd%d0%b0-%d0%bf%d1%80%d0%b5%d0%b3%d0%bb%d0%b5%d0%b4/", "text": "Петрова не чувала какво говорят в съдебната зала Апелативният специализиран наказателен съд (АСпНС) назначи медицинска експертиза на Биляна Петрова – бивша заместничка на подсъдимата за подкуп кметица на „Младост” Десислава Иванчева. Днес Петрова помоли съдът да отложи заседанията по делото, тъй като след възпаление са є „пробити тъпанчетата” и не чува какво се говори в залата. Магистратите назначиха специалист по „Уши Нос, Гърло” от болница „Лозенец”, който да прегледа документите за заболяването на Петрова, а ако се налага – и самата нея до следващото заседание, насрочено за 8 януари. Съдът вдигна частично запора върху банкови сметки на Иванчева, която ще може да тегли до 560 лв. на месец. На третия подсъдим Петко Дюлгеров бе разрешено да изтегли 8000 лв. от сметката си за планова операция на очите. На първа инстанция Иванчева получи 20 г. затвор, Петрова – 15 г., а Дюлгеров – 12 г. И тримата обжалват пред АСпНС. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tЗаместничката на Иванчева на преглед за спукани тъпанчета\t\t\t"}
{"url": "https://trud.bg/%d0%ba%d0%bc%d0%b5%d1%82%d0%b8%d1%86%d0%b0%d1%82%d0%b0-%d0%bd%d0%b0-%d0%ba%d0%be%d0%b7%d0%bb%d0%be%d0%b4%d1%83%d0%b9-%d0%bd%d0%b0%d1%83%d1%87%d0%b8-%d0%be%d1%82-%d1%82%d1%80%d1%83%d0%b4-%d0%b7/", "text": "Към 14.30 часа днес кметът на Козлодуй Маринела Николова не беше осведомена за  . Както беше съобщено по-рано двама работници са загинали, а други двама са тежко ранени по време на ремонтни дейности край АЕЦ-а. „Научавам за инцидента от вас. Съжалявам за загиналите момчета, ако тази трагедия наистина се е случила. Но обектът не е в моите прерогативи, въпреки че е на територията на електроцентралата. Обърнете се за информация към държавното предприятие“, заяви Николова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tКметицата на Козлодуй научи от „Труд“ за инцидента със загиналите работници\t\t\t"}
{"url": "https://trud.bg/1-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bc%d1%8a%d0%b6-%d1%85%d0%b2%d0%b0%d0%bd%d0%b0%d1%82-%d1%81-%d1%84%d0%b0%d0%bb%d1%88%d0%b8%d0%b2%d0%b0-%d0%ba%d0%bd%d0%b8%d0%b6%d0%ba/", "text": "По обвинение на Районна прокуратура – В. Търново осъдиха на една година лишаване от свобода мъж за документно престъпление. М. А. е признат за виновен за това, че на 2 юли 2017 г. около 00:21 часа на ул. „Банхофщрасе“ в гр. Бад Швалбах, Федерална Република Германия, след като управлявал автомобил „Мерцедес“, съзнателно използвал фалшива шофьорска книжка. На неистинския документ бил придаден вид, че е издаден на 15 декември 2011 г. от ОД на МВР-Велико Търново на негова име. Обвиняемият е осъждан. В злополучния ден, докато управлявал лек автомобил направил ПТП. При извършената проверка е установено, че М.А. е шофирал с концентрация на алкохол в кръвта надвишаваща 1,69 промила, за което е образувано наказателно производство в Окръжна прокуратура Висбаден и постановено съдебно решение от Окръжен съд Бад Швалбах. В тази връзка е отнето свидетелството за управление на МПС на М. А. и същото е изпратено в Главна дирекция „Национална полиция“. При проверка в ОД на МВР гр. Велико Търново е констатирано, че М. А. не притежава свидетелство за управление на МПС, а назначена техническа експертиза установила, че изпратеното от Федерална Република Германия Свидетелство за управление на МПС на името на М. А. е неистински документ. Присъдата подлежи на обжалване пред Окръжен съд – Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\t1 г. затвор за мъж, хванат с фалшива книжка в Германия\t\t\t"}
{"url": "https://trud.bg/%d0%bc%d0%b2%d0%bd%d1%80-%d0%ba%d1%8a%d0%bc-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b2%d1%8a%d0%b2-%d1%84%d1%80%d0%b0%d0%bd%d1%86%d0%b8%d1%8f-%d1%81%d1%82%d0%b0%d1%87%d0%bd%d0%b8/", "text": "Четирите синдиката на транспортните работници във Франция призоваха към стачка в този сектор на 16 и 17 декември 2019 г. като бъдат блокирани търговски центрове и бензиностанции на магистралите в много региони на страната. Това съобщиха от пресцентъра на Министерството на външните работи (МВнР). С това условията за пътуване във Франция стават още по-трудни като се има предвид продължаващата от 5 декември 2019 г. безсрочна стачка. Тя вече обхвана всички видове транспорт – железници (SNCF), регионалните влакове, транспортната мрежа в Париж и Ил дьо Франс (RATP) – метро, влакове, автобуси. По информация на българското посолство в Париж придвижването във френската столица, особено в пиковите часове, е силно затруднено – както с обществения транспорт, така и с автомобил поради големите задръствания, които се образуват в Париж и околностите му. На 16 декември 2019 г. сутринта задръстванията в Париж и Ил дьо Франс са достигнали общо до 530 км. Осем линии на метрото и много автобусни линии в Париж са затворени, има и затворени станции на метрото. При бързоскоростните влакове (TGV) се движат един от три влака, а при регионалните – четири от десет. Във вторник, 17 декември 2019 г., се очаква ситуацията да бъде още по-затруднена заради обявената на този ден манифестация в Париж, в която ще се включат представители и поддръжници на 8 синдикални организации. От МВнР препоръчват на българските граждани, пребиваващи във Франция или планиращи пътуване в страната, да се информират за актуалната обстановка, като имат предвид възможните затруднения и закъснения на градския транспорт при придвижване от и до летищата, както и закъснения в обслужването на самите летища. При необходимост от съдействие българските граждани могат да се свържат с посолството ни в Париж на следните телефони: + 33 1 45 51 85 90 и +33 6 23 18 09 93. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tМВнР към българите във Франция: Стачни действия затрудняват пътуванията в страната\t\t\t"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%bf%d1%80%d0%be%d0%ba%d1%83%d1%80%d0%be%d1%80-%d0%bd%d0%b0%d0%b3%d1%80%d0%b0%d0%b4%d0%b8-%d0%b3%d0%b5%d0%be%d1%80%d0%b3%d0%b8-%d1%87%d0%b8%d0%bd/", "text": "Главният прокурор на Република България награди г-н Георги Чинев – административен ръководител на Окръжна прокуратура – Бургас, г-н Иван Кирков – административен ръководител на Районна прокуратура – Бургас и г- Благовест Вангелов – административен ръководител на Районна прокуратура – Поморие с отличие – знак „За Заслуга“. Наградите са присъдени за отлично изпълнение на служебните им задължения като прокурори и административни ръководители. Наградите на г-н Георги Чинев и г-н Иван Кирков бяха връчени от г-н Любомир Петров – и.ф. административен ръководител на Апелативна прокуратура – Бургас. Той благодари за постигнатите отлични резултати в работата на Окръжна и Районна прокуратура – Бургас, пожела им здраве и успехи в изключително отговорната им работа. Прокурор Чинев и прокурор Кирков изразиха благодарността си за полученото високо признание. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tГлавният прокурор награди Георги Чинев и още двама административни ръководители\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b2-%d0%bc%d0%b0%d0%b4%d1%80%d0%b8%d0%b4-%d1%80%d0%be%d0%bb%d1%8f%d1%82%d0%b0-%d0%bd%d0%b0/", "text": "Ролята на жените в политиката е незаменима – основно в разрешаването на конфликти, воденето на преговори, гарантирането на мира, сигурността и устойчивото развитие. Това заяви в Мадрид вицепремиерът и министър на външните работи Екатерина Захариева по време на 14-та среща на министрите на външните работи на страните от форума “Азия Европа” (АСЕМ), която е председателствана от новия Върховен представител на ЕС по въпросите на външните работи и политика на сигурност Жозеп Борел, съобщават от МВнР. В срещата участват крал Фелипе VI и премиерът Педро Санчес. Захариева бе водещ говорител по време на първата пленарна сесия на министерската среща. “България е първа в Европа по брой жени, работещи в сектора на информационните и комуникационните технологии, както и по брой студенти жени в тези специалности. Сред учените и инженерите в страната ни жените са 53%, с което заемаме едно от първите пет места в ЕС”, каза българският първи дипломат. Тя цитира и доклада на Световната банка „Жени, бизнес и законодателство 2019: десетилетие на реформи“, според който България е на едно от челните места сред страните по равенство на половете. За страната ни от 100 възможни пункта индексът показва 93,75. В 22 държави, сред които е и България, са премахнати изцяло нормативните пречки жените да упражняват определени професии. В момента председателят на Народното събрание, седем министри (от които двама вицепремиери), омбудсманът и кметът на българската столица са жени. Захариева изтъкна, че по данни на Световната банка, ако политиците работят със същите темпове, пълна равнопоставеност на половете ще бъде постигната чак през 2073 г. Не е нужно да чакаме още 60 години, преди да предприемем по-решителни действия, заяви българският вицепремиер. Освен равнопоставеността на половете, външните министри от Азия и Европа обсъждат мултилатерализма, актуални международни и регионални въпроси, като неразпространението на оръжия за масово унищожаване, киберсигурността, борбата с тероризма и предотвратяването на радикализацията, морската сигурност. Бяха разгледани и редица регионални въпроси като ситуацията в КНДР, Иран, Близкоизточния мирен процес, Сирия, Либия, Йемен, Афганистан, Украйна, Мианмар. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tМинистър Захариева в Мадрид: Ролята на жените в политиката е незаменима\t\t\t"}
{"url": "https://trud.bg/%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f-%d0%b4%d0%be-%d1%81%d0%b3%d1%80%d0%b0%d0%b4%d0%b0%d1%82%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be%d1%82%d0%be/", "text": "Част от сградата на българското посолство в черногорската столица Подгорица е пострадала от експлозия, станала в 4 ч. тази нощ. Нашето МВнР потвърди инцидента и заяви, че щетите са минимални, информира БГНЕС. Изпочупени са прозорците на кабинета на българския консул, нанесени са щети и на вратата на кабинета му, съобщи Държавната телевизия РТЦГ. На мястото има разследващи органи. От полицията съобщиха, че консулството само ще си възстанови щетите.  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tЕксплозия до сградата на българското посолство в Подгорица\t\t\t"}
{"url": "https://trud.bg/%d0%b8%d0%bd%d0%b6%d0%b5%d0%bd%d0%b5%d1%80%d0%b8-%d1%81%d0%bf%d0%b5%d1%88%d0%bd%d0%be-%d0%b2-%d0%ba%d0%be%d0%b7%d0%bb%d0%be%d0%b4%d1%83%d0%b9-%d0%b7%d0%b0%d1%80%d0%b0%d0%b4%d0%b8-%d0%b8%d0%bd%d1%86/", "text": "Ръководството и инженерите на фирма Евробилд, която е един от участниците в германо-българския консорциум, който изгражда национално хранилище за ниско и средно радиоактивни отпадъци, са заминали спешно за АЕЦ „Козлодуй“. Това заявиха пред „Труд“ от компанията. Припомняме, че двама строителни работници загинаха, а други двама са ранени при  , където се изгражда хранилището. По предварителна информация върху работниците е паднала купчина железа. Това е станало по време на изпълнение на служебните им задължения. В германо-българския консорциум „Национално хранилище за радиоактивни отпадъци” влизат немската – NUKEM и още четири български компании – Евробилд ООД, Юнг Проект ООД, Корект ООД и Булинвест, показа проверка на „Труд“. Възложител на поръчката е Държавното предприятие „Радиоактивни отпадъци”.  От там обясниха, че отговорността за изпълнението на строителния процес е на строителния консорциум, включително и контрола на достъп до площадката, след като  е бил сключен договор през 2017 година. Националното хранилище представлява съоръжение с многобариерна защита за трайно съхраняване на предварително обезопасени и опаковани в стоманобетонни кубове радиоактивни отпадъци и ще бъде едно от най-модерните в Европа от този тип. Международен фонд Козлодуй финансира безвъзмездно проекта, чийто първи етап е на стойност 71,8 млн. евро. НХРАО ще бъде от приповърхностен траншеен тип с капацитет от 138 200 куб. м. Състои се от няколко стоманобетонни вкопани конструкции (модули), разделени от вътрешни преградни стени на отделни камери. В хранилището ще се погребват радиоактивни отпадъци, генерирани само на територията на страната. То няма да се използва за високо радиоактивни отпадъци и отработено ядрено гориво, които изискват хранилище от съвсем различен тип. В НХРАО ще бъдат съхранявани ниско- и средноактивни радиоактивни отпадъци от промишлеността, медицината, научната дейност и бита, отпадъци, генерирани при извеждането от експлоатация на I-IV блок на АЕЦ Козлодуй, както и от дейността на бъдещи нови ядрени мощности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tИнженери спешно в Козлодуй заради инцидента\t\t\t"}
{"url": "https://trud.bg/%d0%b2%d0%b5%d0%ba%d0%be%d0%b2%d0%bd%d0%b8%d1%8f%d1%82-%d0%b4%d1%8a%d0%b1-%d0%b2-%d0%bd%d0%be%d0%b2%d0%be-%d1%81%d0%b5%d0%bb%d0%be-%d0%b5-%d0%bf%d0%be%d0%b1%d0%b5%d0%b4%d0%b8%d1%82%d0%b5%d0%bb-%d0%b2/", "text": "500-годишният дъб във великотърновското Ново село е победител в тазгодишното издание на националния конкурс „Дърво с корен“. Той е памет и символ на населеното място, казва кметът Христо Христов и благодари на всички за подкрепата. 1 073 гласа е събрало дървото. То ще представя държавата ни за „Европейско дърво на годината“. Гласуването за него ще е през февруари. На официална церемония в София Христов получи грамота и статуетка, която пък връчи на Дарина Арнаудова-Горчакова, журналист в БНР, която е дала предложението дъбът да участва в надпреварата за 2019 година. В тазгодишното издание на конкурса бяха номинирани 24 дървета от цялата страна. От тях журито допусна до финала 10 дървета в основната категория „Дърво с корен“ и 3 дървета в допълнителната категория „Вековните дървета говорят“. Историите и снимки на финалистите бяха достъпни за разглеждане на интернет страницата на фондация „ЕкоОбщност”, където през октомври и началото на ноември се проведе онлайн гласуването за определяне на победителите сред тях. Съмишлениците на идеята на „Дърво с корен“ са подали общо 3713 валидни гласа за двете категории. От тях 3003 са за десетте дървета, състезаващи се в категорията „Дърво с корен“, а 710 – за трите дървета в категория „Вековните дървета говорят“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tВековният дъб в Ново село е победител в конкурса „Дърво с корен“\t\t\t"}
{"url": "https://trud.bg/%d1%82%d0%b8%d0%b1%d0%be-%d0%ba%d1%83%d1%80%d1%82%d0%be%d0%b0-%d1%81%d0%bf%d0%b0%d1%81%d0%b8%d1%82%d0%b5%d0%bb%d1%8f%d1%82-%d0%bd%d0%b0-%d1%80%d0%b5%d0%b0%d0%bb/", "text": "Година и половина Тибо Куртоа събира гняв на „Сантяго Бернабеу“. Заради грешки и провали, държали го далеч от формата в „Челси“. Три дни преди „Ел Класико“ белгиецът се превърна в герой на „Реал“. В 95-ата минута и при 0:1 на стадиона на „Валенсия“ Куртоа се извиси при корнер, стреля с глава, а Карим Бензема направи добавка – 1:1. Така белгиецът стана вторият страж през сезона с асистенция след Хуан Сориано от „Леганес“. „Възползвах се от височината ми, два метра съм – възкликна Куртоа. – Нормално е съперниците да се изнервят, когато съм в наказателното поле.“ „Реал“ не успя да се възползва от 2:2 на „Барселона“ срещу „Реал Сосиедад“ в събота и двата гранда влизат в „Ел Класико“ с равен брой точки на „Камп Ноу“. Мачът беше отложен от ранна есен заради политически безредици в Каталуния. Бензема пък играе във формата на живота си. Французинът има 12 гола, колкото и Лео Меси на върха при реализаторите в Примера дивисион. „Искам този сезон на всяка цена да станем шампиони“, отсече Бензема. Тони Кроос бе диригентът на „Реал“ на „Местая“. Германският национал имаше 105 точни от общо 108 паса в дербито. „Еспаньол“, който се превърна в екзекутор на „Лудогорец“ с 1:0 и 6:0 в групите на Лига Европа, повтори черна серия от преди 30 години. Девет поредни домакинства каталунският тим не може да спечели в първенството – сега направи 2:2 с „Бетис“. През 1989-а „Еспаньол“ изпадна след такава домакинска серия. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tТибо Куртоа – спасителят на „Реал“\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0%d1%82-%d1%82%d0%b5%d1%81%d1%82%d0%be%d0%b2%d0%b5-%d0%bd%d0%b0-%d1%82%d0%be%d0%bb-%d1%81%d0%b8%d1%81%d1%82%d0%b5%d0%bc%d0%b0%d1%82%d0%b0-%d0%bf%d0%be-%d1%80/", "text": "Агенция „Пътна инфраструктура“ започва тестове на електронната система за събиране на такси за платената пътна мрежа на база изминато разстояние (тол) в реална среда – с действително изминати маршрути с монтирани бордови устройства. За целта собственици на превозни средства с обща технически допустима максимална маса над 3,5 т, които искат да разберат каква ще е таксата за изминато разстояние за техните обичайни маршрути, могат да получат бордови устройства. Те следва да попълнят регистрационна форма, която могат да открият на страницата на Националното тол управление   Устройствата ще се предоставят от АПИ безвъзмездно в четирите демонстрационни центъра в страната – в София, Пловдив, Варна и Русе. Собственикът на превозното средство над 3,5 т, в тестови режим с бордови устройства, ще получи точна ежедневна информация за платените сегменти от маршрутите на съответния камион. Първоначалният обхват на платената пътна мрежа е 6 050 км от общо 20 000 км републиканска пътна мрежа, за която в момента се плащат винетни такси. Въз основа на получените данни за изминатите тол сегменти и предложената от Агенцията тарифа на таксите, АПИ ще изчисли стойността на курса на превозното средство. Понастоящем тол системата се тества чрез симулатор за виртуално пътуване на моторно превозно средство . Превозвачите могат да изчислят тол такса по примерни маршрути в четири демонстрационни центъра в София, Пловдив, Варна и Русе, където имат възможност да се запознаят и с маршрутните карти – услуга за предплатено пътуване по пътната мрежа. Резултатите от тестовете с бордови устройства започват и ще бъдат публикувани на сайта bgtoll.bg. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tЗапочват тестове на тол системата по реални маршрути с бордови устройства\t\t\t"}
{"url": "https://trud.bg/%d0%bf%d1%80%d0%b5%d0%b4%d0%bf%d1%80%d0%b8%d0%b5%d0%bc%d0%b0%d1%87%d1%8a%d1%82-%d0%b3%d0%b0%d0%b5%d0%bb-%d0%b1%d0%be%d0%bd%d0%b5%d0%bb-%d1%81%d0%b0%d0%bd%d1%87%d0%b5%d1%81-%d0%bf%d1%80%d0%b5%d0%b4/", "text": "Когато правиш бизнес, трябва да следваш работещата рецепта Киното ме доведе тук Как френският предприемач Гаел Бонел Санчес с испански корени избира да живее в България и защо тук идва един от най-големите пробиви в бизнеса му. Това разказва той в детайли пред „Труд“. Оказва, че животът му невинаги е бил подреден, но за сметка на това никога не се е страхувал от риска. Вероятно това е ключът към успешните му проекти. Те нямат аналог в световен мащаб. У нас попада случайно, но към днешна дата може да си позволи да пие водка с хайвер собствено производство. – Г-н Гаел Бонел Санчес, откъде ви хрумна идеята да създадете водка с хайвер? \n– Идеята ми хрумна в България. Интересно е, защото видях една двойка да яде хайвер и да пие водка. Това ми напомни, че преди време съм виждал същата ситуация в много филми, в които героите вечерят в луксозна атмосфера, ядат хайвер и пият водка. И още тогава се замислих, че комбинацията между двата продукта е много интересна. Те винаги са разделени, а моята идея беше да ги събера, един вид да ги „оженя. Направих проучване и то показа, че никой не ги е съчетавал преди мен. И тогава разбрах, че този проект би могъл да бъде успешен и да бъде много ценен. – Каква е цената? \n– Преди години не можех да си позволя да го опитам хайвер и съм го виждал само по филмите. И така си помислих, че ако направя този продукт и му сложа правилна цена, съобразена с пазара, много хора ще могат да си го позволят. Цената е около 69 евро. Хората биха могли да си го позволят, защото от бутилката се пие по-малко и можеш да се наслаждаваш поне месец с умерена употреба, все пак е чист алкохол. След като създадох тази водка, реших да създам нещо още по-уникално. Той е ново изживяване за този тип водка с хайвер. И така направих водка, която е направена от хайвера на есетра албинос. Той е много скъп и струва около 50 000 евро за килограм, като се добиват около 5 до 10 кг на година само. Нашата дестилерия е в Пловдив. Реших да създам питие с един от най-скъпите продукти в света. Бутилката е във формата на амфора, направена от кристал, злато и бронз. – Освен водките, имате още една интересна идея – часовници, които са подписани от известни личности, като първият е с парафа на Наполеон. Как ви хрумна идеята за тях? \n– По същия начин като с водката. Интересно е, че когато правиш бизнес, ти имаш нещо като рецепта, която работи и ти я следваш. Различно е, защото самите сфери са различни, а това ме кара да се наслаждавам на бизнеса си и най-вече на всичко, с което съм се захванал. Понякога може няколко месеца да съм фокусирам само върху алкохола, а след това да мисля само за часовниците и индустрията. Благодарение на това се уча на много неща, тъй като бизнесът ми не е само в една посока. Не критикувам хората, които са само в една сфера, просто така аз съм си избрал. Харесва ми да създам нещо в дадена област, след това да направя нещо в друга област. Когато бях дете исках да работя 10 различни неща – исках да съм археолог, палеонтолог, астронавт, футболист, което всъщност беше и първата ми работа и т.н. Сега съм много щастлив, защото мога да поемам в посоката, която ми харесва и искам. Мога да бъда астронавт, защото чета много неща за космоса. Проектът на живота ми е свързан с него. После мога да бъда и археолог, защото правя бижута с уникални археологически находки. Часовниците с истински подписи на исторически личности също са ме научили на много неща. Това му е хубавото на живота – да създаващ интересни неща и да се учиш. Не трябва никога да спираш да се учиш. Колкото до часовниците – забелязах, че много мои приятели се интересуват от тях и се замислих, как мога да ги направя по нов начин, да направя нещо за индустрията, в която не се случва почти нищо ново. Те просто добавят повече злато и диаманти. Това малко ме дразнеше и се замислих какво можем да направим, за да поемем по нов път и да не продаваме само сложността на един часовник, а нещо по-дълбоко. За да може собственикът да се почувства горд, че носи този часовник. Да се свърже с историята, нещо, което да носи послание, не само за собственика, но и за хората, които ще го видят. – Защо сложихте подписа на Наполеон като първи в колекцията? \n– Наполеон е прочут император, историческа личност, а пък е и французин като мен. Беше логичен старт на проекта. Създадох колекцията с Кристоф Голай и мисля, че направих правилния избор. – Как си представяте да продължите колекцията? \n– Следващият часовник ще бъде с подписа на Айнщайн. Много съм горд. Мисля да направим и такъв с Пикасо. След това ще продължим с Жул Верн и Жан Ефел. Във всеки един часовник има и по метална частица от историческата личност. Ще направим и на много други артисти, политици, хора с постижения. Нямаме лимит и със сигурност няма да са скучни. Искам да отбележа нещо любопитно – в часовника на Наполеон има истинска негова монета. Механизмът на часовниците е специален. – Каква е цената на един часовник? \n– Както вече казах, това е уникален продукт и когато казвам уникален, е защото имаме истински подпис на историческа личност. Всеки един се произвежда само в един екземпляр. Целият процес коства много пари и затова ще продаваме някои от часовниците на търг с начална цена от 50 000 евро. Финалната цена при нормално проведен аукцион би трябвало да стигне до 80 000 евро. Зависи и от подписа и личността, разбира се. – Живеете в България. Какво е по-различното от живота във Франция? \n– Киното ме доведе в България. Исках да правя филм и на едно парти в Лос Анджелис си говорих мой приятел режисьор – Питоф, който е направил първия филм в света в HD формат и е режисирал „Жената котка“ с Холи Бери. Той е французин и е много готин. Посъветва ме да дойда в България и да заснема първия си филм тук. Това и направих. Дойдох с еднопосочен билет, без да познавам никого. Към днешна дата си партнирам с „Ню Бояна“ за много неща. Щастлив съм, че живея в България. Ако ме бяхте питали преди няколко години, щях да ви кажа, че животът тук е много по-труден, отколкото във Франция, защото е напълно различен. Начинът на мислене, погледът към бизнеса, всичко. Тук има много дупки (смее се), а аз обичам да карам мотор и е опасно да го правя тук. Това е прост пример. Друго любопитно е, че когато си чужденец, много хора се опитват да се възползват от това. Но това беше в началото. Вече знам как да се държа и да живея по български. Всичко е супер. Интересно е, че сега мога да кажа същото за Франция и за Испания, където също живея. Като пристигна там, ги има същите проблеми. Така че не е свързано само, че е България, а самият сблъсък с чужда култура. Навсякъде, където отидеш по света, си има добри и лоши страни. Въпросът е да намериш мястото, на което се чувстваш щастлив, а аз съм щастлив тук в България. – Какво сте работили преди да създадете собствен бизнес? \n– Бях футболист, а след като приключих с футбола отидох в Испания. Напълно сам, бях около 20-годишен. Бях без никакви пари и дори си спомням, че веднъж спах на плажа. Но не се оплаквам, напротив, искам да покажа на хората, че можеш да успееш и като тръгнеш от нулата. В Испания работех като келнер, може би най-гадната работа, която съм имал. Не че не е добра, но аз не можех да я върша добре. Постоянно изпусках таблата, може би бях най-ужасният келнер на света. След това работех в магазин за дрехи. След това се върнах във Франция и реших да работя в телевизията като статист. Това продължи два дни, след което ме забелязаха и ме поканиха да работя в самата продукция. Малко по-малко израснах там и придобих опит. Докато един ден не реших да си направя собствена продуцентска компания и да стана независим. Хората могат да кажат, че просто съм имал шанса да ме забележат. Но аз не мисля така, защото и преди това съм опитвал в различни области, но не съм успявал. Дори съм губел пари. Единствените пари, които имах. Така че не се доверявам на съдбата. Вярвам само в себе си и моите способности. Предпочитам да инвестирам в себе си, отколкото да чакам шанс. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tПредприемачът Гаел Бонел Санчес пред „Труд“: България ме вдъхнови да създам уникални водки\t\t\t"}
{"url": "https://trud.bg/%d1%83%d0%ba%d1%80%d0%b0%d0%b8%d0%bd%d1%81%d0%ba%d0%b0%d1%82%d0%b0-%d0%bd%d0%b0%d1%84%d1%82%d0%be%d0%b3%d0%b0%d0%b7-%d0%b2%d1%81%d0%b5-%d0%be%d1%89%d0%b5-%d0%bd%d0%b5-%d0%b5-%d0%bf%d0%be%d1%81/", "text": "Украинската държавна енергийна компания „Нафтогаз“ заяви в понеделник, че все още не е постигнала споразумение с руския производител на природна газ „Газпром“, но разговорите между двете компании продължават, предаде  През миналата седмица висш служител на украинската компания заяви, че „Нафтогаз“ и „Газпром“ са се договорили да продължат да работят по варианти за поддържане на транзита на руски природен газ към Европа през Украйна. Сегашната сделка за пренос изтича в края на тази година, като в края на миналия месец стана ясно, че „Нафтогаз“ е получила писмо от „Газпром“, в което се казва, че руският концерн няма да има правно основание да доставя газ на Украйна от 10 часа сутринта на 1 януари 2020 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tУкраинската „Нафтогаз“ все още не е постигнала споразумение с „Газпром“\t\t\t"}
{"url": "https://trud.bg/%d0%bc%d0%b8%d1%81-%d0%b1%d1%8a%d0%bb%d0%b3%d0%b0%d1%80%d0%b8%d1%8f-2019-%d0%bd%d0%b0-%d0%bf%d0%be%d1%87%d0%b8%d0%b2%d0%ba%d0%b0-%d0%bd%d0%b0-%d0%bc%d0%b0%d0%bb%d0%b4%d0%b8%d0%b2%d0%b8%d1%82%d0%b5/", "text": "В края на месец ноември 23-годишната Радинела Чушева спечели короната на най-красивата българка за 2019 година. Още на следващия ден бившата адреналинка от предаването „Господари на ефира“ се превърна в една от най-одумваните носителки на титлата. Потребителите на социалните мрежи изписаха множество коментари, упрекващи избора на журито. По-голямата част от тях се питаха откога конкурсът е променил политиката си, за да избере момиче с корекции. Това се превърна и в тема на много от интервютата, които брюнетката даде, след като стана Мис България. „Младите постоянно гледаме от тези социални мрежи нови тенденции. Не знам дали е трябвало да го правя, може би съм сбъркала“, призна тя преди време пред Bulgaria ON AIR, запитана за подобренията по външния си вид. Тогава тя каза, че всеки трябва да намери своя начин, за да се чувства добре в кожата си. Чушева също така изрази мнението си, че критиките към нея може да повлияят на младите момичета и да ги накарат да не търсят услугите на пластични хирурзи. В тв предаването тя се определели като авантюрист, който обича да открива нови места и да посещава екзотични и топли дестинации, а днес тя подплати думите си с доказателства. Докато у нас хората се стягат за предстоящите коледни празници и всяка сутрин се сблъскват с ниските температури навън, Радинела се радва на високите градуси на Малдивите. В официалната си Инстаграм страница тя сподели снимки от престоя си в островната държава в Индийския океан. На тях тя позира по сив бански костюм в две части и шапка на фона на прекрасния резорт „COMO Maalifushi“. Слънчеви лъчи, бели пясъци, басейни, палмови дръвчета… декемврийската тропическа почивка на миската си има всичко. На един от кадрите Чушева е решила да си направи вечерна разходка по кея, минаващ покрай редица къщи във водата. За целта тя носи черна блуза и панталон, които е комбинирала със сандали на висока платформа и бежова чанта-плик на марката „Louis Vuitton“. „За човек говорят лошо тези, които са по-зле от него. Тези, които са по-добре, са заети да се радват на живота си!“, гласи една от публикациите ѝ. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tМис България 2019 на почивка на Малдивите (СНИМКИ)\t\t\t"}
{"url": "https://trud.bg/%d0%bf%d0%be-700-%d0%b5%d0%b2%d1%80%d0%be-%d1%89%d0%b5-%d0%bf%d0%be%d0%bb%d1%83%d1%87%d0%b0%d1%82-%d1%81%d0%be%d1%86%d0%b8%d0%b0%d0%bb%d0%bd%d0%be-%d1%81%d0%bb%d0%b0%d0%b1%d0%b8-%d0%b2-%d0%b3%d1%8a/", "text": "Гръцкото правителство планира да раздаде 175 милиона евро от бюджетния излишък на страната под формата на коледни бонуси за социално слаби, между които и много българи.  За да получат тези бонуси, кандидатите следва да подадат електронно молби, които да са съобразени с поставените от правителството критерии. Електронната платформа отваря утре 17 декември. Koлeдният пoдapъĸ, нapичaн oт пpaвитeлcтвoтo „coциaлeн дивидeнт“, щe достине до 700 евро.  Той ще бъде разпределен между многодетни семейства с 4 и повече деца, с облагаем семеен доход до 20 000 евро, семейства, в които поне един родител е дългосрочно безработен, над 12 месеца, с облагаем доход на семейството до 15 000 евро, както и на  семейства със зависими деца с увреждания. Допълнителни условия, касаещи чужденците в страната са, поне един от двамата родители на домакинството  да пребивава законно на гръцката територия през последните 10 години, което да е видно от данъчната му декларация или и двамата да са данъчни резиденти на Гърция. Общият депозит на всички членове на домакинствата във всички вътрешни и чуждестранни банкови институции, както и текущата стойност на акции и облигации, не трябва да надвишават 20 000 EUR.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tПо 700 евро ще получат социално слаби в Гърция, между тях и доста българи\t\t\t"}
{"url": "https://trud.bg/%d0%ba%d0%be%d1%88%d0%bc%d0%b0%d1%80%d0%b8%d1%82%d0%b5-%d0%bd%d0%b0-%d0%b0%d1%80%d1%81%d0%b5%d0%bd%d0%b0%d0%bb-%d0%bd%d1%8f%d0%bc%d0%b0%d1%82-%d0%ba%d1%80%d0%b0%d0%b9/", "text": "Месут Йозил е символът на провала на „Арсенал“. При 0:3 у дома от „Манчестър Сити“ германецът се разгневи на смяната си в средата на второто полувреме, „ритна“ въздуха към трибуните. „Не е моментът да се занимаваме с Йозил, трябва спешно да се назначи постоянен треньор“, каза временният Фреди Люнгберг. „Арсенал“ живее в сезона на кошмарите. За първи път от февруари 1995 година отборът няма домакинска победа във всички турнири в продължение на шест мача. Тогава треньор още беше Джордж Греъм. За цял мач срещу „Манчестър Сити“ отборът отправи 6 удара на свой терен – най-лош показател от декември 2008-а срещу „Ливърпул“. Едва за втори път „Арсенал“ пусна 3 гола у дома през първото полувреме. Преди това това „зло“ пак му стори „Сити“ – през март 2018-а. В Англия твърдят, че именно „гражданите“ ще спасяват „Арсенал“. Испанецът Микел Артета, помощник на Пеп Гуардиола, е най-близо до треньорския пост. Във футболните си години той игра за „Арсенал“. Един от директорите при „артилеристите“ – Винай Венкатешам, бе уловен от папараци да излиза посред нощ от имението на Артета в Манчестър. Испанецът има 149 мача за „Арсенал“ в периода 2011-2016 година. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tКошмарите на „Арсенал“ нямат край\t\t\t"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b8-%d0%bc%d0%b5%d1%80%d0%ba%d0%b5%d0%bb-%d1%81%d0%b0-%d0%be%d0%b1%d1%81%d1%8a%d0%b4%d0%b8%d0%bb%d0%b8-%d1%82%d1%80%d0%b0%d0%bd%d0%b7%d0%b8%d1%82%d0%b0-%d0%bd%d0%b0/", "text": "Руският президент Владимир Путин и германският канцлер Ангела Меркел са обсъдили в телефонен разговор газопровода „Северен поток-2“ и транзита на руски газ през Украйна, съобщи Кремъл. Двамата лидери са обсъдили също така конфликтите в Украйна и Либия. Договорът за доставка и транзит на газ през Украйна между Газпром и украинската Нафтогаз изтича на 31 декември 2019 година. Русия, Украйна и Европейската комисия продължават да провеждат консултации за транзита до ЕС през украинска територия след началото на 2020 година. Дискусиите обаче са затруднени от съдебните дела, които двете компании водят една срещу друга. „Северен поток-2“, който е построен вече на над 80 процента, трябва да пренася 55 млрд. куб м газ годишно от Русия през Балтийско море до Германия по две линии. Проектният срок за завършването на строежа е края на 2019 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tПутин и Меркел са обсъдили транзита на газ през Украйна и „Северен поток-2“\t\t\t"}
{"url": "https://trud.bg/%d0%be%d1%82%d0%bb%d0%be%d0%b6%d0%b8%d1%85%d0%b0-%d0%b4%d0%b5%d0%bb%d0%be%d1%82%d0%be-%d0%b7%d0%b0-%d0%b5%d0%ba%d1%81%d1%82%d1%80%d0%b0%d0%b4%d0%b8%d1%86%d0%b8%d1%8f-%d0%bd%d0%b0-%d0%bf%d1%83%d1%87/", "text": "Брюкселският съд за втори път отложи делото за екстрадиция в Испания на бившия лидер на Каталуния Карлес Пучдемон и двама негови сътрудници, обвинени в подбудителство към бунт от испанските власти, съобщава кореспондентът на ТАСС. Следващото заседание е насрочено за 3 февруари. Представител на защитата на Пучдемон заяви: „Съдебните изслушвания бяха отложени. Съдът изслуша нашите аргументи и реши да отложи разглеждането на делото до 3 февруари“. Като част от този процес белгийският съд трябва да реши дали да спази трите европейски заповеди за арест, издадени от Върховния съд на Испания срещу Карлес Пучдемон и бившите членове на каталунското правителство Антони Комина и Люис Пуч. В правителството на Пучдемон Комина отговаряше здравни въпроси, Пуч ръководеше отдела за култура в правителството на региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tОтложиха делото за екстрадиция на Пучдемон и двама негови сътрудници\t\t\t"}
{"url": "https://trud.bg/%d1%80%d0%b8%d1%82%d0%b0-%d0%be%d1%80%d0%b0-%d0%bf%d1%80%d0%be%d0%b2%d0%be%d0%ba%d0%b8%d1%80%d0%b0-%d1%81-%d0%bf%d1%80%d0%be%d0%b7%d1%80%d0%b0%d1%87%d0%bd%d0%be-%d0%b1%d0%b5%d0%bb%d1%8c%d0%be-%d1%81/", "text": "Британската певица Рита Ора с албански корени нажежи социалните мрежи със снимка, на която е облечена в бяло прозрачно бельо, излежавайки се на дивана. Изпълнителката винаги се е отличавала с пищни форми и стегната фигура, които поддържа със силови тренировки по 1-2 часа няколко пъти седмично. Рита не е фен на твърде изтощителните упражнения и винаги тренира според това как се чувства. Колкото до храненето, певицата си позволява „забранени“ лакомства веднъж в седмицата. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tРита Ора провокира с прозрачно бельо (СНИМКА)\t\t\t"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d0%b8%d1%82%d0%b5-%d0%be%d1%82-%d0%bf%d1%8a%d1%80%d0%b2%d0%b0-%d0%bb%d0%b8%d0%b3%d0%b0-%d0%b1%d0%b8%d1%85%d0%b0-%d1%81%d1%8a%d0%b4%d0%b8%d0%b8-%d1%84%d0%b5/", "text": "Треньорите от Първа лига доказаха, че футболът е като карането на колело – не се забравя. Родните специалисти от елита, начело с Милош Крушчич от ЦСКА, Стамен Белчев („Арда“), Елин Топузаков, помощник в националния отбор, Петко Петков („Етър“), Златомир Загорчич, най-дълго задържалият се специалист понастоящем в елита, Георги Чиликов, Александър Тунчев, Антони Здравков от „Ботев“ (Враца) и други, станаха шампиони в благотворителния турнир на Дарик радио, Dsport.bg и Ники Кънчев шоу. Инициативата бе по повод 10-ия юбилеен благотворителен търг на организаторите, а събраните средства по традиция ще бъдат дарени на фондациите „Нашите недоносени деца“ и „Аутизъм днес“. В предколедната напдревара на спортния коплекс „Царско село“ участие взеха четирите основни страни на българския футбол – треньори, съдии, журналисти и фенове, сред които имаше и много бивши играчи. На терена освен изброените наставници в игра се завърнаха Христо Йовов, Велизар Димитров, Благой Георгиев, Ваня Джаферович, Стойко Сакалиев, Христо Янев, Цанко Цветанов и най-добрата родна футболистка Евдокия Попадинова. Редом до тях бяха Лео Бианки, Иван и Андрей. \nВъпреки сериозните имена, надпреварата бе равностойна, а развръзката се запази до последно. Отборът на журналистите успя да се противопостави на топ реферите от родния елит, измъквайки нулево равенство. В същото време фенове и звезди отстъпиха на треньорите с 0:1 след гол на селекционера на младежите Александър Димитров. Във втория кръг журналистите отстъпиха минимално с 0:1 на наставниците след запазена марка на Георги Чиликов – гол с глава. Реферите на свой ред отново не успяха да отбележат, но и да допуснат – 0:0 срещу Благой Георгиев и компания. А същото се случи и в третия мач на „мъжете в черно“ – нулево реми с наставниците. Това бе и най-оспорвания двубой, в който двете страни имаха възможността да изчистят разминаванията във вижданията си от есенния дял и да забравят грешките и нападките през годините. Поради тази или друга причина здрави единоборства имаше между Енгибар Енгибаров („Витоша“) и Георги Кабаков като младият треньор действаше на моменти на ръба на грубостта. В крайна сметка гол не падна. На свой ред звездите надвиха журналистите с 2:1 с попадения на Ваня Джаферович и Благой Георгиев, а почетният гол за четвъртата власт бе дело на Владислав Стоянов от Sportal.bg. Вестик „Труд“ бе представляван от Владимир Иванов, отличил се със заслужен жълт картон в срещата срещу фенове и бивши играчи. Така в крайното подреждане треньорите събраха 7 точки, звездите 3, а журналистите – 1. Големият победител обаче бе каузата. \n„За такива неща не трябва да се пазим – призна след края на изданието Христо Йовов, бивш играч и директор на „Левски“. – Когато има такива инициативи, всеки, който има възможност, трябва да откликва. Най-интересното е, че малко случайно всичко тръгва от мен преди 10 години. Тогава едно момиче ме потърси за помощ, аз говорих с Ники Кънчев и той веднага откликна. Надявам се повече хора да обръщат внимание на тези проблеми. Още повече идва Коледа и трябва всички да бъдат добри. Целта тук е една – добрина.“ \nБижутера обаче трябваше да отговаря на въпроси за сегашното състояние на любимия му тим от „Герена“: \n„Левски“ играе доста добре в защита, но в нападение има доста пропуски. Там трябва да се обръща внимание. Всички сме свикнали да гледаме тика атакуващ и да бележи голове. Когато няма такава игра, трудно може да се стигне до титлата. Може да се каже, че отборът е доста по-дисциплиниран, но не е достатъчно. Казвам го като привърженик, не да правя забележки и съвети.“ \nМилош Крушчич, наставникът на ЦСКА, на свой ред разкри, че на терена му е по-лесно в сравнение с треньорския занаят. \n„Винаги съм готов да се отзова за такива мероприятия, особено когато става въпрос за това да помогнем на хора в нужда – обясни сърбинът. – Радвам се, че мога да участвам в това събитие. По-лесно е да играеш, а по-трудно е да си треньор. Ние, треньорите, сме колеги, ядем един и същи хляб и трябва да говорим на един и същи език.“ \nГоляма част от елитните ни отбори дариха фланелки с автографи за предстоящия търг на Дарик Радио. Същото стори и Георги Кабаков. Международният арбитър дари своя екип, с който ръководи двубой от Шампионската лига. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tТреньорите от Първа лига биха съдии, фенове и журналисти\t\t\t"}
{"url": "https://trud.bg/%d0%b0%d1%80%d0%bc%d0%b5%d0%bd%d1%81%d0%ba%d0%b0%d1%82%d0%b0-%d0%bc%d0%b0%d1%84%d0%b8%d1%8f-%d0%b7%d0%b0%d0%bc%d0%b5%d1%81%d0%b5%d0%bd%d0%b0-%d0%b2-%d1%83%d0%b3%d0%be%d0%b2%d0%be%d1%80%d0%b5%d0%bd/", "text": "Арменската мафия е заподозряна в нова порция уговорени мачове в тениса, твърдят в свое разследване немският вестник Die Welt и телевизия ZDF. Според тях замесени са 135 професионални състезатели, имената им не се съобщават. Сред тях е и играч от топ 30 в света при мъжете, който има 3 титли от АТП. Немски тенисист, който сътрудничи на полицията, е потвърдил нелегалните действия по уреждане на срещите. Медиите уточняват, че той не е сред топ състезателите. В момента разследвания вървят в Испания, Франция, САЩ и Белгия. ФБР също се включва в операцията. „Случаят е свързан с арменската мрежа за уреждане на мачове, която се е разпространила в седем държави в Европа – обяви Ерик Бишоп, министър на правосъдието на Белгия. – Действащите хора са много интелигентни и са вършили измами в големи измерения. Не само измерението е уникално, но и системата за манипулиране на срещите. Стотици са случаите, в които уреждащите са в близък контакт с тенисистите на корта. В крайна сметка, всяка манипулация води до десетки хиляди евро печалба. Тази мафия е много добре структурирана. Има хора, които са отговорни за печалбите, други перат парите, а трети осъществяват контакт с играчите.“ \nСпоред министъра нито една друга страна не е коментирала публично сегашното разследване. На турнир в Доха по-рано този месец с награден фонд 15 000 евро се разигра абсурден случай за уговорена среща. Така украинец заложи на приятел и спечели 3000 долара. Артем Бахмет загуби срещата си, в която не успя да вземе нито една точка. По-късно Монт, който професионално се занимава със залози, разкри че приятелят му Бахмет преди това никога не е хващал ракета в ръката си. Разбира се, той заложил срещу Артьом, а след това си прибра печалба от около 3000 евро. Всъщност проблемът не е нито в Бахмет или Монт, а в самата организация на турнирите от най-нисък ранг. В квалификациитe на състезания от ITF участие може да заяви всеки. Трябва само играчът да се регистрира в системата и да получи номер. А това се прави в интернет срещу такса от $30 на година. Следващата крачка е професионален турнир, където вече се изисква рейтинг. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tАрменската мафия замесена в уговорени мачове в тениса\t\t\t"}
{"url": "https://trud.bg/%d0%b8%d0%b2%d0%b5%d1%82-%d0%bb%d0%b0%d0%bb%d0%be%d0%b2%d0%b0-%d0%b3%d0%be%d1%80%d0%b4%d0%b5%d1%8f-%d1%81%d0%b5-%d0%ba%d0%be%d0%b3%d0%b0%d1%82%d0%be-%d0%b8%d0%b7%d0%bb%d0%b8%d0%b7%d0%b0%d0%bc-%d0%b2/", "text": "Много често ми се случва да се гордея, когато излизам в чужбина – заяви Ивет Лалова, която получи за пети път приза за атлет №1 на България за годината. – Да казвам какви зали и какви писти имаме, и какво се прави за целия наш спорт в България. Най-добрата ни спринтьорка получи отличието от министър Красен Кралев. Тя спечели традиционната анкета на списание „Атлетика“ след впечатляващото си представяне този сезон. Лалова покри нормативите на 100 м (11.08 сек) и 200 м (22.45 сек) за олимпийските игри Токио 2020. И за пети път ще участва на най-престижния спортен форум на планетата. Тя успя да влезе и във финала на 200 м на световното в Доха. „Ако нямаш добра атлетика, няма и спорт – каза Кралев. – Имаме таланти, имаме и легенди. Талантите се учат от легендите. Легендите ни държат винаги едно високо ниво. Излишно е да казвам колко е значима Ивет за световната атлетика, не само за българската.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tИвет Лалова: Гордея се, когато излизам в чужбина\t\t\t"}
{"url": "https://trud.bg/%d1%81%d0%bf%d0%be%d1%80%d1%82%d0%b5%d0%bd-%d1%82%d0%b0%d0%bb%d0%b0%d0%bd%d1%82-%d0%bd%d0%b0-%d0%b5%d0%b2%d1%80%d0%be%d1%84%d1%83%d1%82%d0%b1%d0%be%d0%bb-%d1%81%d0%b5-%d0%be%d0%ba%d0%b8%d1%87/", "text": "Любомир Калчев взе бронз на 500 метра в турнира по шорттрек за юноши от веригата „Чалъндж“ в Анкара. 16-годишният спортен талант на „Еврофутбол“ фиксира 44.493 сек. Победител е руснакът Максим Шевелев с 44.263 сек., следван от представителя на домакините Мурат Тахтачи с 44.361 сек. В най-дългата дистанция от 1500 м Калчев остана на крачка от отличията – четвърти с 2:54,108 мин. А на 1000 м се нареди 10-и. В общото класиране българинът е 5-ти, като в неговата възрастова категория участваха 27 спортисти от седем държави. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tСпортен талант на „Еврофутбол“ се окичи с бронз в шорттрек\t\t\t"}
{"url": "https://trud.bg/61-%d0%b3%d0%be%d0%b4%d0%b8%d1%88%d0%bd%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%be%d1%82-%d0%b2%d0%b7%d1%80%d0%b8%d0%b2-%d0%bd/", "text": "61-годишна жена е пострадала при пожар от взрив на туристическа газова бутилка в имота й в разградското село Брестовене. Тя е с леки изгаряния по ръцете и лицето, но е вдишала отровни газове. Откарана е в болницата в Разград. Няма опасност за живота й, уточняват от полицията. Инцидентът е станал към 22,45 часа в неделя в пристройка на къщата на жената. Туристическата бутилка се взривила и подпалила имуществото, а жената опитала да гаси покъщнината. Огънят е потушен от пожарникарите от Завет. Въпреки усилията на жената и огнеборците, са изгорели черна и бяла техника, както и мебели. Къщата е спасена. Същата вечер, към 20,17 часа в Кубрат, е станал пожар в друг частен имот. Пострадал е собственикът на къщата, който получил леки обгаряния по ръцете и лицето. Откаран е с линейка в Спешната помощ в Кубрат. Там изгарянията му са били обработени и е бил освободен. В дома му, от който били изгорели към 60 кв. покрив, били унищожени също мебели и друго домашно имущество. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\t61-годишна пострада при пожар от взрив на газова бутилка\t\t\t"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%be%d1%80%d1%8f%d1%88%d0%ba%d0%be%d0%b2%d0%b0-%d1%81-%d0%bf%d1%80%d0%b8%d0%b7-%d0%b7%d0%b0-%d1%8f%d1%80%d0%ba%d0%b0-%d0%bf%d0%be%d0%b1%d0%b5%d0%b4%d0%b0/", "text": "Мария Оряшкова взе специалната награда – „Ярка победа“ на тържество на най-добрите ни състезатели в бойните спортове за 2019-а. Тя е първата ни състезателка, която участва на европейските олимпийски игри в самбото и борбата. И стана шампионка, а през септември ликува и с пета титла на мондиала в самбото. Оряшкова е на лагер и пропусна церемонията. Годишните награди „Златен пояс“ получиха Кристиян Дойчев, европейски шампион по карате киокушин и втори в света, както и Албена Ситнилска, №1 в на планетата и в Европа по таекуондо ITF и кикбокс. \nТози сезон бойните спортове са донесли над 300 медала от големи първенства. Атрактивни демонстрации съпътстваха галавечерта в мол „Парадайз“, на която бяха наградени най-добрите ни състезатели в бойните спортове. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tМария Оряшкова с приз „Ярка победа“\t\t\t"}
{"url": "https://trud.bg/%d0%b7%d0%b0%d0%b4%d0%b8%d0%b3%d0%bd%d0%b0%d1%85%d0%b0-%d0%b1%d0%b8%d0%b6%d1%83%d1%82%d0%b0-%d0%bd%d0%b0-%d1%82%d0%b0%d0%bc%d0%b0%d1%80%d0%b0-%d0%b5%d0%ba%d1%8a%d0%bb%d1%81%d1%82%d0%be%d1%83%d0%bd/", "text": "Крадците успели да преодолеят денонощната охрана Неизвестни крадци са задигнали бижута на стойност 50 млн. паунда (64 милиона долара) от дома в Лондон на Тамара Екълстоун – модел и знаменитост, дъщеря на бившия бос на „Формула 1” Бърни Екълстоун, предаде Ройтерс, позовавайки се на публикация във в. „Сън”. Според източници на вестника трима крадци нахлули в имението на Тамара (35 г.), преодолявайки както денонощната охрана на района, известен като „улицата на милиардерите”, така и личната система за сигурност на къщата на звездата. Тя живее в квартал „Кенсингтън”, където се намират още резиденциите на френския и руския посланик в Лондон, а недалеч е Дворецът Кенсингтън – резиденцията на принц Уилям и съпругата му Катрин. Обирът станал късно в петък, малко след като Тамара отпътувала на коледна ваканция извън Великобритания. Скъпоценностите били отмъкнати от сейфове в спалнята на 35-годишната знаменитост. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tЗадигнаха бижута на Тамара Екълстоун за 64 милиона долара\t\t\t"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%bf%d1%8a%d1%80%d0%b2%d0%b8%d1%8f%d1%82-%d1%81%d0%b5%d0%ba%d1%80%d0%b5%d1%82%d0%b0%d1%80-%d0%bd%d0%b0-%d0%bf%d0%be%d1%81%d0%be%d0%bb%d1%81%d1%82%d0%b2%d0%be/", "text": "На 55-годишна възраст внезапно почина първият секретар на посолството ни в руската столица Любомир Николов, който беше и директор на Центъра на промишлеността на Република България /ЦПРБ/ в Москва, съобщава БГНЕС. Николов издъхнал в нощта срещу понеделник в квартирата си, разположена на ул. „Красний маяк“ в Москва. Там се намира жилищният блок на центъра на промишлеността, в който са настанени служителите на администрацията на ЦПРБ, както и представители на български търговски дружества и техните семейства. По предварителна информация, причина за кончината на дипломата е инфаркт. Очевидци разказаха, че първата линейка дошла към полунощ. До 3 часа през нощта пред блока паркирали още няколко коли на „Бърза помощ“. Очаква се тленните останки на първия секретар в близките дни да бъдат транспортирани до България, където ще бъде погребан от близките си. Николов е роден на 5 октомври 1964 г. в София. Завършва висшето си образование в Московския институт за народно стопанство „Г.В.Плеханов” с магистърска степен по „Управление и планиране на народното стопанство”. Това става ясно от официалния сайт на центъра на промишлеността. В периода от 1987 г. до април 2017 г. е заемал редица изпълнителни и ръководни длъжности в български търговски компании в България и Русия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tПочина първият секретар на посолството ни в Москва\t\t\t"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d0%bf%d1%80%d0%be%d0%b4%d0%b0%d0%bd%d0%be%d0%b2-%d0%bd%d1%8f%d0%bc%d0%b0-%d0%b4%d1%80%d1%83%d0%b3%d0%b0-%d0%b0%d0%bb%d1%82%d0%b5%d1%80%d0%bd%d0%b0%d1%82%d0%b8/", "text": "Зам.-председателят на ПГ на БСП Христо Проданов заяви пред   че БСП няма друга алтернатива за лидер, освен Корнелия Нинова. „В БСП различното мнение не е забранено. То винаги се чува. Някои колеги изказаха аргументи защо искат да подкрепят Сотир Цацаров за шеф на КПКОНПИ. В парламентарната група решихме, ако някой иска да го подкрепи, да има тази възможност“, категоричен бе Проданов. Той допълни, че левицата продължава да отстоява позицията, че председателят на Антикорупционната комисия трябва да се избира от институция, която е по-отдалечена от изпълнителната власт. Христо Проданов беше категоричен, че не приема тезите за разделение в парламентарната група на социалистите. „Ако гледаме фактите, те показват нещо друго”, категоричен бе заместник-председателят на ПГ на БСП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tХристо Проданов: Няма друга алтернатива за лидер на БСП, освен Корнелия Нинова\t\t\t"}
{"url": "https://trud.bg/%d0%bb%d0%b5%d0%b2%d0%b0%d0%bd%d0%b4%d0%be%d0%b2%d1%81%d0%ba%d0%b8-%d1%81-3-%d0%b3%d0%be%d0%bb%d0%b0-%d0%bf%d1%80%d0%b5%d0%b4-%d0%bc%d0%b5%d1%81%d0%b8/", "text": "Роберт Левандовски е вкарал три гола повече от Лионел Меси в битката кой да бъде голмайстор №1 на 2019 година. Само капитанът на „Барселона“ има реален шанс да настигне или задмине поляка от „Байерн“. Левандовски има 47 попадения досега, а Меси е с 44. До края на годината „Байерн“ има мачове срещу „Фрайбург“ и „Волфсбург“. Пред Меси има дуели срещу „Реал“ (Мадрид) и „Алавес“. На трето място в ранглистата по голове е вундеркиндът Килиън Мбапе. Нападателят на „Пари Сен Жермен“ е вкарал 35 път през 2019-а и също има само два двубоя до 31 декември. С едно попадение по-малко е друг французин – Карим Бензема от „Реал“. Най-напред от Висшата лига е Серхио Агуеро. Аржентинският ас на „Манчестър Сити“ се е разписал 29 пъти. Агуеро в момента е контузен и в оставащите 4 мача едва ли ще има много шансове да гони Левандовски. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tЛевандовски с 3 гола пред Меси\t\t\t"}
{"url": "https://trud.bg/%d1%81%d0%be%d1%84%d0%b8%d1%8f-%d0%b3%d1%80%d0%b0%d0%b4%d0%b8-%d0%b2%d0%b8%d0%ba-%d0%bc%d1%80%d0%b5%d0%b6%d0%b0-%d0%b7%d0%b0-13-%d0%bc%d0%bb%d1%80%d0%b4-%d0%bb%d0%b5%d0%b2%d0%b0/", "text": "Проектите са за 18 столични района  Столичната община ще кандидатства за изграждане на ВиК мрежа за 1,3 млрд. лева. Избраните райони са с население над 10 000 жители, което е необходимо условие за финансиране по ОП “Околна среда” 2014 – 2020. Това съобщи заместник-кметът по строителство Ирина Савина. \nСамите проекти трябва да са готови до 2023 г., като в тях са включени и модернизирането на двете пречиствателни станции за питейни води в Бистрица и Панчарево, както и станцията за отпадни води в Кубратово. С разработката на проучването е анализирана съществуващата ВиК система, определени са границите на агломерациите на територията на общината и са идентифицирани мерки, целящи постигане на съответствие с директивите на ЕС в областта на питейните води, отвеждането и пречистването на отпадъчните води, посочи Савина. По думите є са изготвени прединвестиционни проучвания за всички територии с дефинирани несъответствия и са разработени инвестиционни проекти в идейна фаза за агломерациите над 10 000 жители. А самите агломерации са идентифицирани като “София – град” (включени са 18 столични района), “Банкя” (Част Север и част Юг, кв. “Градоман”, кв. “Михайлово”, кв. “Вердикал” и с. Иваняне) и “Нови Искър” (кв. “Кумарица”, кв. “Курило”, кв. “Славовци”, кв. “Изгрев” и кв. “Гниляне”). \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tСофия гради ВиК мрежа за 1,3 млрд. лева\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%be%d0%b1%d0%b5%d0%b7%d0%bf%d0%be%d0%ba%d0%be%d0%b5%d0%bd-%d0%b7%d0%b0-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b0/", "text": "Спортният министър Красен Кралев изказа безпокойство, че ръководството на волейболната федерацията все още не е вписало дата за извънредно общо събрание. „Клубовете заявиха, че искат промяна в начина на ръководене на федерацията – каза Кралев пред БНТ. – Следя внимателно какво се случва там. Според последните изявления на Любо Ганев, президентът Данчо Лазаров още не е вписал решението на Управителен съвет за извънредно общо събрание на 16 януари. Това поставя под въпрос провеждането му, което не е редно. При всички случаи това не е спазване на правилата, а държавата ще следи именно за това. Интересува ни във всяка една федерация клубовете сами да решат кой да управлява. И когато това не се случва държавата е длъжна да реагира.“ Днес Инициативният комитет за кардинални промени във волейбола свиква пресконференция, на която ще обяви следващите си действия за изборен форум. На 12 декември управата на федерацията реши с 12 на 11 гласа да свика извънредно събрание. По закон централата имаше 4-дневен срок да впише решението в търговския регистър, но това не е направено. Опозицията издигна Любо Ганев за президент. А негов съперник за поста ще бъде Борислав Кьосев зад когото стои управлявалия 18 години Данчо Лазаров. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tМинистърът обезпокоен за волейбола\t\t\t"}
{"url": "https://trud.bg/%d1%87%d0%b5%d0%bb%d0%b5%d0%bd-%d1%81%d0%b1%d0%bb%d1%8a%d1%81%d1%8a%d0%ba-%d0%bd%d0%b0-%d0%bf%d1%8a%d1%82%d1%8f-%d0%bc%d0%b5%d0%b6%d0%b4%d1%83-%d0%bf%d0%b0%d0%bd%d0%b0%d0%b3%d1%8e%d1%80%d0%b8%d1%89/", "text": "49-годишен шофьор загина при тежка катастрофа на пътя между Панагюрище и Стрелча днес следобед, съобщават от ОД на МВР-Пазарджик. Тежкият инцидент е станал около 15.00 часа. Тогава в полицията в Панагюрище е бил получен сигнал за челния сблъсък. По първоначалните данни водачът на лек автомобил „Ситроен“ на 53 години от Казанлък е навлязъл в лентата за насрещно движение и се- е блъснал в движещо се в насрещната лента „Рено“, с водач 49-годишен мъж от Стрелча. В резултат на тежкия удар, мъжът от Стрелча е починал на място. Екипите на Спешна помощ, полицията в Панагюрище и пожарната са пристигнали незабавно на мястото. Водачът на ситроена е откаран със сериозни травми в панагюрската болница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tЧелен сблъсък на пътя между Панагюрище и Стрелча, загина 49-годишен шофьор\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%82%d0%b0%d0%b9%d0%bb%d0%b0%d0%bd%d0%b4-%d0%bf%d0%be%d0%b4%d0%bf%d0%b8%d1%81%d0%b0%d1%85%d0%b0-%d1%81%d0%bf%d0%be%d1%80%d0%b0%d0%b7%d1%83/", "text": "Република България би желала да активизира наново отношенията си с Кралство Тайланд, заяви вицепремиерът и министър на външните работи Екатерина Захариева, след като подписа днес в Мадрид с тайландския си колега Дон Прамудвинай споразумение за безвизов режим за притежателите на дипломатически и служебни паспорти от двете страни. Това съобщават от външнот ни министерство във фейсбук страницата си. Двамата разговаряха в Мадрид в рамките на 14-та среща на министрите на външните работи на Форума „Азия-Европа“ (АСЕМ). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tБългария и Тайланд подписаха споразумение за безвизови пътувания с дипломатически и служебни паспорти\t\t\t"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bc%d1%8a%d0%b6-%d0%bd%d0%b0-7-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%83%d0%b1%d0%b8%d0%b9%d1%81%d1%82/", "text": "Окръжният съд в Добрич постанови 7 години затвор при първоначално строг режим за убийство, извършено в състояние на силно раздразнение, съобщиха от пресцентъра на институцията. 66-годишен мъж е извършил деянието в добричкото село Смолница с незаконно притежавана въздушна пушка, преработена в еднозарядно неавтоматично оръжие за стрелба с бойни патрони. Той е осъден и да заплати по 100 000 лева обезщетение за причинените неимуществени вреди на двама наследници на пострадалия. Подсъдимият умишлено е убил 72-годишен мъж, който го предизвикал с тежка обида и с насилие. Престъплението е било извършено в частен дом след употреба на алкохол и възникнал спор между двамата, посочват от съда. Постановената присъда подлежи на обжалване и протест пред Апелативния съд във Варна. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tОсъдиха мъж на 7 години затвор за убийство в село Смолница\t\t\t"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%bd%d0%b0-%d1%81%d0%b2%d0%be%d0%b1%d0%be%d0%b4%d0%b0-%d0%bf%d0%b5%d1%82%d0%b8%d0%bc%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b0%d0%b8-%d0%be%d1%81/", "text": "Върховният касационен съд пуска на свобода петимата полицаи, осъдени за смъртта на Ангел Димитров – Чората. Те ще останат навън, докато нов състав на ВКС не преразгледа делото, което се води срещу тях. Решението на магистратите идва часове след като президентът Румен Радев обяви, че е подписал Указа за освобождаването на Сотир Цацаров като главен прокуро, информира  До обрата се стигна именно след като Цацаров и петимата осъдени полицаи поискаха преразглеждане на случая. В края на април, след 14-годишна съдебна сага, те бяха осъдени на по 7 години затвор. Ангел Димитров – Чората, почина през 2005 година при акция „Респект“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tПускат на свобода петимата полицаи, осъдени за смъртта на Чората\t\t\t"}
{"url": "https://trud.bg/%d0%bf%d0%be%d0%bf%d0%b5%d1%87%d0%b8%d1%82%d0%b5%d0%bb%d1%81%d1%82%d0%b2%d0%be-%d0%bd%d0%b0%d0%b4-%d0%b4%d0%b5%d1%86%d0%b0%d1%82%d0%b0-%d0%be%d1%82-%d0%ba%d0%b0%d1%80%d0%b4%d0%b0%d0%bc-%d0%b8%d1%81/", "text": "Майката на отровените деца изчезнала с парите от детските надбавки  Бабата и дядото на починалия Стефан от Кардам искат да отглеждат останалите пет деца, а майка им Росица да бъде оставена без родителските права. Това обявиха те, след като стана ясно, че дъщеря им е изчезнала заедно с парите от детските надбавки. След като 9-годишното момченце почина, а две от сестрите му бяха в болница след отравяне със силно токсичен препарат за гризачи, доброволци организираха благотворителна акция за събиране на средства в помощ на многочленното семейство. Дарителите сигнализираха в социалните мрежи, че Росица е изчезнала и е взела 40 лева от събраните за децата пари. В последствие бабата и дядото заявиха пред БНР, че е взела и дебитната карта на която превеждат детските надбавки. Жената е заминала миналата седмица във вторник за Варна, уж за да вземе документи от болницата, в която се лекуваха две от дъщерите й след трагичния инцидент. По-късно се обадила от морската столица и казала, че ще се прибере, но така и не го направила. От тогава близките й не могат да се свържат с нея, а бабата и дядото на петте деца искат да отнемат родителските й права заради проявявана с години безотговорност като родител. Бабата Стоянка е категорична, че макар и със скромните пари от нейната заплата като социален асистент, децата се гледат с внимание и много грижи. Ако майката трайно не полага грижи и това бъде заявено, децата трябва да бъдат настанени при близки и едва като се мине през съда и има съдебно решение, те могат да получат правото и за получаване на семейните помощи за деца, заявиха за “Труд” от “Социално подпомагане” в Генерал Тошево. Няма законов механизъм да се отнемат детските надбавки на Росица, поясниха специалистите. За петте деца тя взимала под 200 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tПопечителство над децата от Кардам искат бабата и дядо им\t\t\t"}
{"url": "https://trud.bg/%d0%b3%d1%83%d0%b3%d1%8a%d0%bb-%d0%bd%d1%8f%d0%bc%d0%b0-%d0%b4%d0%b0-%d0%bb%d0%b8%d1%86%d0%b5%d0%bd%d0%b7%d0%b8%d1%80%d0%b0-%d0%bd%d0%be%d0%b2%d0%b8-%d0%bc%d0%be%d0%b1%d0%b8%d0%bb%d0%bd%d0%b8/", "text": "Технологичният гигант „Гугъл“ няма да лицензира нови мобилни устройства за турския пазар без значение от производителя им, предаде „Ройтерс“. Причината е сблъсък на компанията с местната комисия за защита на конкуренцията. „Гугъл“ отнесоха глоба в размер на 17,4 млн. долара през септември след оплакване на руснаците от „Яндекс“, че смартфоните с одобрения от американската компания вариант на операционната система „Андроид“ са с фиксирана услуга за търсене в интернет и потребителите нямат начин да я променят. В последствие комисията наказа компанията с още по 0,05% от дневния оборот в рамките на 60 дни с намерението при неизпълнение да наложи още по-строга санкция. „Информирахме нашите бизнес партньори, че няма да можем да работим с тях по нови телефони за турския пазар“, казват от „Гугъл“ в официално съобщение по темата. В него се твърди, че съществуващите в момента устройства ще останат на пазара и приложенията им ще работят нормално. Според специализирания сайт „Джи Ес Ем Арена“ обаче, е възможно обновленията по сигурността за смартфоните и таблетите да бъдат спрени, информира БТВ. На теория, „Андроид“ е проект с отворен код и на базово равнище може да работи без лиценз от „Гугъл“. През последните години, обаче, компанията постепенно замени ключови компоненти със свои собствени и без тях смартфонът остава с функционалности на равнище от преди няколко технологични поколения. Това може да се компенсира от производителя (със създаване на собствени приложения за телефония, съобщения, електронна поща и със собствен магазин за програми и игри) или чрез качване на независими от „Гугъл“ разработки, но на практика качеството на подобни решения варира от незадоволително (както е при „Хуауей“ след оставането им без лиценз под натиск от Белия дом) до абсолютно неприемливо и опасно за безопасността на данните на потребителите (както е при голям процент от „безименните“ китайски устройства на съмнително ниски цени). „Гугъл“ е обект и на друго разследване в южната ни съседка, като то е свързано с поведението на компанията на рекламния пазар. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\t„Гугъл“ няма да лицензира нови мобилни устройства за турския пазар\t\t\t"}
{"url": "https://trud.bg/%d0%bf%d1%80%d0%be%d0%b4%d0%b0%d0%b4%d0%be%d1%85%d0%b0-%d0%bd%d0%b0-%d1%82%d1%8a%d1%80%d0%b3-%d0%bd%d0%b0%d0%b9-%d0%b3%d0%be%d0%bb%d1%8f%d0%bc%d0%b0%d1%82%d0%b0-%d0%b1%d1%83%d1%82%d0%b8%d0%bb%d0%ba/", "text": "Най-голямата бутилка едномалцово уиски Tomintoul (Томинтоул), висока 1,5 метра и с обем 105,3 литра, бе продадена за 15 хиляди британски лири (почти 20 хиляди долара) на търга „Джъст уиски“ в Шотландия в рамките на коледни търгове, предаде ТАСС, като цитира британски медии. Бутилката съдържа 14-годишно отлежало уиски. С него може да се напълнят 150 стандартни бутилки уиски. То е произведено през август 2009 г. в дестилерията „Томинтоул“ от екип от 14 души. Преди 7 години въпросната бутилка бе изложена в Центъра за наследство на шотландското уиски в Единбург и бе оценена на 5000 лири (6600 долара). „От време на време се появява възможност да се придобие уникална бутилка уиски и това бе един от тези случаи“, отбеляза директорът и съосновател на тръжната къща „Джъст уиски“ Греъм Крейн. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tПродадоха на търг най-голямата бутилка уиски в света за 15 000 лири (СНИМКА)\t\t\t"}
{"url": "https://trud.bg/%d1%80%d1%83%d0%bc%d1%8a%d0%bd%d0%b8%d1%8f-%d0%bd%d0%b8-%d0%b8%d0%b7%d0%bf%d1%80%d0%b5%d0%b2%d0%b0%d1%80%d0%b2%d0%b0-%d0%bf%d0%be-%d1%80%d1%8a%d1%81%d1%82-%d0%bd%d0%b0-%d0%b7%d0%b0%d0%bf%d0%bb%d0%b0/", "text": "У нас възнагражденията се вдигат с 9,7 на сто, в съседката – с 13,2% Румъния ни изпреварва по ръст на заплатите, показват последните данни на Евростат. През третото тримесечие на тази година възнагражденията у нас са се повишили с 9,7 на сто, докато в съседката ни е отчетено увеличение с 13,2 на сто. Все пак България влиза в топ три на страните в Европейския съюз с най-голямо повишение на заплатите. Преди нас е и Унгария, където заплащането на труда нараства с 10 процента. Данните на Евростат показват, че най-солидно повишаване на заплатите в България през периода юли – септември 2019 година е отчетено в сферата на услугите – с 10,3% на годишна база, следвана от строителството – с 10,2 на сто и индустрията – с 8%. Разходите за час труд на работодателите също регистрират най-солидно увеличение в сектора на услугите – повишение с 10,5%, следвани от строителството – с 10,15 и индустрията – с 8,3%. Общите разходи за труд за един отработен час в нашата страна също продължават да нарастват сравнително силно с 10% през третото тримесечие на годината. За същия период преди година повишението е с 8,8 на сто, а към средата на годината разходите на работодателите се повишиха с 11,4%. И тук нашата страна е изпреварена единствено от Румъния, където общите разходи за труд нарастват с 13,2 на сто. През третото тримесечие на 2019 г. темпото на растеж на заплатите в еврозоната и в целия ЕС се забавя слабо спрямо предходните три месеца, показват още данните на Евростат. Заплащането на труда в еврозоната се увеличава на годишна база през третото тримесечие на годината с 2,6% след повишение с 2,8% през периода април – юни, докато в рамките на целия ЕС растежът се забавя до 3,2%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tРумъния ни изпреварва по ръст на заплатите\t\t\t"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b0%d0%bf%d0%b8-%d0%bf%d0%b5%d1%80%d0%bd%d0%b8%d0%ba-%d1%85%d0%b2%d0%b0%d0%bd%d0%b0%d1%82-%d0%bf%d0%b8%d1%8f%d0%bd-%d0%b7%d0%b0%d0%b4-%d0%b2%d0%be/", "text": "Преди време забили кирка в колата му Директорът на Областното пътно управление в Перник Петър Басмаджиев се раздели днес с поста си, след като беше хванат да кара пиян. Той беше спрян от пътни полицаи в 3.50 ч. в неделя в центъра на Перник. Дрегерът показал 1,66 алкохол в издишания въздух, а самият Басмаджиев отказал кръвна проба. Според признанието му, той изпил 3 големи ракии, след което седнал за волана на „Киа”-та си. Перничанинът е бил задържан за 24 часа и срещу него е започнало бързо досъдебно производство. Книжката му вече е отнета, той може да получи до 3 г. затвор за шофиране с алкохол над 1,2 промила. Басмаджиев е общински съветник от БДС „Радикали”. На директорския пост на „Пътното” е от 1 октомври. По ирония на съдбата, сред целите, които си постави веднага след назначението, беше намаляване на катастрофите в Перник. Днес съгражданите му се шегуваха, че е пил ракия, защото в града няма вода, а бил жаден. 63-годишният Басмаджиев е известен бизнесмен в Перник. Има над 10 фирми, сред които „Фортуна БП – Басмаджиев”, „Маркаста” ООД, „Фортуна 21” ЕООД, „Ай пи джи”, ЕООД, „Граово” и др. Бил е представител на Община Перник в ПФК „Миньор”. През 2008 г. неизвестни счупиха страничните стъкла на червеното му БМВ и забиха кирка в тавана на колата. Перничани тогава свързаха случката с предупреждение да се оттегли от футболния клуб. През 2015 г. Комисията по досиетата разкри, че Басмаджиев е бил агент на ДС с псевдоним Васко. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tШефът на АПИ – Перник хванат пиян зад волана (обзор)\t\t\t"}
{"url": "https://trud.bg/%d0%bd%d1%8f%d0%bc%d0%b0-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d0%bd%d0%b0-41-%d0%b3%d0%be%d0%b4%d0%b8%d1%88%d0%bd%d0%b8%d1%8f-%d0%bc/", "text": "Няма опасност за живота на 41-годишният пациент, докаран в болницата в Плевен след  при който загинаха двама работници, а други двама пострадаха. „Със счупване на двете бедра и с няколко фрактури на ребра. Състоянието е стабилно. Утре планираме да бъде опериран. Ако всичко е наред с консултации и изследвания“, заяви пред   д-р Ивайло Пълев. Другият пострадал вече си е вкъщи. Инцидентът няма никакво отношение към радиоактивната и радиационна безопасност – става въпрос за трудова злополука, успокоиха от държавното предприятие „Радиоактивни отпадъци“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tНяма опасност за живота на 41-годишния мъж, приет в болницата в Плевен след инцидента край АЕЦ „Козлодуй“\t\t\t"}
{"url": "https://trud.bg/%d0%b3%d0%bb%d0%b5%d0%b4%d0%b0%d0%b9%d1%82%d0%b5-%d1%81%d1%80%d0%b5%d1%89%d0%b0%d1%82%d0%b0-%d0%bd%d0%b0-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%b8-%d0%bc%d0%b8%d0%bd%d0%b8%d1%81%d1%82/", "text": "Започна срещата между министър-председателя Бойко Борисов и министри с представители на протестиращите медицински сестри в Министерския съвет. От страна на кабинета участват още здравният министър Кирил Ананиев, социалният Деница Сачева и вицепремиерът Томислав Дончев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tГледайте срещата на премиера и министри с протестиращите медицински сестри (ВИДЕО НА ЖИВО)\t\t\t"}
{"url": "https://trud.bg/%d0%be%d0%b3%d1%80%d0%b0%d0%b1%d0%b8%d1%85%d0%b0-1-500-%d0%bb%d0%b2-%d0%be%d1%82-79-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%bd%d0%b0%d0%bf%d0%b0%d0%b4%d0%bd%d0%b0%d0%bb/", "text": "Двама възрастни от поповските села останаха без пари, като единият е бил ограбен в дома си, а във втория случай е станала кражба. И при двете престъпления къщите не са били заключени. Грабежът е станал към 22,30 часа в село Светлен. Неизвестни извършители, двама или трима, проникнали в дома на 79-годишен мъж, който не бил заключил входната си врата. Човекът не спял, но се стреснал много от нахлуването по никое време. Със сила и заплахи от стопанина били отнети 1 500 лв. Неканените гости му нанесли побой, но за щастие човекът нямал тежки травми, които да изискват болнично лечение. В другия случай, който е станал в събота между 14 и 16 часа, 74-годишна жена от село Баба Тонка била окрадена. Тя също оставила незаключена входната врата и някой се възползвал. Влязъл и отмъкнал 950 лв. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tОграбиха 1 500 лв. от 79-годишен мъж, нападнали го непознати в дома му\t\t\t"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%bf%d0%b5%d1%82%d1%80%d0%b8%d1%87%d0%ba%d0%b8-%d1%81%d0%b5%d0%bb%d0%b0-%d1%81%d1%8a%d0%b1%d0%b8%d1%80%d0%b0%d1%82-%d0%bf%d1%80%d0%be%d1%82%d0%b5/", "text": "Жителите на няколко села в община Петрич събират подписка срещу изграждане на крематориум в района. Те са категорични, че ще излязат на протест и ще блокират пътища, но няма да допуснат строителството на подобно съоръжение. Проектът за изграждане на крематориум е от две години. Предвижда се той да бъде изграден край Кърналово, близо до зеленчуковата борса. Минали са вече доста процедури и сега се очаква само решението на Общински съвет- Петрич за одобрение на ПУП. Басейнова дирекция-Благоевград е одобрила инвестиционния проект от РИОСВ. Хората в Кърналово един път вече се събираха на протест срещу намерението за изграждане на крематориум в селото. Тогава ивестиционното намерение бе „замразено“ за кратко, но сега въпросът излиза отново на дневен ред. Сега местните намериха подкрепа в лицето на народният представител от ВМРО Стоян Божинов. „Заставам твърдо до хората, защото където живеем ние и растат децата ни е вредно да се изгради съоръжение, прдназначено за изгаряне на човешки тела и останки. Има риск от замъряване на околната среда с вредни вещества и живак, още повече че районът ни е известен със земеделската си дейност. Това е в разрез и с християнската религия. Бог е създал човека от пръст и след приключването на земния му път, тленните останки трябва да бъдат предадени обратно на пръстта, от която сме произлезли. Това е християнската вяра и такава е християнската практика. Така са погребвани дедите ни. Всеки кръстен християнин следва да бъде погребан като такъв, а не като езичник „написа позицията си във фейсбук Стоян Божинов. По казуса и община  Петрич се обяви против, като уточни, че става въпрос за частно инвестационно намерение. „Ще изпълним всички необходими действия за прекратяване на тази процедура“, категорично заявиха от община Петрич. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tЖители на петрички села събират протестна подписка, не искат крематориум\t\t\t"}
{"url": "https://trud.bg/%d0%b2%d1%81%d1%8f%d0%ba%d0%b0-%d0%b2%d1%82%d0%be%d1%80%d0%b0-%d1%84%d0%b8%d1%80%d0%bc%d0%b0-%d1%83%d0%b2%d0%b5%d0%bb%d0%b8%d1%87%d0%b8%d0%bb%d0%b0-%d0%bf%d1%80%d0%be%d0%b4%d0%b0%d0%b6%d0%b1%d0%b8/", "text": "Оборотът на 25% от компаниите е намалял Половината фирми у нас отчитат ръст на продажбите си през 2019 г., а за увеличение на производството докладват 38% от предприятията. Само за година с 16% повече фирми споделят за ръст на продажбите, а с 8% за по-големия обем на производство. При една четвърт от фирмите оборотът е намалял, а при 30% няма промяна в продажбите през изминалата година. Това показва анкетата на Българска стопанска камара (БСК) до членовете й, като тази година 792 фирми са се включили в допитването. 81% от анкетираните предприятия са микро- и малки с до 50 заети, 11% са средни – с 50 до 250 заети, а 8% са големи – с над 250 заети. 51,5% от участниците в анкетата представляват предприятия от сектор “Услуги”, 12,9% – от “Преработваща промишленост, 27,7% – от сектор “Търговия”, 6,1% от сектор “Строителство”, 1,5% – “Селско стопанство”, и 0,4% – “Добивна промишленост”. За поредна година сред ключовите приоритети на фирмите са именно служителите, чиято липса е проблем и в количествено, и в качествено отношение, споделят от БСК. Най-голямо търсене има за тесни специалисти (73%) и изпълнителския състав (68%), а в по-малка степен – за административен (31%) и помощен персонал (47%). Проблем е попълването и на мениджърските позиции, но само за една трета от фирмите. В опит да задържат кадрите си 76 на сто от фирмите планират да вдигат заплатите през 2020 г. Зам.-председателят на камарата Димитър Бранков обясни, че много малка част от мениджърите включват в този ръст увеличението на минималната работна заплата на 610 лева, а повечето планират по-голямо увеличение. През изминалата година с 29% повече са фирмите, които са инвестирали в обучения на персонала. С 30% се увеличава делът на мениджърите, които са лансирали повече продукти през 2019 г., в сравнение на 2018 г. С 16% повече са предприятията инвестирали в нови мощности или офиси. 2020 година ще е позитивна за преобладаващата част от бизнеса у нас, като при 63% от анкетираните предприятия се очаква предлагането на нови продукти или услуги, а 57% мислят да стъпят на нови пазари. 17% от бизнеса планира през 2020 г. да тегли кредити, а 40% от фирмите ще наемат нови служители. Всяка трета ще инвестира в иновации, марки и патенти, показва още проучването.   По-високи цени на тока през 2020 г. Седемдесет и пет процента от бизнеса прогнозира ръст на цените на тока, което ще се отрази неимоверно на фирмата им. Мениджърите се оплакват от неудовлетвореност от работата на администрацията и липсата на електронно правителство. Относно промените в Наредба Н-18 една трета от бизнеса заявява готовност до края на януари да се справи с промените с касовите апарати. Сред проблемните сфери е и липсата на качествено професионално образование, както и необходимостта от по-тясна връзка между образованието и бизнеса. През 2020 г. бизнесът прогнозира по-висока инфлация, ръст на цените на суровините, както и задържане на цената на бизнес кредитите. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tВсяка втора фирма увеличила продажбите си\t\t\t"}
{"url": "https://trud.bg/%d0%b2%d0%be%d1%81%d1%8a%d1%87%d0%bd%d0%b0-%d1%81%d0%b2%d0%b5%d1%89-%d0%bf%d0%be%d0%b4%d0%bf%d0%b0%d0%bb%d0%b8%d0%bb%d0%b0-%d1%87%d0%b0%d1%80%d1%88%d0%b0%d1%84%d0%b8-%d0%bf%d0%be%d1%81%d1%82%d1%80/", "text": "71-годишна лежащо болна жена е получила обгаряния по дясното рамо и част от гърба от чаршаф, който пламнал от запалена восъчна свещ в близост до леглото. Злополуката е станала в събота към 19 часа в апартамент в град Попово. 51-годишната дъщеря на пострадалата запалила преди това свещичката и я оставила в съд на масичка. В нейно отсъствие от стаята, свещта се килнала и пламъчето плъзнало по вещите в съседство, след което се подпалил и чаршафът на леглото. Дъщерята чула, че става нещо и хукнала да гаси пламъците. Така успяла да спаси майка си и себе си от голяма трагедия. От полицията съобщиха, че е образувано досъдебно производство. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tВосъчна свещ подпалила чаршафи, пострадала е болна жена\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8-%d0%bd%d0%b0/", "text": "Министър-председателят Бойко Борисов ще се срещне с представители на протестиращите медицински сестри още тази вечер. Премиерът ги очаква в 18,30 часа в Министерския съвет. Промяната на срещата се налага заради изразеното публично недоверие от страна на протестиращите, че срещата ще се \nсъстои. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tПремиерът на среща с представители на протестиращите медицински сестри тази вечер\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%b5%d0%b4%d0%b0%d0%b4%d0%b5-%d0%bd%d0%b0-%d1%81%d1%8a%d0%b4-%d0%bc%d1%8a%d0%b6-%d0%bf%d1%80%d0%be%d0%b1/", "text": "Окръжна прокуратура – Бургас предаде на съд Владислав С. Той е обвинен за това, че на 17.07.2018 г. в гр. Бургас, ж.к. „Славейков“, предложил да даде подкуп – всички налични, които има в себе си – 187 лева, както и всичките си пари от дебитната си карта – 240 лева на длъжностни лица – трима полицейски служители за да не извършат те действия по служба – да не предприемат действия по задържане на обвиняемия и на друг мъж, който го придружавал – престъпление по чл.304а, вр.чл.304, ал.1 от НК. На 17.07.2018г. полицейските служители започнали работа нощна смяна като участвали в един екип. За този период тримата трябвало да извършват обход на ж.к. „Славейков“ в гр. Бургас със служебен автомобил. Около 22.20ч. на бул. „Професор Я. Якимов забелязали отляво на служебния автомобил, по тротоара две лица – това били обвиняемият и друг мъж, които се движели в посока към полицейския автомобил. Виждайки от своя страна полицейския автомобил, който спирал на края на улицата, преди да се включи в булеварда, обвиняемият и неговия спътник се насочили леко надясно по посоката си на движение, където имало тревна растителност и в движение обвиняемият изхвърлил метално червено фенерче и радиостанция. При последвалата проверка, Владислав С. попитал единия полицейски служител дали не може да се направи нещо да се избегне задържането. Продължил с предложенията си като казал: „Ще ви дам всичките си пари от картата си, в нея имам много пари. Само трябва да отидем до банкомат и ще ги изтеглим. Ще ви дам и всичките пари, които са в мен, да не ни задържате двамата“. Отправените реплики били възприети, както от служителя, така и от другите двама негови колеги, които в това време стояли близо един до друг. Владислав С. повторил същото предложение като се обърнал към полицейските служители с обръщението „Момчета и господа полицаи“, предлагайки отново всички налични пари у себе си, както и всичките пари от банковата си карта, за да не бъдат задържани. Тогава, обвиняемият бил уведомен, че това е подкуп на длъжностни лицаОкръжен съд – Бургас е насрочил заседанието си за 17.12.2019 г. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tПрокуратурата предаде на съд мъж, пробвал да подкупи полицаи\t\t\t"}
{"url": "https://trud.bg/%d0%b7%d0%b0%d0%b4%d1%8a%d0%bb%d0%b6%d0%b8%d1%82%d0%b5%d0%bb%d0%bd%d0%be-%d0%be%d0%b1%d1%80%d0%b0%d0%b7%d0%be%d0%b2%d0%b0%d0%bd%d0%b8%d0%b5-%d0%b7%d0%b0-%d1%87%d0%b5%d1%82%d0%b8%d1%80%d0%b8%d0%b3/", "text": "Работна група има 2 месеца, за да предложи промени в закона  Втори опит за налагане на механизма Предучилищното образование ще стане задължително и за 4-годишните деца от следващата учебна 2020-2021 година. Това съобщи министърът на образованието Красимир Вълчев в Министерски съвет след заседанието на координационното звено по изпълнение на Механизма за съвместна работа на институциите по обхващане в образователната система и предотвратяване на отпадането на деца и ученици в задължителна училищна възраст. Това е втори опит тази идея да се приложи на практика у нас, след като преди 6 години се оказа неуспешна. “В следващите два месеца, както е заложено в Закона за държавния бюджет, ние ще разработим законови промени за задължителен обхват на децата на 4-годишна възраст в образователната система. Там, където няма обективна възможност това да се въведе, ще се правят изключения, но това е посоката във всички държави”, обясни Вълчев. По думите му ще се направи пълен обход на децата, които не са обхванати в задължителна предучилищна възраст сред 4- и 5-годишните. “Обхващането е ключово за езиковото развитие на децата от семейства, в които не се говори български език. Имаме много категорични данни, че децата, които са обхванати, имат много повече шансове за образователна интеграция – да завършат основно образование, да бъдат пригодни за пазара на труда”, обясни министърът. На местата, където няма обективна възможност да се осигурят места за всички 4-годишни, ще бъдат допускани изключения – поне в първите години от действието на механизма, уточни Вълчев. Недостиг на места има в големите градове и в някои села. За София недостиг на места има в яслите и при 3-годишните, а 4-годишните са по-добре обхванати, посочи министърът. След заседанието на координационното звено се разбра още, че от началото на учебната година допълнително 6500 деца са записани в образователната система. За сравнение в предходните две години те са били общо 42 500. Вълчев уточни, че за трите години около 49 000 деца и ученици са записани в образователната система. Отделно от това има и вторично отпаднали, които за трите години са малко над 6000.   Държавата поема таксите на всяко трето дете  218 767 деца са се обучавали в детски градини през 2018/2019 година, сочат данните на НСИ. 8485 от тях са под 3 г., 47 375 са на 3 г., 51 890 – на 4 г., 55174 – на 5 г., 54 939 – на 6 г., 790 – 7 г. и 114 деца – над 7 г. Преди месец се разбра, че държавата ще покрие таксите за детски градини на децата на 3 и 4 години от социално слаби семейства. За целта е предвидено 22 милиона лева европейско финансиране и то ще бъде за една трета от всички деца у нас, посочи тогава зам.-министър на образованието Деница Сачева. От просветното министерство предлагат още обещаните от управляващите 70 милиона за изграждане на детски градини да бъдат насочени приоритетно към големите градове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.16", "title": "\n\t\t\tЗадължително образование за четиригодишните (обзор)\t\t\t"}
