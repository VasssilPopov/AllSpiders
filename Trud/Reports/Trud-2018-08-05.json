{"url": "https://trud.bg/%d0%b7%d0%bb%d0%b0%d1%82%d0%be-%d1%81%d1%80%d0%b5%d0%b1%d1%80%d0%be-%d0%b8-%d0%b1%d1%80%d0%be%d0%bd%d0%b7-%d0%b2%d0%b0%d0%b4%d1%8f%d1%82-%d0%b0%d1%80%d1%85%d0%b5%d0%be%d0%bb%d0%be%d0%b7%d0%b8%d1%82/", "text": "Златни накити, сребърни съкровища и бронзови кръстове са сред находките на археолозите в различни точки от страната това лято. Учените работят усилено върху повече от 100 локации у нас, като до края на месеца предстои същинската работа по разкриването на обектите. Сред откритията от последните дни е бронзов литиен кръст от Перперикон, носен на хоругвата (б.а. църковно знаме), съобщи за “Труд” проф. Николай Овчаров. Висок е около 15 см, с украса птиче око, посочи ръководителят на разкопките на скалния град. Преди няколко дни той показа и уникален бронзов кръст реликварий от XII-XIII век, в който са се съхранявали свети мощи. Всичко по темата четете в  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " Злато, сребро и бронз вадят археолозите\t\t\t"}
{"url": "https://trud.bg/%d1%81%d0%b8%d1%82%d0%b8-%d1%82%d1%80%d1%8a%d0%b3%d0%bd%d0%b0-%d1%81-%d1%82%d1%80%d0%be%d1%84%d0%b5%d0%b9/", "text": "С трофей започна новият сезон за „Манчестър Сити“. Шампионът на Англия спечели „Комюнити Шийлд“ след 2:0 над „Челси“. И двата гола на „Уембли“ реализира Серхио Агуеро. Така нападателят на „гражданите“ събра общо 201 попадения за „небесносините“ и влезе в историята на клуба. Аржентинецът е единственият футболист на „Сити“, преминал кота „200“.  Тимът на Хосеп Гуардиола прекъсна доминацията на носителите на ФА Къп, след като последните четири издания на турнира бяха спечелени именно от тях.  Двубоят бе дебютен за новия мениджър на „Челси“, италианецът Маурицио Сари. Доскорошният треньор на „Наполи“ бе принуден да сглобява стартовия си състав без някои от най-големите звезди. Срещата, която се явява и начало на сезона във Висшата лига, пропуснаха Тибо Куртоа, Гари Кейхил, Н`Голо Канте, Еден Азар, Оливие Жиру, Миши Батушай, а Вилиан остана резерва и се появи през второто полувреме. Първи минути за отбора пък записа лятното попълнение Жоржиньо. Но най-добро впечатление от лондончани направи младокът Калъм Хъдсън-Одой. 17-годишният талант започна за пръв път в кариерата си като титуляр за „сините“и бе в основата на най-опасните атаки за своя тим. За шампионите пък успешен мач направи Фил Фодън, друг млад играч.  За „Сити“ пък дебют направи привлеченият от „Лестър“ полузащитник Рияд Марез.  Този петък стартира Висшата лига именно с двубой на „лисиците“, които гостуват на „Манчестър Юнайтед“.", "date": "2018.08.05", "title": " „Сити“ тръгна с трофей"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%bf%d0%be%d0%bc%d0%be%d1%80%d0%b8%d0%b5-%d0%b8%d0%b2%d0%b0%d0%bd-%d0%b0%d0%bb%d0%b5%d0%ba%d1%81%d0%b8%d0%b5%d0%b2-%d0%b1%d0%bb%d0%b0%d0%b3%d0%be/", "text": "Кметът на Иван Алексиев благодари за проявеното търпение от гостите и гражданите на Поморие, след като   в главния водопровод остави града два дни без вода, съобщиха от общината. Уважаеми съграждани, Поднасям извиненията си на всички жители и гости на Поморие за създалата се извънредна ситуация, която остави града ни два дни без вода. Благодаря на всички за проявеното разбиране и търпение. Благодаря на ВиК екипите от Поморие и Бургас, че се справиха с тежката ситуация, но най-вече благодаря на дежурните екипи от РСПБЗН – Поморие и на началника гл. инспектор Христо Зотев, които веднага се отзоваха на нуждата ни от неотложна помощ. С уважение, Иван Алексиев  Кмет на Община Поморие АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " Кметът на Поморие Иван Алексиев благодари за проявеното търпение за повредата, която остави града без вода"}
{"url": "https://trud.bg/%d0%b1%d0%b5%d0%bd%d1%87%d0%b5%d0%b2-%d1%81%d0%b5-%d0%bf%d0%be%d1%85%d0%b2%d0%b0%d0%bb%d0%b8%d0%bb-%d1%87%d0%b5-%d1%89%d0%b5-%d1%81%d1%82%d1%80%d0%be%d0%b8-%d0%ba%d0%b2%d0%b0%d1%80%d1%82%d0%b0%d0%bb/", "text": "Арестуваният зам.-председател на Общинския съвет в Бургас Бенчо Бенчев се похвалил преди години че ще застроява центъра на Виена. Тогава – през 2007 г., той обясни пред журналисти, че започва да гради цял квартал за богати в прочутия Пратер от общо 12 жилищни кооперации. После обаче нищо не се чу за този негов проект. Понастоящем Бенчев е известен и с това, че има частен самолет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.08.05", "title": " Бенчев се похвалил, че ще строи квартал във Виена"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%be%d0%b1%d0%b8%d1%81%d0%ba%d0%b8%d1%80%d0%b0-%d0%b4%d0%be%d0%bc%d0%b0-%d0%bd%d0%b0-%d0%b1/", "text": "Специализираната прокуратура продължава процесуално-следствените действия срещу организираната престъпна група, действала на територията на Бургас и областта, съобщиха от държавното обвинение. Днес са били извършени претърсвания и изземвания в домa на заместник-председателя на Общинския съвет в Бургас Бенчо Бенчев. В момента той е с наложено полицейско задържане до 24 часа. Специализираната прокуратура преценява събраните доказателства за евентуалната му съпричастност към неутрализираната ОПГ (както и на други лица, доведени от Република Турция) и повдигането на обвинения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.08.05", "title": " Спецпрокуратурата обискира дома на Бенчо Бенчев (СНИМКИ)\t\t\t"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-%d1%82%d1%80%d0%b8%d0%bc%d0%b0-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d1%81%d0%b8%d0%bb%d0%bd%d0%be%d1%82/", "text": "Най-малко трима загинали при силното   в Индонезия, предупреждението за   бе отменено. Трус с магнитут 7 по Рихтер разтърси индонезийския остров Ломбок, съобщава АФП. Земетресението става само седмица, след като друг мощен трус взе 17 жертви на популярния сред туристите остров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " Най-малко трима са загинали при силното земетресение в Индонезия"}
{"url": "https://trud.bg/%d1%81%d0%bb%d0%b5%d0%b4-21-%d0%b3%d0%be%d0%b4%d0%b8%d0%bd%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%bf%d0%bb%d1%83%d0%b2%d0%b5%d1%86-%d0%bf%d0%b0%d0%ba-%d0%bd%d0%b0-%d0%b5/", "text": "След пауза от 21 години българин отново стигна европейски финал в плуването при мъжете. Антъни Иванов ще атакува късно тази вечер медалите на 200 метра бътерфлай на първенството в Глазгоу (Шотландия). За последно Денислав Калчев се нареди сред най-добрите делфинисти на континента, като в Севиля 97 е осми на 100 м бътерфлай.  Иванов проби до решителната битка без да плува с пълни сили, като фиксира 1:56,58 мин – трети в полуфинала и седмо време в дисциплината. Асът ни се състезаваше редом с лидера в световната ранглиста и рекордьор при юношите Кристоф Милак (Унгария), който спечели серията (1:55,38). В другия полуфинал най-бърз бе Тамаш Кендереши, също от Унгария (1:55.16 ). „Доволен съм, макар че се подведох от Милак, мислейки че тръгва много бързо и затова спестих сили – каза Иванов. – Влизането ми в топ 5 ще успех, но голямата ми цел е медал.”  Националният рекорд на Антъни е 1:55,55 мин. е от първенството на планетата за мъже в Будапеща през 2017-а, когато стана осми. После спечели и бронз от световното при юношите.  А иначе Нина Рангелова представлява за последно България на европейските финали. В Лондон 2016 тя е шеста в свободния стил на 100 м и седма на 200 м.  Същевременно силите на останалите ни плувци стигнаха само за сериите. На 200 м бруст дебютантът Любомир Епитропов е 27-и (2:14,20 мин), а Лъчезар Шумков е 31-ви (2:17,22) от 32 състезатели. Трите най-добри времена дадоха руските плувци, като само Антон Чупков слезе под 2,08 мин (2:07,70).  В синхронното плуване17-годишната Александра Атанасова отпадна след 17-то място в квалификациите (75,5333). За финала се класират най-добрите 12. Първи резултат даде рускинята Светлана Колесникова (95,5333).", "date": "2018.08.05", "title": " След 21 години български плувец пак на еврофинал"}
{"url": "https://trud.bg/%d0%b7%d0%b0%d0%bc-%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%bf%d1%80%d0%be%d0%ba%d1%83%d1%80%d0%be%d1%80-%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d1%87%d0%b5%d1%80%d0%bd/", "text": "Черно счетоводство е намерено в дома на общинския съветник от Бургас Бенчо Бенчев по време на  , съобщи пред журналисти заместник-главният прокурор Иван Гешев. В бележките е посочено колко пари трябва да се дадат на лидера на организираната престъпна група Димитър Желязков – Митьо Очите. Днес са били претърсени над 30 адреса, сред които и офиси на фирми, свързани с Желязков, както и на всички фирми, които неофициално са свързани с него, но са на различни подставени лица. Претърсени са и адресите на 7 души, които късно снощи бяха предадени на МВР от компетентните турски власти по реда на административни процедури. „Не съм запознат с турското законодателство и честно казано това не ме интересува. Преценили са, че тези лица са проблем за тяхната национална сигурност, защото пребивават с лице, което се издирва от Интерпол за участие в организирана престъпна група“, обясни Гешев. Той разказа хронологията на събитията от последните дни. Установено е, че лидерът на организираната престъпна група на 3 август около 19.09 ч. е бил в Гърция и преминал граничния пункт Ипсала в посока Турция с лек автомобил. Това се случило няколко часа след като е била издадена европейска заповед за арест, но за да бъде обработена е трябвало определено технологично време. Автомобилът е собственост на фирма с управител и собственик Бенчо Бенчев. Той е бил в същата кола и е задържан в малките часове на нощта в петък срещу събота в хотелска стая. Няколко стаи са били регистрирани на имената на Бенчев и още едно лице, български гражданин. Желязков не е бил регистриран там и това според Гешев не е случайно. Утре сутринта спецпрокурорите ще анализират всички доказателства от разпитите на свидетели и претърсванията и ще се прецени дали има основания да се образува отделно досъдебно производство за т.нар. лично укривателство. Ако има доказателства за такова то ще бъде отделено и изпратено на компетентната прокуратура в Бургас. В дома на Бенчев са открити много оръжия и боеприпаси, но все още се проверява дали те са законни или не. До края на днешния ден изтича 24-часовата полицейска мярка за задържане и предстои да се прецени дали седемте българи ще бъдат разпитани като свидетели. По отношение на Бенчев ще се работи по разследване както за участие в организирана престъпна група, така и за пране на пари с оглед намереното черно счетоводство в дома му. Извършват се проверки на целия бизнес на участниците, тъй като немалка част от него е и легален. Гешев припомни, че в случай на пране на пари голяма част от финансите се влагат в законна дейност. „Не е тайна за обществото с какво се занимава Желязков и какво държи по Черноморието. Явно е било тайна за някои други държавни служби“, каза Гешев. Едно от лицата, обявено за издирване в Испания се е върнало в България и се е предало и вече има обвинение. Все още се издирва друг общински съветник – Пейко Янков. За него е издадена европейска заповед за арест. „Доста криминални лица се предадоха от четвъртък досега. Това е най-странното – човекът или не гледа телевизия, или въпреки че е от „Сила“, не е достатъчно силен и се притеснява да се яви пред българското правосъдие“, коментира Гешев. „По отношение на това дали Митьо Очите се иска в Турция да се гледа дело за екстрадиция, или ще се съгласи доброволно да се върне в България, Гешев коментира: „Независимо какво мислим за този човек, той определено не е страхлив и няма репутационни проблеми да се яви пред българското правосъдие за разлика от някои други хора, които се намират в съседни на България държави“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " Зам.-главният прокурор Иван Гешев: Черно счетоводство е намерено в дома на Бенчо Бенчев\t\t\t"}
{"url": "https://trud.bg/%d1%80%d1%83%d1%81%d0%ba%d0%b8%d0%bd%d0%b8%d1%82%d0%b5-%d0%b2-%d1%81%d0%b8%d0%bd%d1%85%d1%80%d0%be%d0%bd%d0%bd%d0%be%d1%82%d0%be-%d0%bf%d0%bb%d1%83%d0%b2%d0%b0%d0%bd%d0%b5-%d0%b7%d0%b0%d0%bf%d0%be/", "text": "В руския отбор по синхронно плуване заподозряха саботаж на европейското в Глазгоу. Водата в басейна била наситена с хлор. Всички момичета в отбора са с проблеми в очите, а две от тях трудно виждат.  Въпреки проблемите сборная ликува при ансамблите, но отказа комбинацията.  „Нали все казват: „Пак ли рускините?“ – разгневи се треньорската на сборная Татяна Покровская. – Това си е чисто политическо решение. Нямало да има изненада на състезанието. Затова ето ви комбинацията, да не злословите.“ И определи условията в басейна „кошмарни“. Дори по-лоши от тези на олимпиадата в Рио 2016, когато заради повреда във филтрите водата позеленя. А след отстраняване на аварията всичко бе в норма.  „Все пак с очите контролираме това, което се случва под водата, но имаше прекалено много хлор, затова изпълнявахме всичко със затворени очи – призна Мария Шурочкина, една от състезателките. – В басейна и температурата бе много висока…“ Същевременно олимпийският медалист и трикратен световен шампион от 10-метрова кула Томас Дейли си направи закачка с феновете в социалната мрежа. Британецът им предложи да му посочат 3 неща, които искат да направи докато е на първенството в Глазгоу. Едното бе да опита печено шоколадово блюдо, традиционно за Шотландия. Направи го. Другото бе да облече шотландски килти. Докато пробва в магазина се поинтересува дали истинските шотландци не слагат бельо под облеклото. Отговорът ме утвърдителен, но британецът не се престраши. А за финала трябваше да посвири на традиционна шотландска гайда. Макар и не идеално, но му се получи.", "date": "2018.08.05", "title": " Рускините в синхронното плуване заподозряха саботаж"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%89%d0%b5-%d0%b8%d0%b3%d1%80%d0%b0%d0%b5-%d1%81-%d0%bd%d0%be%d0%b2%d0%b0-%d1%80%d0%b0%d0%ba%d0%b5%d1%82%d0%b0-%d0%b2-%d1%82%d0%be%d1%80%d0%be%d0%bd%d1%82%d0%be/", "text": "Григор Димитров продължава с опитите си да счупи каръка на корта. След като смени прическата си за турнира в Торонто, българинът ще излезе и с нова ракета. Тя отново е на фирмата „Уилсън“, но с някои променени параметри, които ще му помогнат да има още по-голяма мощ и контрол над ударите.  Надпреварата е първа за хасковлията след отпадането му от „Уимбълдън“ в началото на юли. Първата ни ракета вече опита настилката, като му партнираше не кой да е, а Рафаел Надал. Двамата са добри приятели и често тренират заедно. Преди време Григор дори бе в неговата академия в Майорка. Първият съперник на Димитров ще е победителят от сблъсъка между германеца Петер Гойовчик и испанецът Фернандо Вердаско.  Матадора пък е поставен под №1 в схема и очаква Беноар Пер (Франция) или квалификант.  Миналия сезон и двамата отпадната на осминафиналите. Сега са в различни потоци и могат да се срещнат чак на финал. Същевременно Сесил Каратанчева е на победа от влизане в основната схема на турнира в Монреал. Само за 50 минути българката надигра холандката Деми Шуур, а следващата й противничка ще е Лизет Кабрера (Австралия).", "date": "2018.08.05", "title": " Григор ще играе с нова ракета в Торонто"}
{"url": "https://trud.bg/%d0%b0%d0%bd%d1%81%d0%b0%d0%bc%d0%b1%d1%8a%d0%bb-%d0%bf%d0%b8%d1%80%d0%b8%d0%bd-%d1%81-%d0%b2%d0%bf%d0%b5%d1%87%d0%b0%d1%82%d0%bb%d1%8f%d0%b2%d0%b0%d1%89-%d1%81%d0%bf%d0%b5%d0%ba/", "text": "След края на третия конкурсен ден от фолклорния фестивал „Фолклорен извор“, публиката в летния театър на село Царевец стана свидетел на впечатляващ спектакъл, който танцьорите, музикантите и певците от ансамбъл „Пирин“ направиха за зрителите. С невероятното разнообразие от народни носии и богатият репертоар от фолклорни изпълнения, изпълнителите пренесоха публиката в различни кътчета от родната ни страна. Великолепните песни и танци до такава степен развълнуваха зрителите, че препълненият летен театър ехтеше от радостни възгласи в неудържими аплаузи. От няколко години Национален фолклорен фестивал „Фолклорен извор“ представя на сцената си най-големите фолклорни ансамбли на България и след „Филип Кутев“, „Тракия“ и „Българе“, а в настоящото издание концерт изнесе и ансамбъл „Пирин“. Кметът на Свищов Генчо Генчев благодари на кмета на Благоевград Атанас Камбитов за съдействието и директора на Ансамбъла Денислав Кехайов, че със съгласието си да танцуват и пеят на сцената на „Фолклорен извор“ са продължили традицията – най-известните български ансамбли да са част от концертите на Фестивала. Той подчерта, че високо цени жеста, който ансамбъл „Пирин“ е направил идвайки в Свищов, в момент, когато в Благоевград тече XV-ти Събор на народното творчество „Пирин пее“. Господин Кехайов благодари за сърдечното и топло посрещане и даде обещание следващият път Ансамбалът да гостува в Свищов на по-голяма сцена и в пълен състав. Ансамбъл „Пирин” е един от най-известните български фолклорни ансамбли и посланици на българското народно изкуство по света. Създаден през 1954 година с цел издирване и творческо пресъздаване на българския фолклор, за претворяване на сцената красотата на автентични фолклорни образци, както и създаване на произведения на фолклорна основа с участието на съвременни творци – композитори, музиканти, хореографи, художници, поети. В своята творческа биография и репертоар ансамбъл”Пирин” има над 400 заглавия от песни, оркестрови пиеси, музика за хор, солисти и танцови постановки. Множество записи на ансамбъла се пазят в златните фондове на БНР, БНТ, ”Балкантон”, Радио Благоевград и други телевизионни и радио станции в страната; има издадени 12 дългосвирещи плочи; 16 аудиокасети; 6 компактдиска, 3 видео касети и множество рекламни издания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " Ансамбъл „Пирин” с впечатляващ спектакъл в свищовското с. Царевец"}
{"url": "https://trud.bg/%d0%b1%d0%b5%d0%b7-%d0%be%d1%81%d0%b8%d0%b3%d1%83%d1%80%d0%be%d0%b2%d0%ba%d0%b8-%d0%b2%d1%8a%d1%80%d1%85%d1%83-%d1%81%d1%83%d0%bc%d0%b8-%d0%b7%d0%b0-%d1%82%d1%80%d0%b0%d0%bd%d1%81%d0%bf%d0%be%d1%80/", "text": "Променят наредба на социалното министерство Върху възстановените разходи на учителите за транспорт от местоживеенето им до работата и обратно, или за наем по месторабота няма да се изчисляват и внасят осигурителни вноски. Това предвиждат промени в Наредбата за елементите на възнаграждението и за доходите, върху които се правят осигурителни вноски, които са пуснати за обществено обсъждане от Министерството на труда. Според Закона за предучилищното и училищното образование педагогическите специалисти, които работят в населено място извън местоживеенето си, имат право на възстановяване на извършените от тях разходи за транспорт до работата и обратно, или за наем по месторабота. В действащата в момента Наредба липсва текст, с който посочените възстановени разходи се освобождават от осигуровки. Затова данъчните са дали задължителни предписания за внасяне на осигурителни вноски върху тези суми. Предложените промени в Наредбата целят създаване на условия за повишаване привлекателността на учителската професия и на социалния статус на учителите, пише в мотивите на министерството.", "date": "2018.08.05", "title": " Без осигуровки върху суми за транспорт"}
{"url": "https://trud.bg/%d0%bf%d1%80%d0%be%d0%b5%d0%ba%d1%82%d0%b8-%d0%b7%d0%b0-20-%d0%bc%d0%bb%d0%bd-%d0%bb%d0%b2-%d1%81%d0%bf%d0%b5%d1%87%d0%b5%d0%bb%d0%b8%d1%85%d0%b0-%d0%b2-%d1%82%d1%80%d0%b8-%d0%be%d0%b1%d1%89%d0%b8/", "text": "В Бургас бюджетът за проектите е 1,6 млн. лв. Проекти за близо 20 млн. лв. по Съвместна оперативна програма “Черноморски басейн 2014-2020” г. стартират във Варна, Бургас и Стара Загора, съобщиха от регионалното министерство. Общият бюджет на програмата е 54 млн. евро. С парите от първия транш се финансират 23 проекта и в тях участват 20 български партньори. Програмата включва България, Гърция, Румъния и Турция, а партньори са Армения, Грузия, Молдова и Украйна. Най-много са одобрените проекти на организации от област Варна – общо 10 с бюджет от над 1,8 млн. евро. Сред най-мащабните проекти за Варна и региона, одобрени за финансиране, е този на Черноморска мрежа на неправителствените организации в партньорство с институти и НПО-та на още четири държави.  Проектът е на неправителствени организации от 5 страни, които ще дават онлайн информация за  замърсяването в Черно море и климатични промени. Продължителността  е 30 месеца, а общата му стойност е около 770 хиляди евро, посочи регионалният координатор на Черноморска мрежа на неправителствените организации Ема Гилева. Община Аврен ще насърчава производители за туризма. В проекта участват НПО “Сатин” от Румъния. Останалите участници са от Молдова и Грузия, като финансирането е за близо половин  млн. лева. От област Бургас общини и неправителствени организации участват в 6 проекта по програмата, като бюджетът на българските партньори е на стойност над 1,6 млн. евро. Фондация “Виа Понтика” ще намалява отпадъците в морето. Партньори сме с Община Бургас, Университета в Констанца и Университета в Тбилиси. Това съобщи Ина Агафонова от фондация “Виа Понтика” в Бургас. “Ще заложим на туристически проект и на сто процента ще спечелим”. Това каза пък кметът на община Созопол Панайот Рейзи. Общините Бургас, Созопол и Малко Търново и неправителствени организации ще участват общо с шест проекта по програмата “Черноморски басейн 2014- 2020”. Търговско-промишлена палата – Стара Загора е сред българските партньори на един от одобрените проекти по Съвместната оперативна програма “Черноморски басейн”. Той е на обща стойност около 600 000 евро, като бюджетът за работодателската организация в Града на липите е 135 000 евро. Целта на проект WINET е да насърчи търговията и кооперирането между фирми във винения сектор в Черноморски регион. Останалите партньори са Агенция за насърчаване на инвестициите и износа в Кишинев, Молдова, Търговско-промишлена и селскостопанска камара в Тулча, Румъния.", "date": "2018.08.05", "title": " Проекти за 20 млн. лв. спечелиха в три общини\t\t\t"}
{"url": "https://trud.bg/20-%d0%bc%d0%be%d0%bc%d0%b8%d1%87%d0%b5%d1%82%d0%b0-%d0%b8-%d0%bc%d0%be%d0%bc%d1%87%d0%b5%d1%82%d0%b0-%d1%89%d0%b5-%d1%83%d1%87%d0%b0%d1%82-%d0%b7%d0%b0-%d0%b2%d0%be%d0%b5%d0%bd%d0%bd%d0%b8-%d0%bb/", "text": "Студентите са освободени от семестриални такси За обучение по специалност “Военен лекар” са приети десет момичета и десет момчета, които показаха най-високи резултати на приемните изпити, съобщиха от ВВМУ “Н. Й. Вапцаров” и от ВМА. Обучението ще бъде в редовна форма и ще се провежда едновременно във ВВМУ “Н. Й. Вапцаров”, Медицински университет “Проф. д-р Параскев Стоянов” – Варна, и Военномедицинска академия. Добрата подготовка на завършилите тази специалност им дава възможност за повишаване на квалификацията не само в България, но и във всички страни – членки на НАТО. Предимство на специалността е, че обучаемите са освободени от заплащане на семестриални такси, тъй като МО поема разходите за тяхното обучение. След успешно завършване курсантите придобиват образователно квалификационна степен “магистър” по гражданската специалност “медицина” и “бакалавър” по военната специалност “Организация и управление на военни формирования на тактическо ниво”. Възможностите за обмяна на опит с чуждестранни колеги са част от програмата за обучение. Военните медици получават и гарантирана реализация след дипломирането си, тъй като подписват 10-годишен договор за работа с МО.", "date": "2018.08.05", "title": " 20 момичета и момчета ще учат за военни лекари\t\t\t"}
{"url": "https://trud.bg/%d0%bd%d0%b8%d0%ba%d0%b8-%d1%81%d0%be%d1%82%d0%b8%d1%80%d0%be%d0%b2-%d0%b8-%d0%b2%d0%bb%d0%b0%d0%b4%d0%be-%d0%bc%d0%b8%d1%85%d0%b0%d0%b9%d0%bb%d0%be%d0%b2-%d0%bd%d0%b5-%d0%bc%d0%be%d0%b6%d0%b5-%d0%ba/", "text": "Освен, че играем в „Mamma Mia“, ще правим и рок дует! Българският актьор е изключително надарен Жертвите искат повече изкуство, отколкото изкуството иска жертви Ако не е любовта – къде отиваме? Любовта е ежедневно спасение Разочарованието е духовният СПИН днес! Артистът е необходимо социално животно, без което никой не може Българинът е гений на самоиронията Многостранно талантливите актьори Ники Сотиров и Владо Михайлов са част от звездния екип на спектакъла „Mamma Mia“, който вече се радва на голям успех в страната ни. Освен в актуалния мюзикъл двамата са си партнирали и в няколко чужди продукции, снимани у нас, а вече замислят и обща музикална изненада, за която разкриха специално за в. „Труд“. Паралелно с това Ники и Влади работят усилено и по самостоятелните си проекти. За перфектната си игра в спектакълът „Откриването“, Ники Сотиров спечели голямата награда „Златен BGMOT“ на международния фестивал в Габрово, а на 26 и 27 септември в Нов Театър НДК ще е премиерата на постановката „Антихрист“ на режисьорът Бойко Илиев. През есента му предстои и филмова премиера – на „Смартфонът беглец“. Владо Михайлов, който е част от група „Equinox“, спечелила две отличия за въздействащото си представяне на „Евровизия“, продължава да подготвя нови песни с нея, както и със „Сленг“, на които е вокалист от 4 години. Той ще бъде част и от новият проект на акад. Пламен Карталов – „Фантомът на операта“. – Двамата сте сред главните герои в родната версия на хитовия мюзикъл „Mamma Mia“. Какво ви споделят хората след представление? Ники Сотиров: Най-големият комплимент за нас беше, че хора, които са гледали лондонската версия на мюзикъла „Mamma Mia“ ни казаха, че българската – на акад. Карталов и Софийската опера и балет е по-добра и оригинална. И тези думи не бяха от притворни, комплиментарни хора, които имат интерес да ни ласкаят, а просто бяха искрени и направиха целият ни екип много щастлив.  Владо Михайлов: За нас е много приятно, че идват хората и казват – ние плакахме и се смяхме, а да успееш да разплачеш някого с комедия и мюзикъл – по-голямо признание от това няма! – А на вас самите случва ли ви се да се разплачете от силна емоция по време на спектакъл? В.: С Весето Делчева имаме много емоционални сцени в „Mamma Mia“, а иначе сме играли заедно и в мюзикъла „Зоро“, където също съм плакал с нея. На мен, когато пеем с нея и ми се случва постоянно да имам сълзи в очите!  Н.: Това са мъжки, сухи сълзи, извинявай, че те прекъсвам, Влади. Макар че нейните сълзи хич не са сухи, Веси Делчева си е цунами от емоции, влиза в представлението на 300 процента и няма как и ти да не влезеш на нивото на нейната енергия, защото иначе се проваляш. За мен е абсолютно откритие, като певица, актриса, танцьор, една от най-талантливите. Тя е двигателят на целият ни спектакъл, в главната роля. – Имате ли любим момент в „Mamma Mia“ и коя от песните на АВВА ви вълнува най-силно? В.: Аз лично харесвам АВВА още от дете, когато слушах „Пулсиращи ноти“ и „Музикална стълбица“, даже като малки с брат ми сме се приспивали с музиката на АВВА, така че за мен това е нещо много лично. В нашия спектакъл особено силен момент е по време на песента „Dancing queen“, когато на сцената има над 20 пеещи актьори, плюс разкошните деца, които са мюзикъл артисти от ансамбъла. Там има възможност за многоглас и като ревнат всичките тези деца, за да сложат точката на парчето и винаги настръхвам! Иначе всеки един момент ми е любим – толкова красив, пъстър, енергичен и динамичен спектакъл, като динамиката е и заради страхотните режисьорски решения на маестро Карталов. Не може да не споменем прекрасната работа на художниците и сценографите.  Н.: Да не пропуснем и бенда с диригент Светльо Лазаров. Емоцията, която изпитвам винаги, като слушам всяка една от тези 22 песни е много силна, но особено специални за мен са дуетите ми с Деница Шопова – „Take a chance on me“ и с Весела Делчева – „The Name Of The Game“. Песните на АВВА са толкова човешки, красиви, близки, позитивни, с такъв заряд! За мен е велика чест, че за 11 представления и вече повече от 11 хиляди души са гледали версията на този спектакъл на маестро Карталов! – Обмисляте ли други общи проекти? Н.: Да, ще издадем една тайна, че ние с Влади сме си говорили за рок дует! Вече имаме и тема, която разработваме – в момента е хармония, върви към филхармония! (Смеят се.)  В.: Ники е написал едни прекрасни стихове за песента, които ме впечатлиха! Във всичко, което прави има любов. Той е такава душа, така се раздава за всички и за мен е чест и удоволствие да работим заедно! – И двамата сте се снимали с големи холивудски звезди. Кои са най-харизматичните и привлекателни актьори, с които сте работили? Н.: И двамата сме имали честта да снимаме с големи имена. За себе си установих, че колкото една звезда е по-голяма, толкова е по-естествена – Уесли Снайпс, Стивън Болдуин, Жан Клод-Ван Дам, Долф Лундгрен, Уилям Форсайт… В досега си с тях, разбрах също, че ние до тези величия сме страшно достойни, изключително надарен е българския актьор и те го отчитат това, дори ни завиждат, че тук играем толкова много театър. А, като запее Влади и те онемяват, защото той и Орлин Горанов пеят като ангели. Аз също пея, но като ангел-хранител, защото съм бас-баритон и имам косъм в гърлото, а хранителите пеят с малко повече рокендрол бленда. (Смеят се.) А най-харизматичната жена, с която съм снимал е удивителната красавица Хънтър Тайло, която играе д-р Тейлър в „Дързост и красота“. Направо ме изуми и й казах – с 4 деца не можеш да изглеждаш така! Тя ходеше винаги с къси блузки, за да се вижда колко й е стегната пресата и аз все търсех по кръстчето й да усетя къде й е правена липосукция, но не открих никъде! Викам й – тук някъде трябва да има ръбче, а тя – нямам! (Смеят се.) – Влади, а ти търсил ли си ръбче от липосукция, докато снимаше със Салма Хайек, която също изглежда много добре? В.: Не съм търсил! (Смее се.) С нея имах възможност за поработя във филма „Шираз през септември“, но забелязах, че и тя като всеки нормален човек се притеснява от години, от килограми, но дава всичко, което може за всеки проект. Веднъж тя ме попита – според теб, възрастна ли съм като излъчване? (Смее се.) Аз й отговорих – въобще не си възрастна, не само като излъчване, но и физически! Невероятна жена! Във филма Салма и Ейдриън Броуди бяха семейство, а аз играех техен приятел, като се загатваше, че с нея имаме флирт и моят герой им мъти водата. Като репетирахме, още от самото начало Салма дойде и облегна приятелски главата си на рамото ми и започна да се интересува от мен, да идва и да общуваме, защото в сюжета ние трябва да имаме предистория и някакви емоционални натрупвания, за които нямаше време, а тя се погрижи за това, от което разбира се на мен ми се разказа играта, но ми беше приятно. Невероятна! (Смеят се.)  Н.: Толкова е секси! Аз имах две сцени в този филм, но Салма не е идвала при мен. (Смеят се.)  -Ники, ти си бил състудент с Аня Пенчева в НАТФИЗ. Момчетата от курса бяхте ли влюбени в нея?  Н.: Ние с Аня сме повече от роднини, защото сме заедно от деца. Тя винаги е носела особена харизма. С нея сме играли романтична двойка, но само на сцената. Преди време решихме да направим нещо заедно – спектакъла „Една жена и един мъж“ и този проект взе „Аскеер“ за изключително постижение в тандем, което беше голямо признание за нас. Аня е прекрасна, тя е убийствена актриса и страхотен приятел! – Кой е най-забавният или абсурден момент по време на снимки, който сте имали? Н.: Имам три такива случки. Както се казва – киното взема жертви, защото жертвите искат повече изкуство, отколкото изкуството иска жертви! Във филма „Адаптация“ например ме бесеха и за секунда щяха наистина да ме обесят, защото имаше един Васо, който ми държеше отдолу краката, докато висях на въжето, за да не ме стисне за врата, но в този момент един човек влезе и викна – Васо! И Васо ми пусна краката и тръгна да види какво се случва! (Смеят се.) Увиснах си здраво и добре, че въжето беше на една греда и аз успях с някакъв див, животоспасяващ рефлекс веднага да се хвана за гредата и това ме спаси! После направихме и втори дубъл, като му казаха – Васо, този път не пускай тези крака! (Смеят се.) Имаше и един друг момент с нощното къпане във филма, където пък за секунда щях да се удавя! Днес вече гледам тези моменти от към смешната им страна.  В.: Имали сме и двамата такива опасни ситуации в киното, въпреки цялото внимание на екипа, няма как да предвидиш всичко – случват се. – Да се върнем към АВВА, които пеят главно за любов. Кое е вашето лично Ватерло в любовта? В.: „Ватерло“ във варианта на АВВА е една метафора за това да си намериш майстора, аз съм си го намирал в лицето на тези жени, които са променили живота ми и са майки на моите деца, двете ми съпруги – бившата и сегашната. Това е моето Ватерло, защото още като видиш един човек, както когато се видяхме със съпругата ми Миша преди години в един клуб и просто не можеш да откъснеш очи от него, не знаеш какво ти се е случило и задаваш неадекватни въпроси, като – ти колко деца искаш да имаш? Тогава попитах барабаниста на групата им – Миша има ли си приятел? Той каза – да, а аз – нищо, нищо, нищо! Това е моето лично Ватерло! Смеят се. Както казва Миша – втори път се жениш вече, какво не разбра?!  Н.: Моето Ватерло е моята муза Ана, тя продължава и днес да ме вдъхновява и това в емоционален аспект е епично, защото хората по някакъв начин винаги стигат до някаква рутинност с времето. А ние напротив – всеки ден се събуждаме заедно като гаджета от предишната нощ и това ме прави щастлив! – А била ли е любовта и спасение за вас? Н.: Любовта винаги е спасение, защото ако тя не е – никога нямаше да бъде такъв феномен, тя е като енигма, никой не може да я обясни! Ок, това е някаква химия на организма, има нещо, в което аз вярвам – всички знаем колко много се е разклатил нашия свят, погледнете дори какво е времето! Даже тази нелепост, че и лятото емигрира от България на мен ми звучи смешно и тъжно, но любовта продължава да балансира този свят, ако не е тя, къде отиваме? Господ ни е много сърдит и вероятно има защо! Любовта – в лицето на Ана, ме спаси от една много тежка емоционална криза, в която бях изпаднал преди години, но тя не беше гарнирана с алкохол за разочарование на жълтите медии.  В.: Любовта е ежедневно спасение! Когато имаш до себе си такъв човек, какъвто се радвам, че и Ники и аз сме намерили, то това те вади точно от тежките емоционални моменти, защото този човек те подкрепя и ти казва – спокойно! В началото на нашата връзка ние имахме и много тежък финансов момент, в който Господ казва – няма да ти върви тази година. Ние не сме застраховани от това, но тя каза – спокойно, не се притеснявай, аз съм до теб и всичко ще бъде наред и беше наред, благодарение на това. Защото нали знаете, че за един мъж – незает и неоценен, един такъв момент е много труден. Ако Миша не беше до мен в този период – ти сам не знаеш какво би станало и от там наистина могат да дойдат наркотици и какво ли не, но като имаш рамо е друго!  Н.: Един Васко Пармаков си отиде от разочарование и тъга, той не си отиде от наркотици! Пак ще се повтаря – разочарованието е духовният СПИН днес – от приятел, жена, кауза, професия, като се разочароваш, особено от човек, който си обичал и държиш…  В.: Ники спомена разочарование, а това, което ние с него се опитваме да носим с това, което правим е очарование, да заразиш с радост хората и те да излизат от салона малко по-замислени, добри и очаровани, готови да посрещнат следващия ден и да дадат, вместо да се чудят защо не взимат и да имат малко повече любов към всичко! – Правили ли сте серенада на любимата ви жена? Н.: Ана всеки ден ми слуша серенадите, дори да й е в повече – ги слуша и се радва. „Mamma Mia“, дори я знае наизуст, защото тя ми подаваше текста и беше много забавно. Преди месец и половина взех голяма международна награда – „Златен BGMOT“ в Габрово, сред актьори от Щатите, Русия, Армения, Австрия, Полша… После казах на Ана – ти заслужаваш част от тази награда, защото си ми подавала текста толкова време, не само в „Откриването, но и в „Жертвата“ на Бойко Илиев, където тя също ми помогна да науча толкова текст, това са 21 представления!  В.: Аз съм правил две серенади на Миша. Едната беше, когато отидох да я взема на сватбата и й пях серенада под балкона с тумба приятели. Изпях й един измислен, смешен текст и тя се посмя, а аз исках точно да я разсмея с това. Интересно беше и когато отидох да й поискам ръката в Бургас на Никулден – тогава тя имаше концерт, а като слезе от сцената и аз застанах на коляно и й предложих, а Орлин Горанов, който играе третия татко в „Мamma Mia“ също беше там.  Н.: (Смеят се.) Виждаш ли – Господ е събирач и си знае работата! – Ники, ти имаш 1 дете, а Владо цели 3. Притеснява ли ви голямата агресия сред младите хора и на какво се дължи тя според вас? Н.: Сложен въпрос, може би трябва да разговарям първо с дъщеря ми, която е психиатър и вероятно има чисто медицинско и професионално обяснение на казуса. Агресията според мен е някакъв кармичен иск за война, но когато с мир победиш войната е много по-лесно.  В.: Агресията тръгва от дома. Според мен добрият родител може да предпази детето си от много бъдещи рискови ситуации, но днес когато свободата я превърнахме в слободия и демокрацията в анархия – рискът от този тип ужасяваща агресия е много голям, а го има и чувството за беззаконие, че си над закона, че той не е равен за всички! – Коя тема, или събитие ви вълнуват най-силно в момента? Н.: „Мamma Mia“ ме вълнува най-много в момента. А също така за мен една от най-важните максими за нашата професия е, че правдата на артиста е свещена и тя трябва да бъде защитавана и да се превърне в държавна политика – НЕ МОЖЕ КУЛТУРАТА ДА Е НА КРАЧКА ПРЕД ПРОСТИТУЦИЯТА! Ако може да се напише това с големи букви. Това е абсурдно, артиста е необходимо социално животно, без което никой не може – ти влизаш в залата, за да бъдеш художествено излъган, но без тази илюзия, която ние даваме, душата ти ще е винаги гладна, дори да изядеш половин кон, пак ще си гладен.  В.: Като участник в „Equinox“, за мен участието ни в „Евровизия“ беше един подвиг, не наш, но ние направихме като артисти най-доброто, което можем. Ние бяхме петима супер различни хора, вкл. и двама чернокожи, но успяхме да се обединим и това е темата, която ме вълнува. Продуцентът ни Боби Миланов много ни вдъхнови в нашата песен – с неговия замисъл за това равенство, за тази всеопрощаваща любов, между различните раси и хората с различни проблеми и това е най-ценното. – След „Евровизия“ нашата песен -„Bones“ беше избрана за най-добра от професионалното жури. Владо, ти самият доволен ли си от вашето представяне и участието ви в конкурса? В.: Аз съм щастлив, че на конкурса ни подкрепиха много българи, макар много хора да смятат, че в България не сме узрели за това равенство, но се оказа ,че не е така и страшно много хора гласуваха за този проект и отделиха от времето и финансите си. Големи професионалисти също казаха, че България е ниво и това е наша цел да представим страната си с такъв имидж! – Вие наистина успяхте, а какво ти хареса най-много в Португалия и коя е любимата ви дестинация? В.: Португалия е една от любимите ми дестинации, за съжаление имахме много тежък график и крадяхме само моменти от Лисабон, който наистина е вълшебно място. Рядко мога да посетя някой град и да си кажа – мога да живея тук, а там ми се случи. Казваш си – уау! Ню Йорк за мен също е важна дестинация, от дете мечтаех за това. Отидох там на двайсет и няколко и от там доведох и бившата си съпруга, тя е нюйоркчанка. Господ си знае работата,защото ти примерно имаш една визия за нещо, не знаеш от къде идва в главата ти, а после разбираш!  Н.: Аз също държах да заведа Ана в Ню Йорк, където й показах двата театъра, в които играх 10 години. Ние с нея сме били и в Лисабон и също беше прекрасно.Иначе моя любима дестинация е Перу, защото там чувствам Бога по-близо – просто можеш да го пипнеш! – Как се работи с Жана Бергендорф и с какво си обяснявате нападките, на които беше подложена тя, при положение, че всеки може да сгреши, а Жана е талантлива певица с бъдеще? В.: С нея се работи по много различни начини, тя е енергиен взрив, убедих се в това. Убедих се и в нейната харизма и заряд, тя е един звяр просто! Много я обичам и нейното минало е нещо, за което много се говори, но като един човек получи правилната подкрепа и някой ти каже – аз вярвам в таланта ти, както направи нашия продуцент Боби Миланов и това е много важно. Аз тогава действах като негова дясна ръка и застанах до нея с всичко, което имам като житейски опит, защото съм по-голям, минал съм през някои от нещата и съм имал сходни проблеми. Бях всяка вечер до Жана, за да си говори тя с някого, бях слушател понякога, друг път приятел, давал съм й съвети и тя заработи страхотно, мобилизира се и това, което направи ме респектира. Обичам Жана и й желая най-доброто, ние продължаваме да работим заедно по проекта в „Юнивърсъл свят“ и може да се чака още много от нас. – Коя е най-хубавата и коя най-лошата ни национална черта според вас? Н.: Мисля, че България е земя на Бога, като родна земя му е и той се чувства комфортно тук! Това е мое субективно усещане, чувствам го със страшна сила и за мен националната черта, която спасява българина е изключително жилавия дух, силата му и неповторимото чувство за хумор. Българинът е гений на самоиронията, което много ме ласкае.  В.: За мен предполагането е една от лошите черти, защото аз го виждам ежедневно това. Ние, като цяло сме много свити и предпочитаме да се филмираме сами, вместо да попитаме човека срещу нас в прав текст каква е истината. На това се мъча да се уча всеки ден и днес виждам грешки от миналото, когато съм мислил нещо за даден човек, или артист, а след това живота винаги ти удря шамари и ти показва че си сгрешил. Въпросът е колко шамара ще ти удари преди да се събудиш и да научиш този урок. – Срещали ли сте се с хора, като Ванга, които притежават необикновени способности? Н.: Аз планувах да се срещна с Ванга – ставаше въпрос за един филмов проект, но забавих срещата си с нея. Тя си отиде от този свят физически, духовно никога няма да си отиде и беше оставила за мен едно човешко послание, което запазвам за себе си, както и един малък амулет, който и днес е в къщата ми. – Имали ли сте случки, които затвърждават вярата ви в Бог и помага ли ви молитвата в трудни моменти? Н.: Вярата ми е непоколебима. Като станах хаджия за първи път и влязох в храма там, стоях сам до саркофага на Иисус, имаше и един свещеник, който ми каза на чист български – Бог да те благослови! Това промени за хубаво много неща в живота ми и Господ ми помага да си уча кармичните уроци. Важно е да носиш Бог в себе си и ако нещо няма да те изостави на този свят – това е той. Имаше една случка по време на нощно къпане с Бинка Желязкова, Янина Кашева и Коста Биков, след която ние решихме, че имаме акт на подчинение на масова психическа халюцинация, защото на една много голяма скала пред нас се разби вълна и след това всички видяхме огромният образ на Дева Мария върху скалата!  В.: За мен молитвата не е само, когато си в труден момент, защото е лесно да се сетиш за Бог, като си в такъв момент, но аз се опитвам повече да благодаря и да се сещам за хубавите неща в живота ми. Бог е навсякъде! – Любимата ви мисъл, или цитат? Н.: Живота на артиста е молитва и всяка роля е Амин! Нашата професия е една незавършена, ежедневна молитва, това са ролите, които правим. Артистът лекува душата, докторът – тялото, а Бог е любов!  В.: Днес си спомних за тази мисъл – изгори, за да светиш!      ", "date": "2018.08.05", "title": " Ники Сотиров и Владо Михайлов: Не може културата у нас да е на крачка пред проституцията"}
{"url": "https://trud.bg/%d0%ba%d0%be%d0%b9-%d1%89%d0%b5-%d0%bf%d0%be%d1%85%d0%b8%d1%82%d0%b8-%d0%bc%d0%b0%d0%b9%d0%ba%d0%b0-%d0%b5%d0%b2%d1%80%d0%be%d0%bf%d0%b0/", "text": "За днешна Америка ЕС е един куфар без дръжка Преди 100 години, никому неизвестният немски учител Освалд Шпенглер, публикува в Германия трактата си „Държавата на Залеза“, понастоящем известен в Русия като „Залезът на Запада“. Книгата веднага се превърна в интелектуален бестселър. Тогава над Европа, преживяла тайфуна на Първата световна война, се носеха пророческите думи на Шпенглер за края на великите и страшни тайни на фаустовската душа, за безвъзвратното угасване и некроза на западната култура, на нейните прощалните отблясъци върху гаснещите хоризонти. Шпенглер е увлечен по сравняването на различните култури и прави няколко хронологични таблици, в които отбелязва 2000 г. като началото на погребението на обединения Запад. Сбърка ли Освалд Шпенглер в прогнозите си? Периодът между Първата и Втората световни войни е малък и последната чудовищна война помита стария ред и води до реалното разделение на Европа на две части. След 1945 г. всички европейски държави са под ясния протекторат на САЩ и СССР. Така нареченият свободен свят лежеше на меки постели, но трудно спеше. Подобна беше ситуацията и в страните с народна демокрация. В Германия се проведе стерилизация на масовото съзнание, но в същото време се разполагаха американските „Пършинг“. Социалистическа Чехословакия се мъчеше да излезе от своя застой, но дочака своя час, когато съветската танкова армада нахлу в нея, готова, за няколко дни, да стигне и до Ламанша. В края на 80-те години всичко се промени и руското влияние в Европа беше рязко отслабено, а предишните граници се скъсаха. Нещастната ГДР беше погълната от западната си сестра. Варшавският блок се разпадна, а самият СССР престана да съществува. През този период се роди геополитическият изтърсак, международната химера известна като Европейски съюз. Това рехаво образование беше определено да изтласка Русия от европейския континент и да легитимира наднационалните ръководни органи, висящи над пъстрия и проблемен конгломерат на страните от Нова и Стара Европа. Нямаше никакъв дълбок икономически смисъл да се държи тази нееднородна тълпа в единен валутен и митнически съюз. Това синтетично царство е чист политически проект на САЩ, без естествена жизнеспособност. Нарушенията вътре в ЕС са огромни и фатални. Неслучайно, управляващият елит на Стария свят сериозно обмисля доктрината за „Европа на две скорости“, която раздели тлъстите „овце“ от хилавите „кози“. Зад това стои желанието да се институционализира делбата на богати и бедни. През всичките тези десетилетия ЕС плаваше на повърхността за сметка на трансатлантическата магия. Но този магия с идването на Тръмп бързо и неумолимо започна да отслабва. Лъжиците и ютиите, висящи във въздуха, изведнъж изпопадаха. За днешна Америка ЕС е един куфар без дръжка, който е труден да го носиш, но и да го изхвърлиш е жалко. Свикнали на васалско безгрижие, държавите от ЕС не се стремят да се самоиздържат и да се защитават. След Втората световна война субектът Европа, подобно на ранена птица, „иска да се изправи, но не може…“. При тези обстоятелства разпадът на ЕС е предопределен и неизбежен. Само хитрата Англия с безшумната ловкост на змия грациозно се изтегли настрана. Единственият въпрос е кой и как ще бъде разделено физическото и духовното европейско наследство? Въпросът кой, дори не си струва да бъде задаван. Гигантският призрак на световния триумвират се е издигнал над страните и народите на Земята. За САЩ въпросът за Европа е сложен и болезнен. Самата американска империя е рожба на европейския дух и европейската воля. Да се предаде Европа с нейния интелектуален и промишлен потенциал в лапите на китайците и руснаците никак не е желателно! Но трансокеанския глобализъм напълно се провали и се превърна в източник на проблеми, а ЕС се превърна в паразитно образование с добри мастни натрупвания от „взаимно изгодното“ партньорство. За Тръмп стана важно да промени правилата на търговските отношения, да наложи на Европа своя втечнен природен газ и да отръска богатия евро Буратино, така че от него да се изсипят златните монети. Последиците от тази процедура са трудни за прогнозиране. Китай брутално инвестира огромни средства в Централна и Източна Европа през последните години. Чехия, Гърция и Унгария стават трамплин на предстоящата китайска експанзия. Китайците методично изкупуват пристанища, летища, енергийни системи, агрохолдинги. Това са сериозни инфраструктурни обекти, а не някакви футболни клубове! За шест години преките китайски инвестиции в европейската икономика нараснаха 22 пъти! Китайските лобисти провеждат тайни преговори с европейските политици, купуват министри и парламентаристи и скоро ще се появят скандалите около тези агенти на влияние. Над тесните улици на Прага висят банери, които ви приканват да купите юани. Китайските работници денонощно изграждат мостове и пътища и прокарват Великия път от изток на запад. Какъв ще бъде този път на Коприната, или на Танковете? Ще покаже времето. Русия методично и търпеливо полага своя Северен поток в сърцето на Европа, в Германия, тази крепост на „земята на светите чудеса“. Нивото на русофобия в контролираните немски медии ни казва, че силите зад океана са сериозно обезпокоени от влиянието на Русия в този регион. Така или иначе, през следващите години предстои битката за Германия. Там се сгъстява енергията на противостоене и този твърд възел от противоречия непрекъснато се напряга. Не е трудно да се досетите, че от изхода на тази битка зависи съдбата на всичко, включително и на голямото европейско наследство. (Превод за „Труд“ Павел Павлов) Легенди и митове Европа в древногръцката митология е дъщеря на финикийския цар Агенор, сестра на Кадъм. Според легендата, Зевс се явил пред Европа, която играела с приятелки на брега на морето, под вида на бял бик и я отнесъл на остров Крит. Там той се превърнал в прекрасен младеж и омаял Европа. Така се родили Минос, Радамант и Сарпедон. Впоследствие Европа се омъжила за Астерион, царят на Крит, който умирайки бездетен, оставил властта над острова на синовете на Европа от Зевс. Освен в Крит, Европа е почитана и в Тива. Херодот рационализира мита на Европа и я счита за дъщеря на финикийски цар, която е отвлечена от критски търговци. Похищението на Европа е сюжет на няколко картини и е изобразено и на гръцката монета от 2 евро.  ", "date": "2018.08.05", "title": " Кой ще похити Майка-Европа\t\t\t"}
{"url": "https://trud.bg/%d0%b8%d0%ba%d0%b0%d1%80%d0%b8%d1%8f-%d0%be%d1%81%d1%82%d1%80%d0%be%d0%b2-%d0%bd%d0%b0-%d1%81%d1%82%d0%be%d0%bb%d0%b5%d1%82%d0%bd%d0%b8%d1%86%d0%b8-%d0%bf%d0%be%d0%bb%d0%be%d0%b2%d0%b8-%d0%b0%d1%82/", "text": "Там практически никой не заболява от Алцхаймер Местните жителите на остров Икария са от дълголетниците в Европа. Те са сред 5-те части на света, които са blue zones (райони с най-голяма продължителност на живота). Ако на Стария континент едва 0.1% от хората надживяват 90 години, на Икария 10% живеят и след тази възраст и то – в добро здраве. На острова практически никой не заболява от Алцхаймер или остеопороза, диабетът и ракът са рядкост. Учените отдавна наблюдават тази статистика и търсят магията на този къс земя, даряващ жителите си с дълъг живот, крепко здраве и продължителна сексуалност. Средиземноморската диета на икарианците – основно риба, плодове и бобови храни, е важен фактор за продължителността на живота им.  Уникална дестинация за туристи, търсещи различното в Гърция. Икария посреща посетителите си през цялата година и им предлага да живеят като местни жители. Гръцкият остров е известен с още две интересни истории. Според митологията там е загинал Икар, когато, запленен от слънцето, толкова се доближил до него, че крилата му от восък се разтопили и той полетял надолу. Друго, което привлича вниманието е една история от 70-те години на гръцки емигрант в САЩ на име Янис Карималис. На 40 години той научава, че е болен от рак и му остава само година живот. Тогава решил да се върне в родината си, на остров Икария, поне костите му да почиват до тези на неговите близки. Оттогава минали 39 години, а мъжът все още бил жив. В крайна сметка се оказало, че надживял всички лекари, които му пророкували скорошна смърт. Тайната на дълголетието Според икарийците тайната е да се храниш добре, да се усмихваш, без стрес, да се разхождаш и да се наслаждаваш на живота. На острова  растат над 150 вида билки, а чаят от лайка и дива мента е част от ежедневния ритуал на жителите, които пият всеки ден и козе мляко като сами пекат и хляба си. Местните са намерили начин да прекъснат тясната връзка между депресията и сърдечносъдовите заболявания. Редовната консумация на риба намалява депресията и ограничава риска от сърдечно-съдови инциденти. Мастните киселини Омега 3, които се съдържат в рибата доказано контролират депресивните състояния. Всичко това става ясно от анализ на научните изследвания, направени сред жителите на Икария. На гръцкия остров, както и на остров Сардиния /Италия/, в Лома Линда /Калифорния/, Мексико, Коста Рика и на остров Окинава /Япония/, са регистрирани десет пъти повечедълголетници на възраст над 90 години в сравнение със средния процент по света. Този въпрос бе обсъден на научна конференция. Според професорите по кардиология Христодулос Стефанадис и Христос Пицавос, лабораторните изследвания показват, че възрастните хора на остров Икария имат сходни биохимични показатели с хораа от изброените райони. Това, което ги отличава все пак е моделът на хранене, който са избрали и е основен фактор за предпазване на сърдечносъдовата им система. 84% от жителите на Икария споделят, че изяждат повече от 150 грама риба седмично. Честата консумация на риба поддържа кръвоносните съдове в по-добро състояние и увеличава добрата бъбречна функция. Същият хранителен режим има положително влияние и при възрастни хора, страдащи от диабет, тъй като подобрява гликемичния, което е важно за диабетиците, при които има значително втвърдяване на артериите. Средиземноморската диета намалява при мъжете и нивата на пикочната киселина, които водят до появата на подагра. Друг важен фактор за дълголетието при Икарианците са разходките. Научени са да се движат бавно, тъй като стръмният релеф на острова бързо изтощава силите, затова предпочитат да не бързат. Впрочем, разходката на острова напълно може да замени фитнес тренировка. Те държат на семейството и приятелите, често се срещат и се грижат за психическото си здраве. Полов живот Средиземноморската диета влияе и върху сексуалните постижения, хвалят се местните жители. Всекидневната консумация на зехтин играе положителна роля в половия живот, с по-добри проценти на удовлетворение. Качеството на сексуалния живот е измерено чрез специално изследване сред мъже на възраст от 65 до 99 години от остров Икария. От попълнилите специалната анкета, 60% са посочили поне средно удовлетворение по време на половия акт, докато 50% са посочили приключване на половия акт. Само 20% от анкетираните са отговорили, че нямат никаква сексуална дейност. Панаирите са самоличността на острова Всеки, който отива там трябва да посети поне един панаир. Местните хора са успели да запазят традиционна им форма, адаптирана към съвремието. Там ще чуете и танцувате Икарийски танци, ще ядете традиционни храни приготвени от вековни рецепти, ще пиете местно вино и ще се забавлявате до следващия ден. Икарианците са религиозни. Православната църква на острова не остава празна по време на неделните литургии и по-малките служби. В Икария няма да намерите огромни хотелски комплекси или шикозни апартаменти. Ще откриете простота, дискретен лукс и фантастично гостоприемство. Не пропускайте да посетите винарните и се докоснете до колекцията от грозде. От лозето до обработката, окончателното бутилиране и дегустацията на виното. Не си тръгвайте, ако не сте дегустирали различните сортове от изискано икарийско вино. Островът от дълбока древност е популярен с топлите минерални извори. Днес е известен като курорт за семеен и балнеологичен туризъм. Някои от най-красивите села на остров Икария са планински, а не крайморски. Едно от тях е Христо Рахон. Там жителите не се показват през деня, а отварят магазините си вечер до ранни зори. Красиво място с уникален архитектурен характер, характерен за острова. Основни туристически обекти са селата Евидос, Мантриа, Акаматра и Местария. Историческо наследство Икария е с богато на историческо наследство. Археологическите и етнографски музеи съдържат експонати, свързани с начина на живот на жителите, от древността до наши дни. Един от най-забележителните паметници е Кулата на Дракона в близост до село Фарос, важно произведение на изкуството от гледна точка на строителството, което се счита за една от най-добре запазените кули в Егейско море. Екзотични плажове Един от плажовете, които трябва да посетите, е известният екзотичен плаж “Сейшелите”, в село Маганити, с кристално чистите води и бели гранитни скали. На пясъчният плаж “Месактис”, разположен в северната част на острова, можете да упражните различни водни спортове и да вземете уроци по сърф. В южната част на острова се намира плаж “Фарос”, един от най-безопасните и защитени, идеален за семейства и за ентусиасти на гмуркане.   Как да стигнете? Има два пристанища в Агиос Кирикос и Евдилос, които свързват острова с пристанище Пирея, а през летните месеци с други цикладски острови като Сирос, Миконос, Парос и Наксос, както и съседните Фурни и Самос. През последните няколко години бяха пусанти фериботи, които свързват Икария с Додеканезите, включително Лерос, Патмос, Липсос и Кос. Икария е кръстопът на крайбрежното корабоплаване, което го прави прекрасна дестинация за прескачане до други острови. Има и летище, което свързва острова с редовни линии до Атина и Солун през летните месеци.    ", "date": "2018.08.05", "title": " Икария – остров на столетници полови атлети\t\t\t"}
{"url": "https://trud.bg/%d1%83%d1%80%d0%b0%d0%b3%d0%b0%d0%bd-%d0%be%d1%82-%d1%87%d0%b5%d1%82%d0%b2%d1%8a%d1%80%d1%82%d0%b0-%d1%81%d1%82%d0%b5%d0%bf%d0%b5%d0%bd-%d1%81%d0%b5-%d0%b5-%d1%84%d0%be%d1%80%d0%bc%d0%b8%d1%80%d0%b0/", "text": "Ураганът „Хектор“ четвърта категория се е формирал в Тихия океан, предава РИА Новости.  Според метеоролозите от Националния център на САЩ за следене на ураганите в момента „Хектор“ се намира на 2200 км от Хавийските острови и се придвижва към тях със скорост от 19 км./ч. Максималната скорост на вятъра е 209 км/ч.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " Ураган от четвърта степен се е формирал в Тихия океан"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%bd%d0%b0-%d0%b0%d0%b2%d1%82%d0%be%d0%b1%d1%83%d1%81-%d0%b8-%d1%82%d1%80%d0%b8%d0%bc%d0%b0-%d0%bd%d0%b5%d0%b3%d0%be%d0%b2%d0%b8-%d0%b0%d0%b2%d0%b5%d1%80%d0%b8/", "text": "Няколко дни полицаите от Второ управление на МВР в Благоевград разплитат мистерия по жалба на 28- годишна жена и съпруга й, живеещи в квартал „Ален мак „в областния център, предаде „ „. По данни на семейството, 28-годишната жена, майка на три деца, е била изнасилена от шофьор на автобус и трима негови авери, докато тя се е връщала от гурбет. Насилниците я упоили, гаврили се с нея и я изхвърлили в района на полигона край Благоевград, пише Struma.com.  В безпомощно състояние тя се прибрала у дома си. Разказала за преживяното на мъжа си и двамата подали жалба в полицията. Прегледана е в спешно отделение за констатиране на следите от насилието.  Случаят е забулен в мистерия, тъй като пострадалата почти няма спомени от преживяното, твърдяла, че е била упоена, докато се случвало всичко това. Помни само, шофьорът на автобуса и един от насилниците. Мислила да не съобщава на съпруга си, за да не го тревожи, но той видял следи от „чужда намеса“ по шията й. Така я принудил да разкаже какво се е случило и я отвел в полицията и спешното. Местните твърдят, че жената е гастарбайтер в Лондон. Прибирала се в Благоевград при съпруга си на ваканция. Живеят в блок в ж.к „Ален мак“.  Вече два дни полицаите издирват шофьора на автобуса, с който тя е пътувала. „Заплетен и объркан казус“, твърдят полицаи, работещи по случая.  Не се изключва вероятността историята на жалбоподателката да е съшита с бели конци, за да оправдае синините от нежни ласки по шията си, забелязани от съпруга.  Работата по жалбата продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.05", "title": " Шофьор на автобус и трима негови авери упоиха и изнасилиха майка на три деца край Благоевград\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81%d0%bd%d0%b8%d0%bc%d0%ba%d0%b8-%d0%be%d1%82-%d0%b0%d1%80%d0%b5%d1%81%d1%82%d0%b0-%d0%bd%d0%b0-%d0%bc%d0%b8%d1%82%d1%8c%d0%be-%d0%be%d1%87%d0%b8%d1%82%d0%b5-%d0%b2/", "text": "Появиха се снимки и видео на задържания Димитър Желязков по прякор Очите бе задържан в хотел в Истанбул. Те са разпространени от  . Заедно с него бяха задържани  . Те били отседнали заедно с Очите в хотел „Рамада“ на площад „Таксим“ в Истанбул. Очите не бил регистриран като гост на хотела. Той спял в наета от общинският съветник в Бургас Бенчо Бенчев. Там бил и бившият депутат Несрин Узун. В момента Митьо Очите е в турски затвор и чака дело за екстрадицията му в България. То може да се прескочи, ако несебърският бос сам пожелае да се върне. Припомняме, че седемте българи, задържани с него при спецоперацията, бяха предадени късно снощи по административна процедура от турските власти на представители на Министерството на вътрешните работи на България на ГКПП „Капитан Андреево“. Междувременно, говорителят на главната прокуратура, Румян Арнаудова потвърди: „Две от задържаните лица в Истанбул са Бенчо Бенчев – зам.-председател на Общинския съвет в Бургас и Несрин Узун – бивш народен представител и бивш кмет на община Руен. Димитър Желязков не е сред 7-те лица, предадени на българското МВР. 7-те души са изведени принудително с полицейски заповеди за принудително извеждане от територията на Турция, те не са обявяване за издирване“, коментира Анраудовa, предаде „Канал 3“. Тя уточни, че по отношение на Димитър Желязков, е стартирала процедура по линия на международно сътрудничество, тъй като той е обявен за издирване с Червена бюлетина на „Интерпол“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " Вижте СНИМКИ и ВИДЕО от ареста на Митьо Очите в Турция\t\t\t"}
{"url": "https://trud.bg/%d0%bf%d0%be%d0%b2%d0%b5%d1%87%d0%b5-%d0%be%d1%82-100-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d1%87%d0%b8%d1%86%d0%b8-%d0%b8%d0%b4%d0%b2%d0%b0%d1%82-%d0%b7%d0%b0-%d1%84%d0%b5%d1%81/", "text": "Повече от 100 възстановчици ще участват в третото издание на Античния римски фестивал „Нике – играта и победата” в архитектурно – историческият резерват Никополис ад Иструм. Те ще пресъздадат в двата фестивални дни – 25 и 26 август занаятчийски пазар, ще организират ателиета за демонстрации на римски настолни игри, римска мода и прически, игра с публиката. Ще бъдат пресъздадени основаването на града – ритуали, римо-дакийски войни с демонстрация на екипировка, бойни построения и битки, римски процес, робски пазар и гладиаторски боеве, демонстрация на спортни игри. Римска кухня и демонстрации ще има с Радослав Машков – Мастер шеф във верига ресторанти във Велико Търново. Първата фестивална вечер ще завърши с шоу – античен театър, рецитал на антична поезия и концерт на Дуо „Ксана”, които ще свирят на старинни музикални инструменти и музикални изпълнения на латински и старогръцки език. Организирани са и беседи за всекидневния живот на Никополис ад Иструм. И двата фестивални дни започват с начален час 10.00 ч.  „Интересът към подобен вид забавление се увеличава. Тази година очакваме публика над 3000 души. По време на фестивала няма да има сватба на Никополис ад Иструм, но сме в очакване до края на годината това да се случи. Тя ще бъде втората сватба в архитектурно-историческия резерват след 6 години”, поясни кмета на Никюп Йорданка Атанасова. Организатори на Античния римски фестивал са Сдружение „Бъдеще за Никюп”, Община Велико Търново, РИМ Велико Търново, Кметство с. Никюп. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " Повече от 100 възстановчици идват за фестивала „Нике – играта и победата“"}
{"url": "https://trud.bg/%d0%b0%d1%81%d0%b5%d0%bd-%d0%b1%d0%bb%d0%b0%d1%82%d0%b5%d1%87%d0%ba%d0%b8-%d0%b2%d0%bb%d0%b8%d0%b7%d0%b0-%d0%b2-%d0%bf%d1%80%d0%b5%d1%81%d1%82%d1%8a%d0%bf%d0%bd%d0%b8%d1%8f-%d1%81%d0%b2%d1%8f%d1%82/", "text": "В продукцията ще видим и Мона Гочева Бойко Кръстанов в образа на новак в криминалните среди Асен Блатечки влиза в ролята на изпечен бос на престъпния бизнес в новия уеб сериал “Пъзел: Похитени”. Снимките на продукцията на “7Talents” вече започнаха, а премиерата на продукцията ще бъде есента във Vbox7.com. “Това е първото ми участие в уеб продукция. Напоследък снимането на сериали се превърна в по-доброто продължение на киното. Последните години телевизионните сериали са не само по-добре написани, но и по-добре заснети, по-добре изиграни от филмите. Моето мнение е, че бъдещето на филмово изкуство е в интернет”, сподели за проекта Асен Блатечки. Лошото момче на българското кино добавя, че подобна роля е играл само в чуждестранни продукции и за първи път чете наистина добър български сценарий. Звездното присъствие в сериала се допълва от младия актьор Бойко Кръстанов, чийто персонаж ще бъде въведен в подземния свят именно от Блатечки. Една от главните женски роли е поверена на Мона Гочева. Сценарият на “Пъзел: Похитени” е дело на екип, работил по екшън сериала на БНТ1 “Под прикритие” и романтичния филм “Дъвка за балончета.", "date": "2018.08.05", "title": " Асен Блатечки влиза в престъпния свят\t\t\t"}
{"url": "https://trud.bg/%d1%85%d0%be%d1%80%d0%b0-%d0%be%d1%81%d1%82%d0%b0%d0%bd%d0%b0%d1%85%d0%b0-%d0%b1%d0%bb%d0%be%d0%ba%d0%b8%d1%80%d0%b0%d0%bd%d0%b8-%d0%b2%d1%8a%d0%b2-%d0%b2%d1%8a%d0%b7%d0%b4%d1%83%d1%85%d0%b0-%d0%b7/", "text": "За повече от час Симеоновският лифт на Витоша спря и много хора останаха блокирани във въздуха, информира  . Проблемът е технически, коментираха лаконично от „Витоша ски“. Преди броени минути съоръжението е тръгнало отново.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " Хора останаха блокирани във въздуха за повече от час на Симеоновския лифт на Витоша"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%b7%d0%b0%d1%89%d0%b8%d1%82%d0%bd%d0%b8%d0%ba%d1%8a%d1%82-%d0%bd%d0%b0-%d0%b1%d0%b5%d0%b4%d0%bd%d0%b8%d1%82%d0%b5/", "text": "Папа Франциск призова за световна забрана на смъртното наказание и го обяви за “недопустимо при каквито и да е обстоятелства”, с което променя катехизиса на католическата църква. В основополагащо богословско наставление бе записано, че тя “ще работи решително” за премахването на смъртното наказание по целия свят. Тази промяна – пълна забрана на смъртното наказание, бе дълго чакана да се случи. Светият отец заяви, че ключовият момент тук е човешкото достойнство и колкото и да е тежко престъплението, никой не трябва да го губи. Католическото учение в продължение на векове допускаше осъждането на смърт в крайни случаи, но позицията на Църквата започна да се променя по времето на починалия през 2005 г. папа Йоан Павел II. Неговият наследник Бенедикт ХVІ в документ, публикуван през ноември 2011 г., също призовава лидерите на обществото “да положат всички усилия за премахването на смъртното наказание”. Сега папа Франциск е третия папа, който издига глас за това. Със сигурност тези новости в катехизиса ще срещнат сериозна съпротива от католиците в страни като САЩ, където много от тях подкрепят смъртното наказание. Откакто през март 2013 година – малко преди Великден, Франциск бе избран от конклава за новия папа, революционните идеи на аржентинеца – той е първият папа от Латинска Америка, се чуват все по-често. А такива бяха и очакванията на света – за революция във Ватикана. Оттогава изминаха пет години, през които Светият отец не спира да изумява с действията си, със загрижеността си към световните проблеми. И със сигурност ще остави диря в историята на католическата църква. Още през 2015 г. той стана първият папа, говорил пред Американския конгрес, където призова за бдителност към фундаментализма във всичките му разновидности. Словото му – пълно с послания, тогава бе определено за историческо, защото беше произнесено във важен за Америка момент. Светият отец не допусна заплахите към сигурността в световен мащаб да променят плановете му и през същата 2015-а замина за Африка за първата си визита в своя понтификат. Светът има нужда от пророци на мира, каза папата и предупреди, че не трябва да свикваме със страданието на другите. Главата на Римокатолическата църква непрекъснато призовава света и най-вече политиците за прекратяване на войните. “Тероризмът, породен от фундаменталистката идеология, е плод на тежка духовна бедност, към която често се прибавя социалната бедност”, каза той в специално свое послание през 2017 година към всички държавници по света. Идеите и призивите му за запазване на традиционното семейство, за забрана на абортите, за война срещу педофилията и еднополовите бракове не са изненада. Светът на висок глас обяви думите му, че семейството между мъж и жена е единствено възможното. Каза го и сега – през юни. Само преди по-малко от месец Франциск събра на обща служба в италианското пристанище Бари, смятано за мост между Изтока и Запада, православни патриарси и водачи на Римокатолическата църква. Поводът – обща молитва за мир в Близкия Изток, който е под облаците на войната и разрушението. Нима може да се забрави и безпрецедентната среща между него и руският патриарх Кирил в Куба през 2016-а, когато излязоха с историческо послание за единство на християните по света! И наистина – в доста отношения последният папа буквално пише история – той е и първият папа от Йезуитския орден. Кардинал Хорхе Марио Берголио обаче не е съвсем нетрадиционен избор. Животът му минава през много перипетии, за да стигне до Франциск. Роден е през 1936 г. в Буенос Айрес в 7-членно семейство. Баща му е италиански емигрант и бивш служител в железниците, а майка му – домакиня. Завършва средно образование със специалност химия, има си дори приятелка, с която ходят на танци – играят танго, разбира се. И чак след това открива религиозното образование. Ръкоположен е за свещеник точно когато е на Христова възраст и десетилетие след като изгубва единия си бял дроб заради заболяване. Берголио оглавява местната йезуитска общност в разгара на аржентинската военна диктатура между 1973 и 1979 г. Хорхе завършва два факултета в Аржентина – първо философия, а после теология, след което става преподавател. През 1998 г. е назначен за архиепископ на Буенос Айрес. Наричат го Папата на бедните, а за неговия изключително скромен живот, консерватизъм и съпричастност към социалната справедливост вече всичко се знае. Скромността му личи и от начина на живот преди да оглави католическата църква – живее в малък апартамент до катедралата, където служи, готви си сам, моли се за бездомните. Отказва нови дрехи, когато става кардинал, а преправя тези на предшественика си. Отказва да ползва и лимузина с шофьор, а пътува с градския транспорт, най-често с метрото. А на първата си литургия след избора му не обу знаковите червени обувки, които носят само папите… Да, той наистина е призван и прави революционни промени в закостенялата католическа църква. Докъде ще успее да стигне – зависи обаче не само от него.   Изми краката на болни от СПИН Един епизод от живота на Хорхе Берголио развълнува света през 2001 г. Тогава той изненада персонала в болница в Буенос Айрес – иска да му донесат леген с вода, с която измива краката на 12 от пациентите на лечебното заведение, страдащи от вируса на СПИН. След това целува краката им и казва на журналистите, че “обществото забравя болните и бедните”.   За него „Рискуваше“ да стане папа още през 2005 г. Изборът на Франциск може да се каже, че е геополитически и да се сравни с този на папа Йоан Павел II.Кардинал Берголио “рискуваше” да стане папа още през 2005 г., когато след Ратцингер беше кардиналът, получил най-много гласове в тогавашния конклав. Говори се, че той лично е помолил своите събратя кардинали по време на обедната почивка на третото преброяване на гласовете да не гласуват повече за него и дадат гласа си за Бенедикт XVI. Неговата мотивация била, че не се чувствал готов за престола на св. Петър. Изборът на Франциск по никакъв начин не може да се смята за компромисен: това е ясен знак за един нов и революционен курс на църквата, отдавна заложен.   Ръката на Бога одобрява новия Свети отец Ръката на Бога одобрява новия папа. Футболният Бог е аржентинец, а сега вече и папата. (След тези думи аржентински вестник пусна снимки на Марадона, Меси и новия папа с надписи под всеки съответно “Отец”, “Син” и “Светият дух”.)   Помолих го да посредничи за Фолклендските острови Призовах папа Франциск да се намеси в конфликта между Аржентина и Великобритания за Малвинските (Фолкландски) острови. Помолих го да посредничи, за да се стигне до диалог между двете страни. Покойният папа Йоан Павел II вече е посредничил между Аржентина и Чили в друг териториален конфликт.  ", "date": "2018.08.05", "title": " Папа Франциск – Защитникът на бедните"}
{"url": "https://trud.bg/%d0%b1%d1%81%d0%bf-%d0%b8%d1%81%d0%ba%d0%b0-%d0%b1%d0%b5%d0%bd%d1%87%d0%be-%d0%b1%d0%b5%d0%bd%d1%87%d0%b5%d0%b2-%d0%b4%d0%b0-%d0%bd%d0%b0%d0%bf%d1%83%d1%81%d0%bd%d0%b5-%d0%b3%d1%80%d1%83%d0%bf%d0%b0/", "text": "БСП Бургас свиква извънредно заседание в централата си в 14 часа в неделя. Дневният ред ще се състои само от една точка- да бъде взето решение   да напусне групата съветници на БСП, въпреки, че е от гражданска квота. Това потвърди прев „Труд“ шефът на социалистите в морския град- Стойко Танков. Бенчев е заместник председател на общинския съвет в Бургас и основен спонсор на БСП в морския град. Бизнесът му е тръгнал преди години от износ на зърно с кораб от Бургаското пристанище и в момента се е разрастнал до мащабно зърнопроизводство, най- вече в Карнобатския край. С бившия депутат от ДПС Несрин Узун имали и бизнес със засети десетки декари киви в община Руен. Бенчо Бенчев и Несрин Узун бяха засечени в турския хотел, заедно с обявения за издирване от Интерпол Димитър Желязков- Митьо Очите. Нещо повече, в момента на ареста на Очите, той бил в стаята наета на името на бизнесмена Бенчев. Рано сутринта в неделя, Бенчев, Несрин Узун, шофьорите на Бенчев и Очите, и още хора, които били спипани в хотела със Желязков,   в Бургас, където започнаха разпити. Целта е да се разбере защо заместник председателят на общинския съвет и бившият депутат са били с Очите по това време и на това място. Това е основната причина БСП да иска отктраняването на Бенчо бенчев от групата съветници. Преди по- малко от година, бизнесменът търпя и остра критика от Корнелия Нинова, заради показността със скъпия автомобил, който кара- луксозния „Ролс ройс“.- „Другият автомобил, който карам е „Бентли“, шегуваше се тогава Бенчев и натъртваше, че такъв му е автопарка- няма примерно „Трабант“. Междувременно от години, Бенчев и Очите имат обща фирма за охрана- „Аркус Сигурност“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " БСП иска Бенчо Бенчев да напусне групата им, свикват извънредно заседание\t\t\t"}
{"url": "https://trud.bg/%d0%b5%d0%b4%d0%b8%d0%bd%d0%b0%d0%b4%d0%b5%d1%81%d0%b5%d1%82%d0%be%d0%ba%d0%bb%d0%b0%d1%81%d0%bd%d0%b8%d0%ba-%d1%89%d0%b5-%d0%bf%d0%bb%d0%b0%d1%89%d0%b0-1-000-%d0%bb%d0%b2-%d0%b3%d0%bb%d0%be%d0%b1/", "text": "Административно наказание от 1 000 лв. глоба наложи Районен съд – Велико Търново на М.Н.Г., ученик в 11. клас в училище в старата столица, за притежание на наркотици. На 20.07.2018 г. в град Велико Търново, при проверка полицията открила в ученика и в стаята, която обитавал, 0,102 грама амфетамин на стойност 3,06 лева, 0,141 грама амфетамин на стойност 4,23 лева, 1,156 грама амфетамин на стойност 34,68 лева и 0,676 грама коноп /марихуана/ със съдържание на активен наркотично действащ компонент тетрахидроканабинол 7,6 % на стойност 4,06 лева. Магистратите са решили случая като маловажен и затова са наложили на ученика глоба от 1 000 лв., като са го освободили от наказателна отговорност. Наркотиците са отнети в полза на държавата и ще бъдат унищожени по предвидения за това ред. Подсъдимият ще запрати направените в наказателното производство разноски в размер на 150,64 лева /сто и петдесет лева шестдесет и четири стотинки/, както и 05,00 /пет/ лева, в случай на служебно издаване на изпълнителен лист. Присъдата подлежи на обжалване или протест пред Великотърновски окръжен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " Единадесетокласник ще плаща 1 000 лв. глоба за притежание на наркотици"}
{"url": "https://trud.bg/%d0%b2%d0%b5%d0%bb%d0%be%d1%81%d0%b8%d0%bf%d0%b5%d0%b4%d0%b8%d1%81%d1%82%d0%ba%d0%b0-%d0%b1%d0%bb%d1%8a%d1%81%d0%bd%d0%b0-%d0%b8-%d1%81%d1%87%d1%83%d0%bf%d0%b8-%d1%87%d0%b5%d1%80%d0%b5%d0%bf%d0%b0/", "text": "След случая в София дете беше блъснато от велосипедист в парк и в Монтана. И този случай провокира вълна от родителско недоволство, предаде  . Централният градски парк в Монтана е особено оживен привечер. По това време Цветелина и Боян разхождат двете си деца – близначки на година и половина. „Мъжът ми гледаше едната, аз стоях до другата и в момента, в който се обърнах, видях как детето ми е на земята – с колело върху нея”, разказа майката на пострадалото дете. Според родителите виновната за удара колоездачка е пълнолетна. Била се разсеяла. „Мислехме, че си гледа в пътя. Спря, извини се и избяга”, допълни Цветелина Георгиева. Последствията за детето са счупен череп, хематом и операция за отстраняването му в столична болница. „Лечението и прегледите за нас продължават. Има опасност от отключващи се впоследствие заболявания”, каза майката. Нещастието провокира Цветелина да организира петиция, с която настоява да не се допускат колоездачи в паркове без велоалеи. За по-малко от седмица протестната подписка е подкрепена от близо 400 души. Петицията е адресирана до кмета на общината. От там коментираха, че до месец всички паркове в града ще са под видеонаблюдение, и припомниха, че велосипедистите са длъжни да спазват Закона за движение по пътищата. А междувременно родителите на пострадалото дете смятат да предявят съдебен иск срещу велосипедистката.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.05", "title": " Велосипедистка блъсна и счупи черепа на бебе в градския парк на Монтана"}
{"url": "https://trud.bg/%d1%82%d1%80%d0%b0%d1%84%d0%b8%d0%ba%d1%8a%d1%82-%d0%b5-%d0%b8%d0%bd%d1%82%d0%b5%d0%bd%d0%b7%d0%b8%d0%b2%d0%b5%d0%bd-%d0%bd%d0%b0-%d0%b3%d1%80%d0%b0%d0%bd%d0%b8%d1%86%d0%b0%d1%82%d0%b0-%d1%81-%d0%b3/", "text": "Трафикът е интензивен на всички гранични пунктове с изключение на българо-македонската граница, съобщават от пресслужбата на МВР. На българо-сръбската граница, на ГКПП „Калотина“, трафикът е интензивен на вход и изход за леки автомобили. На границата с Гърция – на „Кулата“ и „Маказа“, трафикът е интензивен на изход. На българо-турската граница движението е интензивно на „Капитан Андреево“ за товарни автомобили на изход. На границата с Румъния трафикът е засилен на всички гранични контролно-пропускателни пунктове за леки автомобили на вход. На българо-македонската граница трафикът е нормален на всички гранични контролно-пропускателни пунктове. По информация на дружеството „Дунав мост Видин – Калафат“ АД до 25 август ще бъде извършван ремонт на участък от пътя преди ГКПП „Видин“. За този период движението ще се осъществява двупосочно в едно платно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " Трафикът е интензивен на границата с Гърция и Сърбия"}
{"url": "https://trud.bg/600-%d0%b1%d0%b5%d0%b1%d0%b5%d1%82%d0%b0-%d1%81%d0%b0-%d1%81%d0%b5-%d1%80%d0%be%d0%b4%d0%b8%d0%bb%d0%b8-%d0%b2-%d0%be%d0%b1%d0%bb%d0%b0%d1%81%d1%82-%d0%b2%d0%b5%d0%bb%d0%b8%d0%ba%d0%be-%d1%82%d1%8a/", "text": "600 бебета са се родили в област Велико Търново за осем месеца, сочи Информационната система на ражданията към Министерството на здравеопазването. За същия период на миналата година в региона са проплакали 828 новородени. Велико Търново се нарежда на 10-то място сред областите по брой бебета за 8-месечието. Първенец е София /столица/, където са се родили 5 135 бебета. След нея се нареждат Пловдив, Варна, Сливен, Стара Загора, Бургас, Плевен, Пазарджик и Русе. На дъното на класацията е област Видин, където са се родили едва 63 бебета от 1 януари т.г. до сега. Общо в страната новородените за периода са 21 712. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " 600 бебета са се родили в област Велико Търново за осем месеца"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d0%ba%d0%b0%d1%82%d0%b0-%d0%bd%d0%b0-%d0%bd%d1%81-%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5/", "text": "Председателят на Народното събрание Цвета Караянчева откри Международния джаз фестивал в Банско. Тя поздрави участниците и гостите на най-големия летен музикален форум в България и го определи като изключително популярно и магнетично за публиката културно събитие. „Този фестивал, с вече 21-годишна история, се превърна в убежище на съмишленици от всички континенти, на световни артисти, които общуват на езика на музиката и не се нуждаят от преводач“, каза Цвета Караянчева. „Това е невероятно въздействащо, още повече, когато се случва сред приказния декор на Банско“, допълни тя. По думите й най-характерното качество на джаза е, че е музика на свободомислещите хора и че защитава тяхната индивидуалност. Тук, в полите на Пирин, си дават среща знаменитости в изкуството от цял свят – вокални изпълнители, инструменталисти, импровизатори. Цвета Караянчева изрази увереност, че те ще се превърнат в най-добрите културни пратеници на България зад граница. „Нека тази неуловима енергия, с която е пропит въздухът на фестивала, да ни свърже с невидимите мостове на приятелството, които само музиката е в състояние да съгради“, добави тя. Хиляди се събраха за първата вечер на фестивала, в която звучаха ритми изпълнени от Биг-бенда на Благоевград, Петя Буюклиева пък омагьоса публиката с хитове от нейния репертоар. Кметът на Банско Георги Икономов заяви, че безспорно джазфеста е емблемата на летния сезон на курорта. Част от звездите на сцената в Банско тази година ще бъдат българският Франк Синатра Васил Петров заедно с Ангел Заберски бенд, Камелия Тодорова и музиканта Станислав Арабаджиев, Рут Колева, джаз-поп групата “Мат Бианко”, както и още много други популярни изпълнители. Дъщерята на Нина Симон – Лиса Симон, е специално в България за Джаз феста. След смъртта на майка си през 2003 г. Лиса Симон издава албума Simone On Simone с гласа на Нина Симон, а през 2009 г. следва световно турне на Лиса в почит на майка й – Нина Симон. Интересното е, че дотогава тя се занимавала с нещо съвсем различно – била е военнослужещ в американската армия. Всички изяви са локализирани на площад „Никола Вапцаров”, а входът за тях традиционно е безплатен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " Председателката на НС Цвета Караянчева откри джаз фестивала в Банско"}
{"url": "https://trud.bg/%d1%81%d0%b2%d0%b8%d1%89%d0%be%d0%b2%d1%81%d0%ba%d0%b8-%d0%bc%d0%b0%d0%bd%d0%b0%d1%81%d1%82%d0%b8%d1%80-%d0%ba%d0%b0%d0%bd%d0%b8-%d1%85%d1%80%d0%b8%d1%81%d1%82%d0%b8%d1%8f%d0%bd%d0%b8%d1%82%d0%b5/", "text": "Манастир „Покров Богородичен”, гр. Свищов, кани православни християни в дните до празника Успение на Пресвета Богородица (15 август 2018 г.), както и през цялата година, да участват в извършване на безвъзмездна трудова дейност в манастира (харизанство). Извършват се строително-ремонтни, градинарски и домакински работи за благоустройване и благоукрасяване на светата обител. Харизани могат да бъдат пълнолетни мъже и жени. Харизанството е вековна традиция в Православната църква, при което православни християни подпомагат даром с труда си храмове и манастири. Този, който е отделил от времето си или от средствата си, за да помогне на светите храмове и манастири, бива възнаграден многократно от Господ – лично, както и неговите близки. Примери за това има много. Приемат се и дарения на средства и материали за поддържане и благоустройване на манастира. За контакт: игумен отец Христо Павлов, тел.: 087 725 00 97, пощенски адрес: гр. Свищов 5250, п.к. 39. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " Свищовски манастир кани християните на харизанство"}
{"url": "https://trud.bg/%d0%b8%d1%81%d0%bb%d1%8f%d0%bc%d1%81%d0%ba%d0%b0-%d0%b4%d1%8a%d1%80%d0%b6%d0%b0%d0%b2%d0%b0-%d0%b5-%d0%b5%d0%ba%d0%b7%d0%b5%d0%ba%d1%83%d1%82%d0%b8%d1%80%d0%b0%d0%bb%d0%b0-%d0%b7/", "text": "Терористите от „Ислямска държава“ са екзекутирали един от десетките заложници – етнически друзи, отвлечени от южната сирийска провинция Суейда миналия месец, предава АФП. „Ислямска държава“ уби 19-годишен ученик, след като отвлече повече от 30 души, най-вече жени и деца, от село в Суейда, по време на серията нападения от 25 юли“, съобщава местният журналист Нур Радуан. Според него това е първата екзекуция след отвличанията.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.05", "title": " „Ислямска държава“ е екзекутирала заложник от сирийската провинция Суейда"}
{"url": "https://trud.bg/%d0%b3%d1%80%d0%b0%d0%b4%d1%81%d0%ba%d0%b8-%d1%83%d1%87%d0%b5%d0%bd%d0%b8%d1%87%d0%b5%d1%81%d0%ba%d0%b8-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%b2%d0%b5%d0%bb%d0%b8%d0%ba/", "text": "Младежите от Градски ученически парламент във Велико Търново подготвят три инициативи по повод  12 август – международният ден на младежда. Днес учениците организират „ Холи фест“ – събитие, вдъхновено от традиционната индийска култура, наричано още „Фестивал на цветовете“ или „Фестивал на любовта“. Участниците ще се замерват със специални цветни прахчета, които младежите са подготвили за събитието. Очаква ги още и много музика и веселие. Събитието е с начален час 20:00 часа на сцената на ,,Арт Лято” (Паметник ,,Асеневци”). На 8 август (сряда) Градски ученически парламент са подготвили неоново парти в Пиано бар „Плей“. Партито ще започне в 19:00 часа и ще бъде с вход 3лв. Музика, светлина и цвят очакват всички, които ще се присъединят. На самия Международен ден на младежта, 12 август, за поредна година ще се състои традиционната вече водна битка в района на паметника „Асеневци“. Тя ще започне в 19:30 часа. Повече информация за събитията може да откриете в страницата на Градски ученически парламент във Фейсбук, и в официалните събития в социалната мрежа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " Градски ученически парламент – Велико Търново с прояви по повод Деня на младежта"}
{"url": "https://trud.bg/%d0%bd%d0%b2%d1%83-%d0%be%d0%b1%d1%8f%d0%b2%d0%b8-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%b5%d0%bd-%d0%bf%d1%80%d0%b8%d0%b5%d0%bc-%d0%b7%d0%b0-%d0%ba%d1%83%d1%80%d1%81%d0%b0/", "text": "НВУ „Васил Левски” обяви допълнителен прием за попълване на незаетите места за обучение на курсанти за специалността „Организация и управление на военни формирования на тактическо ниво”. Желаещите могат за кандидатстват за специализациите „Войски за ЯХБЗ и екология”, „Полева артилерия”, „Противовъздушна отбрана на войските”, „Артилерийско инструментално разузнаване”, „Зенитно-ракетни войски”, „Радиотехнически войски” и „Летец-пилот”. Документи за участие в конкурса се подават от 20 август до 7 септември, а конкурсните изпити, тестове и прегледи ще се проведат от 10 до 14 септември. 33 свободни места има и за студенти в НВУ. Във факултет „Общовойскови” във Велико Търново има едно свободно място в специалност „Защита на населението и инфраструктурата” /задочно/ и две места редовно обучение в „Индустриален мениджмънт”. В Шумен във факултет „Артилерия, ПВО и КИС” има 28 свободни места в специалностите „Комуникационна техника и технологии”, „Компютърни системи и технологии” и „Компютърни технологии за проектиране”. 2 са незаетите места в специалността „Авиационна техника и технологии” във факултет „Авиационен” в Долна Митрополия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.05", "title": " НВУ обяви допълнителен прием за курсанти и студенти"}
