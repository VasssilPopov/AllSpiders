{"url": "https://trud.bg/%e2%80%8b%d1%81%d1%82%d0%b0%d1%87%d0%ba%d0%b0-%d0%bd%d0%b0-%d1%82%d0%b0%d0%ba%d1%81%d0%b8%d0%bc%d0%b5%d1%82%d1%80%d0%be%d0%b2%d0%b8%d1%82%d0%b5-%d1%88%d0%be%d1%84%d1%8c%d0%be%d1%80%d0%b8-%d0%b2-%d0%b8/", "text": "Недоволство сред таксиметровите шофьори започна миналата седмица в Барселона, но постепенно обхвана столицата и повечето големи градове в страната. Според шофьорите на таксита частните компании за превоз – като Юбер и Кабифай, им вземат хляба и застрашават около 130 хиляди работни места. Шофьорите искат да се спазва правилото едно към 30 – на един лиценз за частен превоз да се издават 30 за таксиметрови коли. 4 часа продължиха днес разговорите между водачите и представители на правителството, но не дадоха резултат. Според испанските медии властта е предложила всеки региона сам да взема решение за лицензирането. Централните улици в Мадрид, Барселона, Валенсия, Билбао, Севиля остават блокирани. Като много от шофьорите не са се прибирали с дни. Всичко това изненадва неприятно както местните, така и чижденците. В разгара на туристичекия сезон придвижването от летището до хотела се оказва предизвикателство. Ако исканията ни не бъдат изпълнени, ще блокираме пристанища, летища, дори границата с Франция, заканиха се таксиметровите шофьори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " ​Стачка на таксиметровите шофьори в Испания"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80-3/", "text": "20 лв. за курорт на чиновници, станциите – празни  Чиновници ходят на почивка като плащат за нощувка средно по 20 лв. на човек и въпреки това станциите на министерствата са полупразни. Това стана ясно от доклад на Световната банка за почивните станции на българските институции, представен от Института за пазарна икономика.       Борисов се зае и с инвалидите  Премиерът Бойко Борисов се зае с решаването на проблемите на инвалидите. Повече от половин час днес той разговаря със семейството на 18-годишния Петър Мавродиев от Пловдив, който е с двигателно увреждане.     Кръщават музей и улица на проф. Божидар Димитров  Археологическият музей и улица в Созопол ще носят името на проф. Божидар Димитров. Това ще утвърди общинския съвет в града на своя сесия, съобщиха от общината.       Харчим 5% от надницата си за литър бензин  Българите харчат за литър бензин 5,46% от дневната си надница, която е близо 21 евро. Това показва изследване на агенция Bloomberg, което сравнява цените на масовия бензин А-95 в 61 държави по целия свят. Средната номинална цена на бензина, продаван у нас, през второто тримесечие на 2018 г. е 1,14 евро за литър.       В парламента няма идеални хора, той е извадка на народа  Интервю с депутата от ВМРО Александър Сиди", "date": "2018.07.30", "title": " Вижте акцентите в броя на вестник „Труд“ във вторник, 31 юли 2018"}
{"url": "https://trud.bg/%d0%b7%d0%b0%d1%81%d1%82%d1%80%d0%b5%d0%bb%d1%8f%d1%85%d0%b0-43-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b2-%d1%81%d0%bb%d0%b8%d0%b2%d0%bd%d0%b8%d1%86%d0%b0/", "text": "43-годишен мъж е починал, след като е прострелян при скандал в град Сливница, съобщиха от МВР. Вчера вечерта в полицията постъпил сигнал за скандал с последвала стрелба с огнестрелно оръжие в Сливница. На мястото веднага били изпратени полицейски екипи и Бърза помощ. Установен бил 43-годишен мъж в безпомощно състояние, който бил транспортиран в болнично заведение, където около 1.30 часа тази сутрин е починал. На местопроизшествието е извършен оглед от оперативна група при ОДМВР – София и в присъствието на прокурор. Намерен е пистолет, законно притежаван от починалия, както и други веществени доказателства.  По случая е образувано досъдебно производство за престъпление по чл.115 от НК и е уведомена прокуратурата. В резултат на проведените незабавни оперативно-издирвателни действия са установени и задържани извършителите на деянието – на 17 и 28 години, и двамата от Сливница и с криминални регистрации в полицията. Тази сутрин са им повдигнати обвинения за престъпление по чл. 115, вр. чл. 20, ал. 2 от НК и с прокурорско постановление са задържани за 72 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Застреляха 43-годишен мъж в Сливница"}
{"url": "https://trud.bg/%d0%b3%d0%bb%d0%b8%d0%b3%d0%b0%d0%bd%d0%b8-%d0%ba%d1%80%d0%b0%d1%81%d1%8f%d1%82-%d1%81%d0%b0%d0%bd%d0%b8%d1%80%d0%b0%d0%bd-%d0%b1%d0%bb%d0%be%d0%ba-%d0%b2-%d1%81%d0%bc%d1%8f%d0%b4%d0%be%d0%b2%d0%be/", "text": "Стадо глигани, изрисувани в най-големи подробности, като излезли от природата, вече украсяват един от санираните блокове в град Смядово, Шуменско. Графити-майстори работят по реализация на огромната картина от няколко дни, а тази седмица ще бъде завършена. Идеята не е в защита на дивите прасета, които авджиите могат да стрелят на воля тази година преждевременно, а е в чест на символа и поминъка на градчето – глиганът, който е част и от герба му. Още в соцвремената същият панелен блок на ул.“Ришки проход“23 в родното място на смядовската луканка пак е бил украсен с емблематичното за региона прасе, което се храни само с жълъди и е с уникално месо. Когато кандидатствали за санирането, съседите нарочно се обединили в сдружение, наречено „Глиган“. Сега кметското ръководство продължава традицията в още по-разширен вариант – всички санирани блокове по националната програма за енергийна ефективност ще бъдат изрисувани с легендата за Смеда, създателката на града и нейните 14 синове. Както „Труд“ писа, миналата година митичната българка и две от децата й Борил/земеделец сеяч/ и Боримир /воденичар/ бяха пресъздадени от графити-майсторите Димитър Механджийски и Васко Лалов. Сега вече може да се види третият Дельо със стадо източнобалкански прасета, от които се произвежда най-хубавата луканка. Следващият блок ще бъде украсен с Горан-ковачът, каза пред „Труд“ зам.-кметът на Смядово Иван Кюркчиев. До момента в Смядово са санирани 6 от общо 14 блока /съвпадение с броя на синовете на Смеда б.а./. За останалите панелки също има готовност, чака се сключване на договори. Фасадите на всички ще оживеят постепенно, обещава кметицата Иванка Петрова/ГЕРБ/. Графити-майсторите дават поне 15 г. гаранция на рисунките си, които се финансират от общинския бюджет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Глигани красят саниран блок в Смядово\t\t\t"}
{"url": "https://trud.bg/20-%d0%bb%d0%b2-%d0%b7%d0%b0-%d0%ba%d1%83%d1%80%d0%be%d1%80%d1%82-%d0%bd%d0%b0-%d1%87%d0%b8%d0%bd%d0%be%d0%b2%d0%bd%d0%b8%d1%86%d0%b8-%d1%81%d1%82%d0%b0%d0%bd%d1%86%d0%b8%d0%b8%d1%82%d0%b5-%d0%bf/", "text": "Чиновници ходят на почивка като плащат за нощувка средно по 20 лв. на човек и въпреки това станциите на министерствата са полупразни. Това стана ясно от доклад на Световната банка за почивните станции на българските институции, представен от Института за пазарна икономика. Към ведомствата има общо 172 работещи почивни станции и обекти за обучение, както и такива с представителни и социални функции. Общият брой на леглата в тях е над 10 хил. като тук влизат само функциониращите обекти, които реално се използват. Цените за настаняване на чиновниците в почивните бази са изключително ниски и не покриват разходите им. Най-ниски са цените в почивна станция на Министерството на регионалното развитие и благоустройството – 5 лв. на човек на вечер, и в почивните бази на МВР, където средната цена за нощувка е 7,50 лв. на човек. Например нощувката в станция на МВР „Изгрев” в Созопол струва само 7,30 лв., което е сравнимо с таксата на човек да си вдигне палатка в близкия къмпинг, пише в доклада на СБ. Най-високи са цените в резиденция „Евксиноград”, където нощувка в малък апартамент, както за служители така и за външни посетители, струва 180 лв. Почивната база на АДИС към МВнР е на второ място по цени: 48 лв. на вечер за служители и 62 лв. за външни посетители. Много от обектите са достъпни за външни посетители, които плащат от 15% до 100% над стандартната цена за служителите. Въпреки това, цените за външни посетители са по-ниски от пазарните и не покриват разходите по експлоатацията на обектите. Така ведомствата на практика субсидират почивките и на външни гости. Например, цените за външни гости в почивна станция „Зора“ към Министерството на земеделието в Кранево са 30 лв. за настаняване в двойна стая, а цените на хотел „Зора”, който се намира в същата сграда и се управлява от приватизираното държавно предприятие „Птици и яйца“, цената за същото настаняване е 60 лв. Въпреки ниските цени обаче почивните бази не са пълни. Заетостта в обектите варира, като най-успешните работят при почти пълен капацитет, а при други заетостта е под 30%. Храната в почивните бази се предлага без надценка или на загуба. В резултат почивните бази носят загуби от 22 млн. лв. на година. Двата обекта, които генерират най-големи загуби са Академията на МВР и резиденция „Бояна”. Една от причините за ниската заетост е липсата на реклама. Имотите, които не се рекламират чрез уебсайт, цветна брошура или други средства, имат средна загуба от 230 хил. лв. годишно, а рекламираните обекти имат загуба от 130 хил. лв. Министерството на отбраната управлява 52 имота, между които военни клубове, хотели и един имот с представителна функция (резиденция „Лозенец”). МВР разполага с 43 обекта – за рехабилитация и за обучение за полицаи и пожарникари, както и почивни станции. 12 от обектите на МВР не работят. Министерството на земеделието има 32 почивни станции, от които 10 не функционират. Анкета: Готови са да дадат до 15 лв. повече  Близо 95% от анкетираните от Световната банка чиновници подкрепят почивните станции, управлявани от техните министерства и считат субсидирания отдих за неразделна част от социалния пакет, предоставян на държавните служители. Същевременно повечето чиновници биха подкрепили повишаване на цените в базите за да се подобрят условията за отдих. Над една трета от чиновниците биха приели увеличение на цените с 5 лв. на ден, докато по-голям процент от анкетираните – над 40% – биха подкрепили увеличение на цената с 10 лв. на ден. 25% биха подкрепили увеличение на цените за настаняване дори с над 15 лв. на ден. Това представлява увеличение с между 75% и 200% спрямо сегашните цени на обектите на МВР. Световната банка препоръчва: Държавните хотели да са под обща шапка  Обща агенция или държавно предприятие да управлява почивните станции на всички министерства, препоръчват експертите от Световната банка, изготвили доклад за състоянието на почивните бази на властта. По този начин ще се избегнат редица проблеми, които в момента водят до милиони левове загуби за хазната, твърдят експертите. Сред причините ваканционните домове на изпълнителната власт да генерират основно загуби са ниските цени за почивка, недостатъчните надценки за престой и храна на собствени служители и външни посетители, липсата на маркетинг и реклама, остарялата база и нуждата от ремонти, нуждата от квалифициран персонал, недостатъчната заетост. Кабинетът трябва да промени начина на управление, категорични са експертите. Освен единна структура за управление, от банката разглеждат и начините за сътрудничество с частния сектор. Приватизацията на базите е добър сценарий, ако те трайно генерират загуби, но трябва да се има предвид пренаситеността на пазара, която може да доведе до ниска цена и риск от спекулативни инвеститори, пише в доклада. Затова от Световната банка не препоръчват приватизацията в краткосрочен план. За да се повишат приходите от банката съветват кабинетът да организира преимуществено своите конференции и семинари в правителствените бази. Както и да се увеличат цените за вътрешни служители и за външни посетители. Само по морето са на плюс  Обектите в морските курорти, независимо дали работят целогодишно или сезонно, са единствените бази на властта, които почти не генерират загуби. По-успешно се представят хотелите и станциите по Северното Черноморие. Сред отличниците е хотел “Флагман” в Св. Св. Константин и Елена, който за 2016 г. е генерирал излишък от 250 хил. лв. Почивните станции към МВР са определени за аварийни бази по време на война и при кризисни ситуации и биха могли да бъдат използвани за настаняване на разселени групи от населението и на бежанци, се посочва още в доклада. Челен опит: Във Франция дирекция управлява сгради за 45 млрд. евро  Правителствените имоти във Франция се управляват от дирекция “Държавни недвижими имоти”, която е към Министерство на икономиката. Активите на отдела са 45 млрд. евро, а служителите му решават кои недвижимости да бъдат продадени при добра печалба и дават актуална информация на властта с каква собственост разполага държавата. Министерствата, които ползват тези имоти, плащат външен наем на дирекцията. В Холандия също има единна агенция за управление на подобни имоти, която е подчинена на вътрешното министерство. В Чехия и Германия принципал са финансовите министерства, а във Финландия предприятието, което управлява тази собственост, е частно, но следва оперативни цели, заложени от финансовото министерство. Великобритания пък продава собствеността си. Картите за отдих пречат на резервациите  Почивните станции на властта работят по-кратко в сравнение с останалите си конкуренти на туристическия пазар. Причината е, че те не се управляват като търговски дружества, а зависят от делегирания им бюджет. Когато той е недостатъчен за покриване на разходите и заплатите на персонала, обектите затварят по-рано. Така вместо 6-7 месеца, както останалите си конкуренти, местата за настаняване на чиновниците работят средно по 4-5 месеца в годината. Картите за почивка, които ведомствата раздават на служителите си по определен ред, пък пречат да се увеличи заетостта. Причината е, че те се раздават централно от ръководещото ведомство, а управителите на самите станции нямат ясна представа колко от стаите са заети и колко могат да предложат на свободния пазар. Затова въпреки ниските цени, базите не използват пълния си капацитет. Понякога заради вътрешни правила е затруднен и достъпът на външни туристи. От доклада на Световната банка става ясно, че част от държавните обекти не са категоризирани по реда на Закона за туризма и нямат звезди.", "date": "2018.07.30", "title": " 20 лв. за курорт на чиновници, станциите – празни\t\t\t"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%bb%d0%b5%d0%b2%d1%81%d0%ba%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d1%81%d1%82%d0%be%d1%8f%d0%bd%d0%be%d0%b2%d0%b8/", "text": "Ръководството на „Левски“ представи новия треньор Славиша Стоянович. Опитният специалист подписа договора си часове, след като пристигна в София. Словенският наставник парафира с клуба за две години непосредствено преди първото домакинство на „сините“ за новия сезон с „Черно море“. Бившият селекционер на Словения се срещна и със собственика на клуба Спас Русев, който се прибра от чужбина. Двамата са на трибуните за срещата с „моряците“. Вторник в 10:30 Стоянович ще бъде представен и пред медийте, след което ще изведе отбора за първо занимание. Дебютът му ще е срещу „Вотев“ (Враца) в неделя.", "date": "2018.07.30", "title": " Официално: „Левски“ представи Стоянович"}
{"url": "https://trud.bg/%d0%bc%d0%b0%d1%80%d1%81-%d1%81%d0%b5-%d0%bf%d1%80%d0%b8%d0%b1%d0%bb%d0%b8%d0%b6%d0%b0%d0%b2%d0%b0-%d0%b4%d0%be-%d0%b7%d0%b5%d0%bc%d1%8f%d1%82%d0%b0-%d0%bc%d0%b0%d0%ba%d1%81%d0%b8%d0%bc%d0%b0%d0%bb/", "text": "Учени и любители-астрономи се подготвят за максималното приближаване на Марс до Земята – нощта на 31 юли срещу 1 август е най-подходящото време за наблюдение на явлението от България. Препоръчително е да разполагате с телескоп, но ярката жълто-оранжева точка в небето може да бъде заснета и с качествен фотоапарат. Средното разстояние между Земята и Марс е 225 млн. километра, но на 31 юли в 22:45 ч. българско време Червената планета ще бъде „само” на 57 600 километра от нас. Този момент ще бъде видим от Северна и Южна Америка, а в първите минути на 1 август и българските любители-астрономи се надяват да зърнат планетата. Володя Велков е един от ентусиастите, членуващи в Астрономическата асоциация – София. Те наблюдават небесните тела и явления с телескоп, разположен в полите на Витоша. Ако небето е ясно, Червената планета бързо привлича погледа с блясъка си. „Марс се намира много лесно след 11 ч. Той е най-ярката звезда на юг, югоизток, и свети в момента като натриева улична лампа”, обясни Володя пред  . Наскоро той успява да направи през телескоп детайлен кадърна Марс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Марс се приближава до Земята максимално на 31 юли"}
{"url": "https://trud.bg/%d0%b1%d0%bb%d0%be%d0%bd%d0%b4%d0%b8%d0%bd%d0%ba%d0%b0-%d1%84%d0%b0%d1%80%d0%b0%d0%be%d0%bd-%d0%b3%d1%83%d0%b1%d0%b8-%d0%b1%d0%bb%d0%b8%d0%b7%d0%be-800-000-%d0%bb%d0%b2/", "text": "С решение на Варненския апелативен съд в полза на държавата се отнема собственост за 797 150 лева от скандалната бизнесдама. Това съобщиха вчера от Комисията за противодействие на корупцията и за отнемане на незаконно придобито имущество (КПКОНПИ). Отнетото от Ивелина Леонидова представлява недовършена сграда на ул.”Добротица” 8 в центъра на Варна със 7 апартамента в груб строеж, три магазина, лек автомобил”КИА” и пари по сметки. Производството срещу нея е започнало след повдигнато обвинение за измама още преди 10 г. Всъщност строителната пирамида на Леонидова с двете фирми “Леонарх Билдинг” и “Белла Вива” е глътнала над половин милион лева за две кооперации на ул.”Добротица”8 и “Ендрю Карнеги”, както писа “Труд”. Ужилените 12 новодомци са хлътнали с различни суми, но най-много пари – над 90 000 лева, е изгубил бивш корабен механик. Част от измамените са осъдили с граждански иск дамата във Варненския окръжен съд, но още не са си видели парите. Ивелина на два пъти бе обявявана за издирване. С днешна дата такова лице не се издирва, казаха за “Труд” от варненската полиция.", "date": "2018.07.30", "title": " Блондинка фараон  губи близо 800 000 лв.\t\t\t"}
{"url": "https://trud.bg/%d1%81%d0%bb%d1%83%d0%b6%d0%b8%d1%82%d0%b5%d0%bb-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%bf%d0%be%d1%89%d0%b8-%d0%be%d0%b1%d1%8f%d0%b2%d0%b8-%d0%b3%d0%bb%d0%b0%d0%b4/", "text": "Служител от Сортировъчния център на Български пощи в София обяви гладна стачка. Златка Младенова, която е член на синдиката „Защита” е взела това решение, след като по думите ѝ са отнети ваучери за храна и не е получила допълнителните средства за клас прослужено време, информира  . По думите на Младенова още поне седем нейни колеги са заявили, че са готови на щафетно гладна стачка. От ръководството на Български пощи обясниха, че закъснението при изплащането на клас прослужено време се дължи на това, че „Защита” са се присъединили по-късно към колективния трудов договор и парите ще бъдат преведени до края на месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Служител на Български пощи обяви гладна стачка"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%81%d0%b5-%d0%b7%d0%b0%d0%b5-%d0%b8-%d1%81-%d0%b8%d0%bd%d0%b2%d0%b0%d0%bb%d0%b8%d0%b4%d0%b8%d1%82%d0%b5-%d0%be%d0%b1%d0%b7%d0%be%d1%80/", "text": "Премиерът Бойко Борисов се зае с решаването на проблемите на инвалидите. Повече от половин час днес той разговаря със семейството на 18-годишния Петър Мавродиев от Пловдив, който е с двигателно увреждане. Преди срещата с премиера, бащата на момчето обяви, че ще го остави в приемната на Министерски съвет, а в инвалидната количка на Петър има указания за лекарствата, които трябва да взема всеки ден. “Промените в законодателството, по които работим, ще гарантират по-голяма финансова подкрепа за хората с увреждания и по-добри услуги за тях”, увери Борисов по време на срещата си в приемната на МС със семейството на Петър Мавродиев. Премиерът покани Емил Мавродиев, бащата на 18-годишното момче, да участва в предстоящата среща по проблемите на хората с увреждания. На нея бащата ще може да даде своите конкретни предложения за по-ефективното разходване на средствата в тази сфера. Бащата благодари на премиера за срещата и отбеляза, че след разговора с него е с по-голям оптимизъм. По думите му проблемът на хората с увреждания е свързан не само с отпусканите средства, но и с рехабилитацията. “Не съм с нагласата, че вие сте човекът който може да даде пари. Искаме рехабилитационните центрове да работят нормално”, допълни Петър. Семейството поиска да се работи бързо по промените в законодателството за хората с увреждания. “Зарадвах се, че премиерът реално се поинтересува за моите потребности и какво може да се промени, за да се чувствам добре не само аз, но и хората с увреждания. Проведохме нормален, човешки разговор”, отбеляза след срещата Петър. Социалният министър Бисер Петков призова родителите на деца с увреждания да спрат протестите. Той посочи, че хората с най-сериозни увреждания ще получават над 400 лв. “Между 440 и 450 лева пък ще получат хората, които се намират в най-тежко здравословно състояние”, посочи още министърът.", "date": "2018.07.30", "title": " Борисов се зае и с инвалидите (ОБЗОР)\t\t\t"}
{"url": "https://trud.bg/%d1%80%d0%b0%d0%b7%d1%8f%d1%81%d0%bd%d0%b8%d1%82%d0%b5%d0%bb%d0%bd%d0%b0-%d0%ba%d0%be%d0%bd%d1%84%d0%b5%d1%80%d0%b5%d0%bd%d1%86%d0%b8%d1%8f-%d0%bf%d0%be-%d0%bf%d1%80%d0%be%d0%b5%d0%ba%d1%82%d0%b0/", "text": "Конференция за разясняване на изискванията на Министерството на отбраната към новия тип боен самолет бе проведена днес в София. Тя бе ръководена от генерал-майор Цанко Стойков, командир на ВВС и председател на борда за управление на актуализирания проект за инвестиционен разход за придобиване на нов тип боен самолет. На конференцията присъстваха представители на четири от седемте държави, до които Министерство на отбраната е изпратило запитване за предоставяне на предложение (Request For Proposal). По време на срещата представителите на Министерството на отбраната са дали отговори на предварително зададени въпроси от страна на 3 държави. На въпросите, зададени на днешната конференция, ще бъде отговорено писмено до края на седмицата. Отговорите на всички въпроси, без да се уточнява коя държава ги е задала, ще бъдат изпратени до всички държави, включително и до тези, които не са пратили свои представители на разяснителната конференция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Разяснителна конференция по проекта за нов боен самолет се проведе в София"}
{"url": "https://trud.bg/%d0%be%d0%b1%d0%bb%d0%b0%d1%81%d1%82%d0%bd%d0%b8%d1%8f%d1%82-%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb-%d0%bd%d0%b0-%d1%81%d0%be%d1%84%d0%b8%d0%b9%d1%81%d0%ba%d0%b0-%d0%be%d0%b1%d0%bb/", "text": "Областният управител на Софийска област Илиан Тодоров иска оставката на заместник-областния управител Николай Николов заради постоянно неизпълнение на служебните задачи и неявяване на работа. За последните 5 календарни месеци при 102 работни дни, Николов се е явил на работа само 42 работни дни, в които влизат 19 дни отпуска, се посочва в съобщение, разпространено от пресцентъра на областната администрация. Реално на работните си задължения в областна администрация на Софийска област Николов е „посветил“ 23 работни дни. Данните са отчетени чрез входно-изходната система за електронно чекиране. В този случай Тодоров пита Министерски съвет защо на Николов се плаща заплата и така ли се харчат парите на данъкоплатците?!  Областният управител пита и дали в някоя друга държавна администрация съществува такъв прецедент?! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Областният управител на Софийска област поиска оставката на заместника си"}
{"url": "https://trud.bg/%d1%80%d0%be%d0%b4%d0%b8%d0%bb%d0%ba%d0%b0-%d0%bf%d0%be%d1%87%d0%b8%d0%bd%d0%b0-%d0%b1%d0%b5%d0%b1%d0%b5%d1%82%d0%be-%d1%9d-%d0%b2-%d0%ba%d0%be%d0%bc%d0%b0-%d1%81%d0%bb%d0%b5%d0%b4-%d0%bf%d0%bb%d0%b0/", "text": "Родилка почина, а бебето ѝ е в кома след планирана операция секцио в университетската болница в Плевен. Почернените близки търсят истината и се притесняват случаят да не се покрие, информира  . Владислав и покойната му съпруга официално стават семейство четири дни преди планираното раждане. „Още при първата консултация това беше условието, поставено от д-р Вася Георгиева – раждането да е във въпросната болница с нейния екип срещу сумата от 900 лв.”, посочва Владислав. По думите му на покойната му съпруга е поставена упойка, след което е оставена в операционната зала без надзор. „Когато са се върнали са започнали вече да я спасяват”, казва Владислав. Новороденото е в кома с риск за живота, а бащата категорично отказва да приеме версията на лекарите за случилото се. „Опитват се да я изкарат, че е с високо кръвно. Цял живот, милата, е с ниско кръвно”, казва той. Според документите на родителката ден по-рано тя е била здрава и без кръвно. „Точно заради това се прави проверка, нещо се е случило и вече патоанатомите, които са лекарите, ще решат това нещо”, посочи Момчил Цветков, говорител на УМБАЛ „Д-р Георги Странски”. Резултатите от аутопсията ще бъдат готови в едномесечен срок, а Здравното министерство наложи спешна проверка по случая. В болницата влизат Районната здравна инспекция и изпълнителна агенция медицински одит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Родилка почина, бебето ѝ в кома след планирано секцио в болница в Плевен"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d0%bc%d0%b0%d0%b9%d0%ba%d0%b8-%d0%bd%d0%b0-%d0%b4%d0%b5%d1%86%d0%b0-%d1%81-%d1%83%d0%b2%d1%80e%d0%b6%d0%b4%d0%b0%d0%bd%d0%b8%d1%8f-%d0%bf%d1%80%d0%be%d1%82/", "text": "Майки на  деца с уврeждания проведоха протестно шествие от сградата на Народното събрание в столицата към Министерския съвет. Булевард „Цар Освободител“ за кратко остана затворен за движение в участъка. Шествието се предвождаше от транспарант с надпис „Не уврежданията, а държавата убива децата ни“. Протестиращите, облечени с черни тениски, символ на протеста, спряха на площад „Независимост“ пред Министерския съвет. „Системата убива всички“ е мотото на протеста, на който имаше и плакати с лика на премиера Бойко Борисов и негови думи: „Да ни се махне проблемът от главата“. „В България, няма реформи в нито една сфера! Но България е наша! Ще търсим отговорност от отговорните! Ще искаме оставки! Не, няма да се „махне този проблем“ от главата на премиера! Проблемът сте вие – управляващите от всички партии и коалиции!“, заявиха родители, цитирани от „ “. Снимката с лика на вицепремиера Валери Симеонов беше с неговата фраза по повод действията на майките: „Тук не е важно мнението на майките“. Президентът на КТ „Подкрепа“ Димитър Манолов също беше със снимка с неговите думи: „Как не ви е срам да ги разхождате тези нещастни деца по улиците“. Протестът беше съпроводен от изпълнение на народна песен от гайди, а участниците в него развяваха и черни знамена. Майки от Плевен изразиха своята солидарност с протестиращите в столицата като опънаха 740 метра национален трибагреник по дължината на бул. „Цар освободител“, съобщи Канал 3. Десетки родители на деца с увреждания се събраха и във Варна, в подкрепа на националния протест в столицата, информира  . По дърветата до сградата на Община Варна има завързани черни балони. На гражданите се раздават стикери, които могат да залепят на колите си с надпис „Системата ги убива“. Всички са единодушни, че все още не са изпълнени исканията и че по-голямата част от промените в Закона за хората с увреждания са формални. „Ще продължим с протестите“, заявиха събралите се във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Стотици майки на деца с уврeждания протестираха в София (СНИМКИ)"}
{"url": "https://trud.bg/%d1%86%d0%b0%d1%80%d1%81%d0%ba%d0%b8%d1%82%d0%b5-%d0%ba%d0%be%d0%bd%d1%8e%d1%88%d0%bd%d0%b8-%d1%89%d0%b5-%d1%81%d0%b0-%d0%ba%d1%83%d0%bb%d1%82%d1%83%d1%80%d0%bd%d0%b0-%d1%86%d0%b5/", "text": "Горялата сграда от “Царските конюшни” ще бъде възстановена в оригинален вид, а комплексът ще получи предварителен статут на културна ценност, за което разпореди и премиерът Бойко Борисов. Вътрешният министър Валентин Радев е поел ангажимент да възстанови щетите по сградата, собственост на МВР. Изгорял е само покривът й, но е добре да се укрепи цялата сграда. Частта от нея с истинска историческа стойност, може да стане музей и там да бъдат показани 20 каляски, които се пазят в Музея на история на София, каза зам.-кметът на София доц. д-р Тодор Чобанов. По думите му, предварителното обявяване на обекта за културна ценност ще послужи дисциплиниращо и превантивно на потенциалните инвеститори.  Сградите в комплекса и сега са защитени с подробния устройствен план от 2015 г. и не могат да се надстрояват, разрушават и променят. Министър Банов обясни, че “Царските конюшни” ще бъдат обявени за паметник на културата в най-скоро време. Това ще се случи на заседание на Специализирания експертен съвет за опазване на недвижими културни ценности още идния месец. “Процедурата е да дадем предварителен статут, но моето притеснение е, че ще влезе в съда заради неуточнената собственост”, каза той. Неуточнената собственост е един от проблемите да не се довършва процедурата. До сега установените собственици в комплекса са 7. Зам.-кметът Тодор Чобанов: Едва ли е случаен инцидент  Пожарът в “Царските конюшни” едва ли е случаен инцидент. Това каза зам.-кметът на София доц. д-р Тодор Чобанов. “Всички имаме тревогата, че тук става дума за умишлено действие. Тази тревога се засилва от факта, че това е второ подобно събитие на този знаков обект. Държавата беше лишена вече веднъж от собствеността на сградите. Много по-силни щяха да бъдат институциите в общата им воля да съхранят старината, ако държавата си беше останала собственик на тези терени. Всички знаем, че прокуратурата вече повдигна обвинения на бившия областен управител за това, че е ощетил държавата с около 10 млн. лева и за безстопанственост”, допълни той. Разследващите проверяват три основни версии за пожара  По три основни версии работят разследващите за сградата, по-известна като “Царските конюшни”, която избухна в пламъци на 29 юли – умишлен палеж, небрежност или техническа неизправеност. Проверяват се всички възможни причини, които може да са довели до пламъците, обясни директорът на СДВР Ивайло Иванов. Вчера следобед имаше повторен оглед на бул. “Дондуков” 58. От първоначалния оглед е ясно, че пламъците тръгнали от горната част – покрива или тавана. Сградата е със стара дървена конструкция. Последните етажи не са обитаеми, но има наематели на първия етаж. Разследващите са разпитали охранител, иззели са и видеозаписи от камерите на паркинга, но до сега не са открити очевидци. Първият етаж е отдаден под наем на фирми, а вторият е собственост на МВР и не се използва. За тази сграда Софийската градска прокуратура предаде на съд бившия областен управител на София Веселин Пенев за безстопанственост. На есен променят Закона за културното наследство  Министърът на културата Боил Банов и столичният зам.-кмет Тодор Чобанов се ангажираха през есента да бъдат предложени промени в Закона за културното наследство, с които да се улесни запазването на културното наследство.  Освен това, по време на пресконференция, министър Банов съобщи, че много са паметниците на културата с неясна собственост. „Те са давани и препродавани през годините. Всички проблемни паметници на културата са с размита собственост”, допълни той.  „Големият ни проблем е и с тези обявени безкрайно много паметници по социализма. Огромна част от тях не трябва да са с такъв статут. Имаме 30 000 от общо около 40 000, които са само декларирани. Липсва им конструктивен анализ“, допълни още той.", "date": "2018.07.30", "title": " „Царските конюшни“ ще са културна ценност\t\t\t"}
{"url": "https://trud.bg/%d1%85%d0%b0%d1%80%d1%87%d0%b8%d0%bc-5-%d0%be%d1%82-%d0%bd%d0%b0%d0%b4%d0%bd%d0%b8%d1%86%d0%b0%d1%82%d0%b0-%d1%81%d0%b8-%d0%b7%d0%b0-%d0%bb%d0%b8%d1%82%d1%8a%d1%80-%d0%b1%d0%b5%d0%bd%d0%b7%d0%b8%d0%bd/", "text": "Българите харчат за литър бензин 5,46% от дневната си надница, която е близо 21 евро. Това показва изследване на агенция Bloomberg, което сравнява цените на масовия бензин А-95 в 61 държави по целия свят. Средната номинална цена на бензина, продаван у нас, през второто тримесечие на 2018 г. е 1,14 евро за литър.Това е най-ниското ниво, отчетено сред всички държави членки на Европейския съюз. Въпреки това обаче спрямо доходите ни, горивото ни излиза скъпо. Средно българският шофьор използва 93,17 литра годишно, което изяжда 1,39% от заплатата му, изчислява агенцията. Близо до нас са румънците, където литър бензин струва 1,21 евро. При средна надница от 27,77 евро на ден, за литър гориво те харчат 4,37% от нея. Средно румънецът използва 83,25 литра годишно, което изяжда 1% от заплатата му. В Гърция литър бензин струва 1,65 евро, като местните отдават 3,52% от дневния си доход за него. За сравнение в най-развитата икономика – Германия, бензинът струва 1,47 евро за литър. При среден дневен доход от 112,36 евро, обаче цената му не е проблем за германците, коментира изданието. Най-скъпо в ЕС е горивото в Норвегия и това при положение, че край бреговете на скандинавската държава се добива нефт. Средната цена на един литър газ е 1,74 евро. Със среднодневен доход от 188,24 евро, тя отнема едва 0,92% от заплатата на норвежците. Най-евтино в световен мащаб е горивото в държавите, които добиват петрол.В Иран литър бензин струва 24 евроцента, във Венецуела – 37 евроцента, в Саудитска Арабия – 47 евроцента, а в Русия – 62 евроцента. Общо в света цените на бензина са се покачили около 6% средно през последните три месеца и с 15% през изминалата година, отчита агенцията.", "date": "2018.07.30", "title": " Харчим 5% от надницата си за литър бензин"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b2-%d0%b3/", "text": "Две коли се удариха челно в немския град Щаде, който се намира на 45 км от Хамбург, 7 души са пострадали при инцидента, пише немското издание „Билд“. В едната кола пътували петима българи, сред които и 11-месечно бебе. Всички пътници в автомобила са ранени. Колата с нашенците била с холандска регистрация, а сигнал за инцидента е получен около 17:40 часа вчера. 20-годишният шофьор не могъл да удържи колата на мокрия път и се ударил челно в идващата срещу него кола. 6 линейки и 2 спасителни хеликоптера са пристигнали на мястото на инцидента. 4 от ранените са откарани с линейки в болници в Щаде, а трима от тях са транспортирани с хеликоптери до клиника в Хамбург. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Българи пострадаха при катастрофа в Германия"}
{"url": "https://trud.bg/%d1%88%d0%b5%d1%81%d1%82-%d0%b4%d0%bd%d0%b8-%d1%81%d0%bb%d0%b5%d0%b4-%d0%b1%d0%b8%d0%b1%d0%bb%d0%b5%d0%b9%d1%81%d0%ba%d0%b8%d1%8f-%d0%bf%d0%be%d0%b6%d0%b0%d1%80-%d1%86%d0%b8%d0%bf%d1%80%d0%b0%d1%81/", "text": "Премиерът Алексис Ципрас посети района, за да се запознае с мащаба на бедствието причинено от смъртоносния пожар избухнал в Мати-Рафина миналия понеделник. Престоят му продължи един час. Срещна се и разговаря с жители, инженери, войници, пожарникари и доброволци, които претърсват изгорелите зони и описват щетите. Алексис Ципрас качи снимки в Twitter. „Невероятна мъка, но и огромно уважение към онези, които водиха битка с пламъците и сега водят битка за възстановяване”, написа той. В изявление опозиционната Нова Демокрация определи посещението му „Подобно на крадец в идеално защитена среда”. „Гражданите не вярват вече в комуникационните трикове. Те искат да научат цялата истина за това как толкова много човешки животи са били изгубени”, се казва в изявлението. Обществеността настръхна след изтекла информация, че управляващите са имали информация за жертви още в понеделник, но са подценили ситуацията. Заваляха жалби от роднини на жертвите срещу държавата за загуба на близките. Предварителното разследване на причините за смъртоносния пожар в Атика е в ход, вече са призовани първите свидетели.  е 65-годишен мъж. Ако има достатъчно доказателства срещу него ще бъде повдигнато обвинение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Шест дни след библейския пожар Ципрас посети мястото на трагедията"}
{"url": "https://trud.bg/%d0%bf%d1%80%d0%be%d1%84%d0%b5%d1%81%d0%be%d1%80%d1%8a%d1%82-%d0%bf%d0%be-%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8%d0%be%d0%bd%d0%bd%d0%be-%d0%bf%d1%80%d0%b0%d0%b2%d0%be-%d0%bf/", "text": "– Проф. Киров, за първи път ли Конституционният съд постановява, че подписан международен договор, противоречи на основния закон в държавата?  – Да, това се случва за първи път. Конвенциите, които са разработени от Съвета на Европа, включително и Истанбулската конвенция, касаят много широк кръг от държави. Нито Съветът на Европа, нито ЕС не може да постави своите решения над националните конституции. Конституционният съд изпълни функциите си с решението, което взе по Конституционно дело №3 от 2018 г. – да бъде пазител на българската конституция и да гарантира нейното върховенство. – Какво имате предвид? – Делото е от изключително значение в юридически план. Конституцията ни в чл. 5 дава предимство на актовете от международното публично право, т.е. на международните договори, които са ратифицирани, пред вътрешното законодателство, което им противоречи. Ако сме ратифицирали един международен договор, то текстът на този международен договор има предимство пред вътрешен закон, приет от парламента, в случай на колизия между нормите. Т.е. всички държавни органи и съдилища са длъжни да приложат международния договор, когато констатират, че наш закон противоречи на този договор. И затова нашата конституция предвижда един особен ред и включва Конституционния съд като единствената институция, която може да прецени дали международният договор, който предстои да бъде ратифициран, не противоречи на текстове на конституцията. Защото международните договори нямат предимство пред нормите на конституцията. По силата на чл. 5 Конституцията е върховен закон на страната. И нито законите, нито международните договори могат да имат предимство пред нейните текстове. – Тогава, какъв беше проблемът да ратифицираме конвенцията? – Проблемът е следният – ако текст от конвенцията противоречи на конституцията, то тази конвенция не може да бъде ратифицирана. И затова 75 депутати се обърнаха към КС. Тяхното питане беше имено такова. КС трябваше да прегледа текстовете на конвенцията и да прецени дали те влизат в противоречие с основния български закон. Ако има такова противоречие, както КС констатира, съответната конвенция не може да бъде ратифицирана. Възможно е отделни текстове на международния договор да противоречат на конституцията и тогава би могло да се извърши ратификация, но само на онези текстове, които не противоречат на основния закон. И тогава се прави резерва, по текстовете, които са противоконституционни. – Защо не се направи това с Истанбулската конвенция? – Конвенцията е написана изключително твърдо. Тя не дава възможност на държавите, които изповядват различни конституционни ценности и традиции, да адаптират ратификационните закони по такъв начин, че онези текстове, които са неприемливи от гледна точка на конституционния ред на страната, да не бъдат ратифицирани и държавите да направят резерви. Т.е. ние нямахме никакъв друг изход, освен да откажем ратификацията. Самият договор не даде възможност да го приемем независимо, че голяма част от текстовете му не противоречат на основния ни закон. Няма нормален човек, който да не е против насилието над жени, включително и законите ни са за това да бъде изкоренено това уродливо явление. Никой не е против постигането на тези цели. Има обаче текстове, които влизат в противоречие с конституцията. Основното противоречие е, че българската конституционна традиция в рамките на четирите основни закона, които са действали от 1879 г. до днешни дни, както и цялата ни правна система, са изградени върху разбирането за пола като биологична даденост. И затова нашата конституция в чл. 46 казва: Бракът е доброволен съюз между мъж и жена, имайки предвид биологичния пол на индивидите. В българското семейно право, в българското наследствено право, в българското вещно право, в българското наказателно право под пол се разбират двата пола – мъжки и женски. Мъж не може да бъде жертва на престъпление изнасилване. Изнасилена може да бъде само жена. Изнасилването е гнусно престъпление спрямо лице от женски пол. На следващо място – Наказателният процес. Къде се изтърпяват наказанията, в смесени затвори ли? – Ако бяхме ратифицирали конвенцията, щеше ли да се стигне и до това да има мъже в женските затвори и жени в мъжките? – Проблемът е, че конвенцията е изградена на два пласта. Тя смесва две понятия за пол – „sex” и „gender”. Договорът е за борба с насилието над жени. В същото време в чл. 3,вместо „sex” е използван „gender”. Значи изведнъж конвенцията изоставя разбирането, че половете са биологично определени и казва полът е социално изградени роли, които едно общество приема за мъжете и жените. – Сигурен ли сте, че не става въпрос за лош превод? – Категоричен съм, че не става въпрос за лош превод. Това е вторият слой на конвенцията. И затова в чл.3, в чл.4 говори за „gender”, което на български се превежда като социален пол или роли на пола. В чл.4, където се забранява дискриминацията, се казва, че не се допуска дискриминация поради идентификация на индивида, основана на пола. Което е джендър идентити, т.е. идентификация на индивида, когато той преценява, примерно че бог го е създал като мъж, но той иска да бъде жена. В самата конвенция има вътрешно противоречие между текстовете. Договорът би могъл да постигне своите цели, ако следваше общоприетото разбиране за биологичния характер на половете. Изведнъж обаче се добавя и социалния пол и идентификацията основана върху него. Това създава правна несигурност. Българската конституция и българското законодателство не съдържат определение за „gender”. Не съществува и общоприето определение на „gender” – нито в теорията, нито в нормативната практика. И оттук КС казва: Ако ние ратифицираме конвенцията, то ще влезем в противоречие с едно от основните изисквания на принципа на правовата държава, закрепено в чл.4, ал.1 на конституцията. Правовата държава е правната сигурност. И изведнъж някой се опитва да вкарва понятия, чието съдържание ние не знаем. Как да свържем с тези понятия определени права и определени задължения? А включително да приемем и наднационален орган като GREVIO, който осъществява мониторинг за изпълнение от страна на държавите, ратифицирали конвенцията, нейните политики. Затова КС приема, че правната сигурност би била накърнена и прогласява несъответствието на текстове от Конвенцията с българската конституция. Оттук нататък българското народно събрание няма друг изход освен да откаже ратификацията на конвенцията, независимо от факта, че ние сме я подписали. – Очаквате ли в бъдеще винаги, когато има колебания по текстове на европейски договори, депутатите да питат КС? – Би ми се искало да бъде така, защото едно от правомощията на КС по чл.149 от конституцията е да се произнася за съответствията на международните договори с основния закон на държавата, преди тяхната ратификация. Важно е КС да реши спора, ако такъв спор и дискусия възникне. Защото в момента, в който ние ратифицираме един международен договор, той става задължителен за изпълнение от държавата. И ако впоследствие КС каже, е той противоречи на основния закон и ние отказваме да го прилагаме, това създава несигурност и непредвидимост в международните отношения. А България би следвало да бъде един сигурен и добронамерен партньор на станалите държави, с които поддържа международни контакти и с които се обвързва с международни договори. Затова е този механизъм, който трябва да бъде задействан винаги, когато има съмнения, че текст, или отделни норми на международния договор, биха влезли в противоречие с конституцията. – Има ли примери с договори, които след ратификацията са създали правни проблеми? – Има и веднага ще ви дам пример с небезизвестната конвенция на ООН за правата на хората с увреждания. Тази конвенция беше ратифицирана без предварителна проверка от КС дали нормите на тази конвенция не влизат в противоречие с конституцията. Тази конвенция не допуска да бъдат предприемани мерки за ограничаване на права на хора с увреждания, като не прави никаква разлика по отношение характера на увреждането. Имам предвид следното: нашето законодателство още допуска, когато има увреждания на психиката на човека, след една сложна съдебна процедура, лицето да бъде поставено под запрещение – било пълно, било под ограничено запрещение, в зависимост от характера на увреждането и от степента на увреждане на съзнанието. Целта на подобна мярка е лицето да не може със собствени действия да упражнява своите права. И тогава се назначава настойник или попечител. Конвенцията на ООН казва, че такива мерки не бива да бъдат въвеждани, защото те ограничават човешките права. Вместо това националните законодателства трябва да предвидят мерки за съдействие на тези лица, за да могат те да упражняват правата си. Нашата конституция, когато определя условията за избираемост на народните представители казва: за народен представител може да се кандидатира, следователно и да бъде избрано, лице което е български гражданин, навършило е 21 г., не е поставено под запрещение и не изтърпява наказание „лишаване от свобода”. Подобен текст има в условията за избираемост на президента, на вицепрезидента… В момента съдилищата в България, тъй като конвенцията е ратифицирана, не прилагат Закона за лицата и семейството и вече никой не се поставя под запрещение. А в конституцията ни продължава да стои текстът, че избирателни права имат лица, които не са поставени под запрещение. – Хипотетично, ако НС беше ратифицирало Истанбулската конвенция без да пита Конституционния съд, трябваше ли да променим конституцията? – Винаги когато желаем, и в конкретния случай след решението на КС, можем да ратифицираме Истанбулската конвенция. Но преди това трябва да изменим конституцията. Но като гледам състава на 44-ото НС няма такива ентусиасти, които да внесат закон за изменение и допълнение на конституцията, за да може въз основа на тези изменения да ратифицираме Истанбулската конвенция. Това е в сферата на приключенската фантастика. Нашият гост  Проф. Пламен Киров е роден на 5 декември 1960 г. Завършва Юридическия факултет на СУ „Св. Климент Охридски” през 1985 г. с магистърска степен по право. От 1986 г. е преподавател в Юридическия факултет на СУ ”Климент Охридски”. След защита на докторска дисертация последователно придобива научните степени доцент и професор по конституционно право. Завършва пълен мандат като Конституционен съдия от 2006 до 2015 г. По това време проф. Пламен Киров е представител на Република България във Венецианската комисия. Специализирал е в Гърция, Малта, Холандия и САЩ.", "date": "2018.07.30", "title": " Професорът по конституционно право Пламен Киров пред „Труд“: Европа не може да постави свои решения над националните конституции\t\t\t"}
{"url": "https://trud.bg/%d0%bb%d1%8e%d0%bb%d0%b5%d0%b5%d1%89%d0%b8%d1%82%d0%b5-%d1%81%d0%b5-%d0%be%d1%81%d0%bd%d0%be%d0%b2%d0%b8-%d0%bd%d0%b0-%d0%b3%d1%80%d1%8a%d1%86%d0%ba%d0%be%d1%82%d0%be-%d1%81%d1%82%d1%80%d0%be%d0%b8/", "text": "Българите трябва да внимават много при покупката на имот в Гърция От раждането на съвременната гръцка държава през 1830 г. гъркът е научен да живее без ни най-малко държавно или правителствено програмиране. От малко дете научава, че може да прави каквото му хрумне и че това е единственият път да живее и да преуспее. Няма доверие на държавата и смята всички закони, които гласува парламентът, за временни, които ще се променят, щом дойде на власт друго правителство. И след като законите са временни и предстои да бъдат променени или премахнати, защо да ги спазва? Най-характерният пример за това са гръцките недвижими имоти. Една четвърт от тях в цялата страна са незаконни. Всеки строи, където и каквото иска хаотично. На държавни  поземлени площи, в гори, на крайбрежни ивици, в малки и неподходящи парцели, пренебрегвайки законите и градоустройствените разпоредби. А голяма част от гръцките къщи, дори и в центъра на столицата, са построени в нарушение с вътрешните разпоредби. Вадят строително разрешение за 80 кв. м, а строят 200 кв. м. Парадоксално е, но около Атина и други големи градове съществуват дори десетки малки градчета с население от 5000  или 10 000 жители, които гръцката държава дори не признава за съществуващи, защото в официалните документи тези райони се покриват от държавни горски масиви. Тези градчета имат улици, площади, електричество, водоснабдяване, кметове, училища, държавни здравни служби, но в официалните регистри  изцяло или частично не съществуват. Такива са  Неа Макри, Стамата, Антуса, Агиос Стефанос, Неа Еритрея, Мегара, Малакаса и т.н. Всички те са на разстояние един час от центъра на Атина. Това е една комбинация между развита Европа и южноамериканска фавела, която може да съществува само в Гърция вероятно. Някой може да си представя, че тези незаконни къщи са мизерни бараки на гръцки бедняци. Грешка. Повече от тези  “произволно построени къщи” са огромни тузарски имоти с басейни и градини, приличащи на дворци. Построени са без редовни нотариални актове за собственост върху парцелите, без разрешения за строеж. Никой не е попречил на строителите да си вършат работата, никой не е видял камионите бетонобъркачки да пристигат и да си заминават, никой полицай или друг държавен служител не е отишъл до там, за да попита дали строителството е законно, нито един съсед не се е оплакал. Защо ли? Защото и неговият дом е незаконно построен. Според досега прилаганата практиката, на всеки 4-5 години гръцката държава (особено в предизборни периоди) издава закон “за узаконяване на незаконните строежи”, за да получи съответно гласовете на собствениците и техните семейства. Какво означава това? Който е построил подобен нелегален имот в страната, отива в съответния отдел на общината и го декларира писмено. Както и това, че той вече е снабден с държавно електричество и вода. После плаща една глоба в зависимост от квадратурата и къщата става законна. Разбира се, фактът, че кметството или областното управление я узаконяват, не означава, че същото прави и централната държавна власт. Има хиляди случаи на къщи и цели населени места, където общината ги е узаконила, инкасирайки глобите от това, но Министерството на околната среда ги смята все още за незаконни, защото са построени в горски площи, манастирски имоти, военни зони, или по морските крайбрежни ивици, където гръцката конституция забранява частно ползване на земята. Истинска бюрократична бъркотия. Щом бъде прекратена силата на всеки закон, който узаконява съществуващите незаконни къщи, цикълът на строителството стартира отново и с пълното убеждение, че  през следващата петилетка ще получат заветния параф “законни”. Изумителните примери на гръцкия хаос са честа тема в местния печат. В средата на 80-те години, когато социалистите гласуват радикален закон за узаконяване на всички незаконни строежи в страната, в компетентния отдел пристига уважаван висш полицейски офицер със свитък от документи и планове. Служителят го попитал какво иска, а той му отговорил  вежливо, че е дошъл, за да узакони централната полицейска сграда на Атина. Това огромно и внушително Главно управление на гръцката полиция, което се намира на булевард “Александрас”, до сградата на Върховния съд на страната, е било построено… незаконно. През 90-те години в Гърция се говореше за узаконяване на второ поколение незаконни строежи. Днес 20 години по-късно говорят за узаконяване на пето или шесто поколение,  броят им вече е неустановим. Българите трябва да внимават много при покупката на имот в Гърция. Щателната проверка на нотариалните актове за собственост и разрешителните за строеж е задължителна. А и по-късно може да се окаже невъзможно да продадат имота или да го прехвърлят  на своите деца. Има вероятност да попаднат в капана на длъжник на държавата за глоби, примерно, или може да са собственици на самата къща, но да не им принадлежи парцелът, върху който  е построена тя. В Гърция всичко е възможно. Преди няколко месеца телевизиите показаха разярени собственици на къщи, които живеят на 10 минути от площад “Синтагма” (там, където се намира парламентът), които крещяха, че гръцката държава ненадейно е отнела тяхната собственост. Имотите им се намират в гъсто населени и скъпи райони като “Психико”, “Филотеи”, “Мелисия” и са купени преди десетилетия, или са наследени от бащи и дядовци. Сега, когато Гърция реши най-сетне, след европейски натиск, да създаде горски и градоустройствени планове, държавните служби откриха снимки от 1945 г., на които се вижда, че тези райони са горски масиви. Значи след 75 години гърците решиха, че тези къщи не би трябвало да съществуват и изпратиха на собствениците писма, че живеят незаконно в горски пространства. В един от тези райони – квартал “Психико”, се намират почти всички чужди посолства, между които е и това на България. Всяко лято огромни пожари изпепеляват  боровите гори, много от тях около Атина. Щом изгорят тези площи, държавата декларира, че ще ги залеси. Вместо това обаче веднага на следващата година започват да растат луксозни строителни обекти, а фиданките така и не са засадени. Никой не ги спира, никой не се запитва какво става. Повтаря се онази същата процедура –  при следващото “узаконяване” тези къщи се включват в градоустройствения план и нито едно правителство не е посмяло до момента да спре този феномен. Тези странни гръцки навици  водят и до трагедии. През ноември 2017 г.,  в град Мандра, Атика, пороен дъжд предизвика унищожително наводнение, при което смъртта си намериха 23 жители, а градът потъна в кал. Само преди седмица един от най-свирепите пожари в историята на Гърция погълна 88 души, между които и деца.  Когато горите в планините се палят, за да станат парцели и когато хората строят безконтролно дори и в коритата на реките, без някой да ги контролира, трагичните последствия са гарантирани и неизбежни. Дори и да има авариен план при бедствие, какъвто няма в Гърция, той не може да се приложи поради хаотичната инфраструктура. До сега никой не бе повдигал този въпрос, че вместо къщи, хората строят гробници, след като не спазват елементарни правила, а и нито едно правителство не бе поемало отговорност. За пръв път политикът Ципрас се осмели да признае истината, че дълги години в Гърция доминира произволът. “Разбрахме го по болезнен начин. Цели населени места са построени незаконно без никаква разпоредба за безопасност за жителите”, заяви той.  Дали люлеещите се основи, върху които стъпва гръцкото общество, ще бъдат укрепени, времето ще покаже. Едно е сигурно – никой не иска повече сълзи в очите на елините. Време е за  промяна. И всички гърци до един я дължат на хората, които напуснаха този свят в прегръдка.", "date": "2018.07.30", "title": " Люлеещите се основи на гръцкото строителство\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-30-%d0%b3%d0%be%d0%b4%d0%b8%d1%88%d0%b5%d0%bd-%d0%b8%d0%b7%d0%b4%d0%b8%d1%80%d0%b2%d0%b0%d0%bd-%d0%be%d1%82-%d1%84%d1%80%d0%b0%d0%bd%d1%86%d0%b8/", "text": "30-годишен мъж от Търговище е задържан в местната полиция, след като за него била получена европейска заповед за арест. Тя била издадена от френски съд. С.В., който имал криминални регистрации у нас, бил намерен на адреса му в града и не се е укривал. По първоначална информация той бил издирван като съучастник на друг български гражданин в грабеж на възрастна жена във Франция. Престъплението е станало през миналата година. ДНК установило единия извършител, който бил издирен, сочели предварителните данни. В последствие бил обявен за търсене и младият мъж от Търговище. Прокуратурата все още очаква превод на заповедта, за да се запознае с текста, по който го издирват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Задържаха 30-годишен, издирван от Франция за грабеж на възрастна жена"}
{"url": "https://trud.bg/%d0%bd%d0%b5%d0%b9%d0%bc%d0%b0%d1%80-%d0%bc%d0%be%d0%b3%d0%b0-%d0%b4%d0%b0-%d1%81%d0%b5-%d0%bf%d1%80%d0%be%d0%bc%d0%b5%d0%bd%d1%8f/", "text": "Звездата на Пари Сен Жермен и бразилския национален отбор Неймар призна, че по време на Мондиал 2018 преувеличавал с търкалянията по терена след единоборствата. Най-скъпият играч в историята на футбола обаче се зарече, че си е взел бележка и през новия сезон ще бъде „друг човек“. Неймар използва реклама, за да отправи своето обещание.  „Можете да си мислите, че преигравам и понякога го правя, но истината е, че страдам на терена – казва бразилецът в рекламата. – Имах нужда от време, за да се погледна в огледалото и да стана нов човек. Можете да продължите да хвърляте камъни по мен или да ги хвърлите надалеч и да ми помогнете, защото когато се изправя, цялата страна надига глава заедно с мен.“", "date": "2018.07.30", "title": " Неймар: Мога да се променя"}
{"url": "https://trud.bg/%d0%b8%d0%bd%d0%b5%d1%80%d0%ba%d0%be%d0%bc-%d0%be%d0%b1%d0%b6%d0%b0%d0%bb%d0%b2%d0%b0-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%ba%d0%b7%d0%ba/", "text": "Днес, 30 юли, в законоустановения срок, „Инерком България“ ЕАД депозира жалба във Върховния Административен Съд срещу   от 19 юли 2018 г., с което на компанията бе забранено да придобие българския бизнес на ЧЕЗ. Това съобщиха от компанията. „Запознахме се внимателно с документа и детайлно анализирахме мотивите за негативното решение на антимонополния орган. Очакваме бързо и справедливо решение от страна на ВАС“, каза Милена Стоева, председател на Съвета на директорите на Инерком България.       АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Инерком обжалва решението на КЗК"}
{"url": "https://trud.bg/%d0%bc%d0%b0%d1%80%d0%ba-%d1%85%d0%b0%d0%bc%d0%b8%d0%bb-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%8f%d1%82-%d0%b5%d0%bf%d0%b8%d0%b7%d0%be%d0%b4-%d0%bd%d0%b0-%d0%bc%d0%b5%d0%b6/", "text": "Американският актьор Марк Хамил, изиграл култовия герой Люк Скайуокър в поредицата „Междузвездни войни” определи последния епизод от сагата като „горчив” след . Фишър беше част от оригиналния състав на филма, където се превъплъти в ролята на принцеса Лея – сестра на Люк Скайуокър. Тя почина през 2016 г. след като приключи снимките по „Междузвездни войни: Последните джедаи”. „Много е горчиво, че се изправям пред финалния си епизод без нея. Тя е абсолютно незаменима. Намирам утеха във факта, че тя няма да бъде заменена”, написа Хамил в социалните мрежи. Според него Фишър щеше да бъде трогната от милите думи на милиони хора по света след смъртта ѝ. 66-годишният Хамил отново ще се превъплъти в ролята на Люк Скайуокър в „Епизод IX” от сагата, макар и в „Последните джедаи” да губи живота си. Други ветерани сред актьорския състав са Били Дий Уилямс, който ще се завърне в ролята на Ландо Калризиън, както и Антъни Даниълс, в ролята на C3PO. Покойната Кари Фишър също ще се появи в предстоящата серия – във филма ще бъдат включени сцени с нея, заснети по време на „Последните джедаи”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Марк Хамил: Последният епизод на „Междузвездни войни” ще е горчив без Кари Фишър"}
{"url": "https://trud.bg/%d0%bf%d1%80%d0%be%d1%83%d1%87%d0%b2%d0%b0%d0%bd%d0%b5-%d1%80%d0%b0%d0%b7%d0%ba%d1%80%d0%b8-%d1%82%d0%b0%d0%b9%d0%bd%d0%b8%d1%82%d0%b5-%d0%bd%d0%b0-%d1%89%d0%b0%d1%81%d1%82%d0%bb%d0%b8%d0%b2%d0%be/", "text": "Забраната да се използват мобилни телефони по време на вечеря е сред тайните на щастливото семейство, пише в. „Дейли стар“, позовавайки се на резултатите от проучване. Ключови фактори за хармоничен семеен живот са също ограничаването на гледането на телевизия, способността да се обсъждат всевъзможни теми, избягването на скандали пред децата. Съвместното готвене и гледане на филми също допринасят за щастието у дома. Допитването показва също, че е важно членовете на фамилията да си казват „Обичам те“ поне веднъж на ден, да уважават личното пространството на останалите и да свикват семеен съвет в кризисна ситуация. „Начинът, по който съжителстваме с близките си, съществено се е променил през годините. Щастливият дом е този, в който децата участват във взимането на важни решения и царува взаимно уважение“, казват авторите на проучването от „Anglian Home Improvements“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Проучване разкри тайните на щастливото семейство"}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-%d0%ba%d0%be%d0%bb%d0%b5%d0%ba%d1%86%d0%b8%d0%b8-%d0%bd%d0%b0-%d0%b4%d0%b2%d0%b0%d0%bc%d0%b0-%d0%b8%d0%bc%d0%b0%d0%bd%d1%8f%d1%80%d0%b8-%d0%b2-%d1%88%d1%83/", "text": "Криминалисти от РУ-Велики Преслав иззеха скромните „колекции“ на двама иманяри по сигнал на зложелатели. Претърсване в дома на В.Д./65г./ в град Велики Преслав било предприето след получена информация и полицаи открили метал детектор и 27 старинни земеделски сечива, съобщават в понеделник от ОДМВР-Шумен. В същия ден полицейски служители претърсили и имот, обитаван от И.А./35г./ в село Сушина. Там намерили острие от стрела, монета, копчета, рингове и още един металотърсач. Не е ясно дали двамата заедно са търсили находки или са се изявявали независимо един от друг като „археолози“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Иззеха „колекции“ на двама иманяри в Шуменско"}
{"url": "https://trud.bg/%d0%b0%d1%80%d0%b5%d1%81%d1%82%d0%b0%d0%bd%d1%82-%d0%b8%d0%b7%d0%b1%d1%8f%d0%b3%d0%b0-%d0%b2-%d0%b3%d1%8a%d0%bb%d1%8a%d0%b1%d0%be%d0%b2%d0%be-%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%b3/", "text": "Арестант избяга от следствения арест в Гълъбово. След 4-часово издирване 38-годишният мъж беше открит, съобщи  . Вчера Атанас И. се ядосал на съпругата си и заплашил със самоубийство и с убийството на 2-годишната им дъщеря. След това влязъл в река Сазлийка заедно с детето с намерението да се удави с него. Цялата ромска махала се опитала да разубеди мъжа. В крайна сметка полицията успяла да го задържи. Първоначалното обвинение било в опит за убийство, но впоследствие било изменено в хулиганство. Днес мъжът е успял да избяга, след като е скочил от козирката на следствения арест. В продължение на 4 часа е бил издирван, като за това са били ангажирани огромен брой полицейски служители и кучета. В крайна сметка мъжът е заловен в местност около с. Венец. Той е криминално проявен, осъждан е многократно за кражби. Заради бягството в районното управление на Гълъбово е започната вътрешна проверка, информираха от МВР. Образувано е досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Арестант избяга в Гълъбово, заловиха го след 4 часа"}
{"url": "https://trud.bg/%d1%87%d0%b8%d1%81%d1%82%d1%8f%d1%82-%d1%83%d0%bb%d0%b8%d1%86%d0%b8-%d0%b8-%d0%bf%d0%b0%d1%80%d0%ba%d0%b8%d0%bd%d0%b3%d0%b8-%d0%b2-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%be%d1%82/", "text": "Неизползваеми, негодни автомобили и такива, които стоят по улиците без да са минали през технически прегледи през последните 2 години, започва да премахва общината в Търговище. За броени дни на относително ограничена територия инспекторите от кметството са открили близо 100 коли, които заемат обществени площи, а не се ползват от стопаните им, докато в същото време има недостиг на паркоместа заради драстично скочилия автопарк в града. На собствениците на такива коли се дават предписания сами да ги преместят. В противен случай с това ще се заеме общината и ще има последици за хората, които държат негодни коли по улици, паркове и на други публични места. От кметството в Търговище отвориха и телефонна линия за подаване на сигнали за такива автомобили и за разясняване как да се процедира при преместването им от улиците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Чистят улици и паркинги в Търговище от излезли от употреба коли"}
{"url": "https://trud.bg/%d0%b3%d0%bb%d0%b0%d0%b2%d0%b1%d0%be%d0%bb%d0%b3%d0%b0%d1%80%d1%81%d1%82%d1%80%d0%be%d0%b9-%d1%89%d0%b5-%d1%81%d1%82%d1%80%d0%be%d0%b8-%d0%bf%d1%8a%d1%82%d1%8f-%d0%be%d1%82-%d1%81/", "text": "Австрийската Strabag AG и българската „ГБС Инфраструктурно строителство“ ще строят отсечката между Сливница и ГКПП „Калотина“, която е част от международния път E80. Строителството е разделено в два лота – „Калотина“ до пътен възел Драгоман и продължението до Сливница. Двете отсечки са с обща дължина от 32.4 км, за които Агенция „Пътна инфраструктура“ ще плати 235.3 млн. лв. Финансирането на проекта идва от държавния бюджет и европрограмата „Свързана Европа“. Обединение между българските дружества на германските компании Strabag AG и Bitumina GmbH спечели търга на АПИ за проектиране и строителство на 14.5 км от пътя между ГКПП „Калотина“ и пътен възел Драгоман с оферта от 137.5 млн. лв. без ДДС, или 9.5 млн. лв. на километър. Проектът предвижда уширение на съществуващия път, а в отделни участъци ще бъдат подобрени геометричните му елементи. Отсечката ще бъде с по две ленти за движение в посока и лента за аварийно спиране. При 12-ти километър ще бъде изграден вход-изход от първокласния път към интермодален терминал Драгоман. Ще бъдат построени 10 големи съоръжения, две от които са при пътните възли „Калотина“ и „Драгоман“. Изграждането на отсечката трябва да се случи в срок от две години и половина след подписване на договорите, а финансирането идва от новия механизъм „Свързана Европа“. „ГБС Инфраструктурно строителство“ ще изгради останалите близо 17 км от Драгоман до Сливница. Проектът предвижда уширение на съществуващия път до габарит 27 м, с което двулентовият първокласен път ще стане четирилентов. В отделни участъци ще се подобрят геометричните му елементи с цел достигане на проектна скорост от 110 км/ч. Офертата, с която компанията печели търга е 97.8 млн. лв. без ДДС, а срокът за изпълнение на договора също е две години и половина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " „Главболгарстрой“ ще строи пътя от Сливница до „Калотина“"}
{"url": "https://trud.bg/%d0%b7%d0%b0%d0%bc-%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%be%d1%84%d0%b8%d1%8f-%d1%82%d0%be%d0%b4%d0%be%d1%80-%d1%87%d0%be%d0%b1%d0%b0%d0%bd%d0%be%d0%b2-%d0%bf%d0%be%d0%b6%d0%b0/", "text": "МВР ще реставрира покрива, който горя  Пожарът в „Царските конюшни“ едва ли е случаен инцидент. Това каза зам.-кметът на София д-р Тодор Чобанов по време на пресконференция по повод казуса с бившите „Царски конюшни“ в столицатa. „Опитът показва, че такива обекти имат този вид проблеми. Въпрос на колегите от МВР е да проучат и докажат характера на събитието. Всички имаме тревогата, че тук става дума за умишлено действие. Тази тревога се засилва от факта, че това е второ подобно събитие на този знаков обект. Държавата беше лишена вече веднъж от собствеността на сградите. Много по-силни щяха да бъдат институциите в общата им воля да съхранят старината, ако държавата си беше останала собственик на тези терени. Всички знаем, че прокуратурата вече повдигна обвинения на бившия областен управител за това, че е ощетил държавата с около 10 млн. лева и за безстопанственост. Надявам се прокуратурата да завърши с добър за обществото резултат, което ще позволи и разтрогване на тази сделка“, допълни той. „Ще активизираме максимално бързо процедурата по даване предварителен статут на културна ценност за „Царските конюшни“, пък увери министърът на културата Боил Банов. „Направили сме анализи с нашите експерти в Министерството. Имахме и оперативна среща при министър-председателя Бойко Борисов“, обясни министърът и открои две важни задачи, които предстоят – едната е да се разследва дали става дума за инцидент, или нещо друго, а другата е дали сградата е собственост на МВР“. „Първо, на това оперативно заседание стана ясно, че „Царските конюшни“ и към момента се пазят по начин, по който се пази цялото културно наследство, през устройствения план от 2015 година с изисквания: никакво надстрояване, никакво разрушаване, никаква промяна на автентичния вид“, каза още той. „Второ – с оглед на това, че по нашия закон дали някой ще запали къща умишлено, или не, ако тя е свързана с културното наследство се възстановява така, както е била. Ще активизираме максимално бързо процедурата по даване статут предварителен на културна ценност. Дали нещо е горяло напълно или частично, закона си е един и същ. Можем да му дадем статут и да го възстановим напълно – това и правим. Министърът на вътрешните работи пое ангажимент да възстанови сградата по начин, по който съществува от години“, заяви още министър Банов. До момента сме открили 7 собственика на „Царските конюшни“, каза още министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Зам.-кметът на София Тодор Чобанов: Пожарът в „Царските конюшни“ едва ли е случаен инцидент\t\t\t"}
{"url": "https://trud.bg/%d0%bd%d0%b0%d0%ba%d1%83%d1%86%d0%b2%d0%b0%d1%89%d0%b8%d1%8f%d1%82-%d0%bf%d1%83%d1%82%d0%b8%d0%bd-%d1%81%d0%b5-%d0%bf%d0%be%d1%8f%d0%b2%d0%b8-%d0%b2-%d1%80%d0%b5%d0%ba%d0%bb%d0%b0%d0%bc%d0%b0-%d0%b2/", "text": "Руският президент Владимир Путин се появи в реклама на кухненско обoрудване. Местна компания завъртя клип, в който е включен фрагмент от участието на Путин в телевизионно предаване през 2012 г., в което водещият разговаря с президента на различни места в дома му – басейна, кухнята и т.н. Именно „кухненската“ сцена е избрана от производителя, който е добавил във видеото само надписи с моделите на своите продукти. Любопитното е, че на въпросния клип, президентът накуцва леко, разхождайки се из помещението. Все още не е ясно дали Владимир Путин е дал съгласието си образът му да бъде използван с рекламна цел, или това е самоволно решение на компанията. При подобен случай през 2017 г. обаче беше осъден предприемач, включил Путин в реклама на филтри за вода. Говорителят на Кремъл, Дмитрий Песков, е отказал коментар по случая, с мотив че е в отпуск. Същото отговорили и от ръководството на руската компания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Накуцващият Путин се появи в реклама (ВИДЕО)"}
{"url": "https://trud.bg/%d0%bf%d0%be%d0%b4%d0%b8%d0%b2%d0%b5%d0%bb%d0%b8-%d0%ba%d0%be%d0%bd%d0%b5-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d1%85%d0%b0-%d1%85%d0%b0%d0%be%d1%81-%d0%b2-%d1%81%d1%82%d0%b0/", "text": "Подивели коне предизвикаха истински хаос в Стария Созопол. Инцидентът е станал около 1 часа след полунощ. Конете са препускали по крайбрежната алея, а хората са бягали панически, разказаха очевидци. Едно от животните е ритнало човек. За щастие той не е пострадал сериозно. Два автомобила обаче са със счупени стъкла, тъй като конете са налетели върху тях. Близо два часа полацаи са се опитвали да хванат разбеснелите се животни. От полицията обясниха, че конете са собственост на двама файтонджии, които решили да си устроят надбягване в нощен Созопол. Мъжете вече са установени и ще бъдат глобени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Подивели коне предизвикаха хаос в Стария Созопол"}
{"url": "https://trud.bg/%d0%bf%d1%8a%d1%80%d0%b2%d0%b0%d1%82%d0%b0-%d1%81%d0%bd%d0%b8%d0%bc%d0%ba%d0%b0-%d1%83-%d0%bd%d0%b0%d1%81-%d0%b5-%d0%be%d1%82%d0%ba%d1%80%d0%b8%d1%82%d0%b0-%d0%b2-%d1%88%d1%83%d0%bc%d0%b5%d0%bd/", "text": "Първата снимка у нас е открита в Шумен и е кадър от 1851 г., запечатал местен заможен гражданин. През 1839 г. възниква фотографията и от техническо откритие се превръща в един от символите на съвременната цивилизация и култура, разказа за „Труд“ Татяна Щерева, уредник в Етнографския музей във Варна, където беше открита уникалната изложба „В света на фотографията у дома“. През Възраждането заможните ни сънародници са се снимали в чужбина – във Виена, Атина, Белград и Букурещ. Но задължително богатите българи, когато посещавали Цариград, се фотографирали с приятел, съдружник и накрая с жените си в едни от първите ателиета, открити тук от французи, италианци и германци. Те са снимали клиентите си пред хотел, сграда на фона на опънато бяло платно. Като пътуващи майстори на кадъра чужденците са и първите фотографи у нас и на Балканите. Родните фотографски ателиета се появяват през 60-те и 70-те години на XIX в. в развитите занаятчийски центрове като Трявна, Тетевен, Копривщица, Самоков. Изявено име сред фотографите чужденци е Онорий Марколеско, пред чиято камера често позирал княз Фердинанд. Във Варна първото ателие отваря парижкият фотограф Папазян, а емблематични имена са братята Саркис и Овонес Ходжолян, чиято фамилия се превръща в фотографска империя. Изложбата показва богата колекция от семейни албуми, рамки, стари фотоапарати и стъклени плаки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Първата снимка у нас е открита в Шумен"}
{"url": "https://trud.bg/%d0%b7%d0%b2%d0%b5%d0%b7%d0%b4%d0%b8-%d0%b7%d0%b0-%d0%b1%d0%b5%d0%b7-%d0%bf%d0%b0%d1%80%d0%b8/", "text": "Трансферният пазар това лято е малко по-спокоен от миналото. Или поне не е толкова луд. Кристиано Роналдо е единствената сделка за над 100 милиона евро. Много далеч от онези 222 милиона, които „Пари Сен Жермен“ плати на „Барселона“ за Неймар. И все пак трябва да очакваме гръмовен трансфер. „Реал“ и „Манчестър Юнайтед“ още не са направили нещо сериозно на пазара, а са двата най-богати клуба. Покрай многото скъпи звезди по света могат да се намерят и куп шампиони, които са без отбори в момента. Или току-що са си намерили. А ако се съберат заедно, със сигурност няма да са по-лоши от много тимове в Шампионската лига. Един от най-марковите нападатели в европейския футбол е в края на кариерата си. Но не иска да го обяви. На пресконференция преди седмица Бербатов каза, че може би е дошло времето. Но все още чака оферти. Индийската авантюра с „Керала Бластърс“ се оказа крайно неуспешна за двукратния шампион на Англия с „Манчестър Юнайтед“. Въпросът е дали Бербатов ще събере сили за още едно последно предизвикателство. След многобройни трофеи по европейските терени Хлапето избра Страната на изгряващото слънце. Договорът му с „Атлетико“ изтече, взимайки Лига Европа, а сега нападателят ще трупа слава в японския „Саган“. Но няма как да бъде под светлината на прожекторите, както бе в „Ливърпул“, „Челси“ и „Милан“. Халфът от Кот д ’ Ивоар бе част от великия тим на „Барселона“, наложил футбол с марка „тики така“ в първото десетилетие на новия век. През 2010-а премина в „Манчестър Сити“, с който спечели три пъти титлата във Висшата лига. Няколко пъти Туре се скара с треньора Пеп Гуардиола – и в Испания, и в Англия. Най-накрая се разделиха, а още не е подписал с никого. Интерес има от „Уест Хем“ и „Марсилия“. Туре обяви, че е готов да играе за „Манчестър Юнайтед“ срещу един паунд напук на Гуардиола, но Жозе Моуриньо не се трогна. И французинът бе един от големите таланти на световния футбол, заради което „Манчестър Сити“ го взе от „Арсенал“. В последните сезони Насри изчезна от сцената. Миналата година французинът удари с глава Джейми Варди в Шампионската лига, когато бе играч на „Севиля“. За последно игра в „Анталияспор“, от където го освободиха. Не всеки ден се става световен вицешампион. Бадел вкара един прекрасен гол за Хърватия срещу Исландия в групата на Мондиал 2018. В последните четири сезона той игра за „Фиорентина“, но договорът му изтече. „Лацио“ се интересува се от него. Бяха времена, когато Хонда бе на едно стъпало с Шинджи Кагава. Играеше и в „Милан“. Сега мексиканският „Пачука“ отказа да поднови договора на 32-годишния японец. На световното първенство Хонда започна като резерва, но вкара гол и направи една асистенция. В „Айнтрахт“ има и до днес статут на легенда. Но в последния сезон се оказа ненужен. След 13 години Майер се раздели с „Айнтрахт“, спечелвайки купата във финал срещу „Байерн“. За последно нападателят тренира с „Адмира Вакер“, съперника на ЦСКА в Лига Европа. Но отказа да остане и ще търси отбор в САЩ. ЦСКА (Москва) не поднови договора на 31-годишния играч. В кариерата си Ташчи стана шампион на Германия с „Щутгарт“ и с „Байерн“. Баварците го преотстъпиха на ЦСКА, но там не изигра нито един мач. В момента е със статут на ненужен. Шампионска лига, шест титли на Бундеслигата – перуанецът може да е горд с кариерата си. В немското първенство Писаро вкара 192 гола. Вече на 39 години за последно бе в Кьолн, където изпадна, а договорът му изтече. Сега „Вердер“ си върна за четвърти път блудния син, който е голмайстор №1 на „бременските музиканти“ в Бундеслигата. Срещу 300 000 евро на година ще бъде не само играч, но и треньор на нападателите.  Роберт Хут Един от героите при шампионската титла на „Лестър“ от 2016 година. От 2001 година германският защитник играе на Острова. Беше в „Челси“ и „Лестър“. „Лисиците“ не подновиха договора на 33-годишния Хут. Много вероятно е да премине в „Астън Вила“ или „Дарби Каунти“ в Чемпиъншип. Жереми Тулалан „ Лион“, „Малага“, „Монако“, „Бордо“ – кариерата на Тулалан е впечатляваща. Два пъти стана шампион с „Лион“, има 50 мача в Шампионската лига. От януари е без договор, след като се оказа нежелан в „Бордо“. Никой не му е предложил контракт. Макс Майер Смятаният за един от най-големите таланти на немския футбол е едва на 22 години. Мениджърът на „Шалке“ – Кристиян Хайдел, обаче влезе в открит конфликт с него. Изгони го от отбора и сега може да си търси свободно нов тим. Майер иска да отиде в чужбина, а в Германия се интересува само „Хофенхайм“. Джак Уилшир Повече от 10 години халфът игра за „Арсенал“ още от юношеска възраст. Новият треньор Унай Емери обаче не искаше Уилшир и го пусна да си тръгне без пари. Новият му отбор пак е в Лондон – „Уест Хем“.", "date": "2018.07.30", "title": " Звезди за без пари"}
{"url": "https://trud.bg/%d1%86%d1%81%d0%ba%d0%b0-%d0%be%d1%81%d0%bf%d0%be%d1%80%d0%b2%d0%b0-%d1%81%d0%b0%d0%bd%d0%ba%d1%86%d0%b8%d1%8f%d1%82%d0%b0-%d0%bd%d0%b0-%d0%b1%d0%be%d0%b4%d1%83%d1%80%d0%be%d0%b2/", "text": "ЦСКА отправи официална жалба до УЕФА за наказанието на Николай Бодуров. Заедно с Кристиян Малинов капитанът на „червените“ отнесе три мача заради масовия бой след дуела срещу „Рига“, спечелен с дузпи. „ Във видеоматериалите, които бяха разпространени след спречкването между играчи, не се вижда провинение на Бодуров – пише в становището на ЦСКА. – Надяваме се, че дисциплинарната комисия на УЕФА ще разгледа обстойно материалите и ще намали наказанието.“ Малинов се извини на феновете за поведението си в Рига. Халфът е сред футболистите на ЦСКА, които най-често си изкарват картони. За реванша срещу „Адмира Вакер“ в четвъртък се завръща Тиаго Родригес, който бе изгонен в игрова ситуация срещу „Рига“. Сигурно е, че Малинов и Бодуров отпадат. Надеждите на ЦСКА са капитанът да бъде амнистиран за първия мач с „Копенхаген“, ако австрийците бъдат отстранени. Въпреки отсъствието на тримата „червените“ сразиха „Адмира Вакер“ с 3:0. ЦСКА оглави еднолично класирането в Първа лига след икономично 2:0 над „Витоша“ (Бистрица). Отборът на Нестор Ел Маестро реши мача до 17-ата минута, а след това дори аристократично допусна и ситуации пред вратата си. ЦСКА единствен е с две победи в елита.", "date": "2018.07.30", "title": " ЦСКА оспорва санкцията на Бодуров"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b5-%d1%83%d0%bd%d0%b8%d1%89%d0%be%d0%b6%d0%b8%d0%bb-%d0%b2%d1%82%d0%be%d1%80%d0%b8%d1%8f-%d0%b5%d1%82%d0%b0%d0%b6-%d0%bd%d0%b0-%d0%b7%d0%b0%d0%b2%d0%b5%d0%b4%d0%b5/", "text": "Ден след пожара, който обхвана и изпепели покривната конструкция на Царските конюшни в центъра на София, тази сутрин отново огън е унищожил втория етаж на едно от култовите заведения на столицата – бившия Ловен парк, предадоха агенции. Няма пострадали или жертви, предаде БТВ, позовавайки се на информация от  . Сигналът за огъня е подаден през нощта в 4:45 ч. По това време в заведението не е имало посетители, тъй като е било затворено. Причините са пожара се изясняват. Изгорял е вторият етаж на постройката, на който се съхраняват и ловни трофеи.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " Пожар е унищожил втория етаж на заведение в Ловния парк в София "}
{"url": "https://trud.bg/%d0%be%d1%82-%d0%b4%d0%be%d0%b3%d0%be%d0%b4%d0%b8%d0%bd%d0%b0-%d1%81%d0%b5%d0%b4%d0%bc%d0%be%d0%ba%d0%bb%d0%b0%d1%81%d0%bd%d0%b8%d1%86%d0%b8%d1%82%d0%b5-%d1%89%d0%b5-%d0%bf%d0%be%d0%bb%d0%b0%d0%b3/", "text": "От следващата учебна година седмокласниците ще полагат изпити по материал от 5-и, 6-и и 7-и клас, а не както досега само от последната година, предаде  . Националното външно оценяване ще запази двата модула – по Български език и по Математика. Това съобщиха на брифинг експерти в Министерството на образованието. Учебното съдържание по Български език и литература ще бъде олекотено. Изпитът по математика ще продължи 150 минути. Промяна на датите за Националното външно оценяване за седми клас догодина е малко вероятна, заяви министърът на образованието Красимир Вълчев: „По отношение на изместването на изпитите значително по-рано с тези две седмици, мисля, че това не е желателно, нямаме достатъчно аргументи. Години наред учителите алармират, че за част от учебния материал, част от авторите, част от знанията, които трябва да придобият учениците, не остава време“. Все още не е уточнено дали 2-ри януари 2019 година ще бъде дадена междусрочна ваканция, добави министър Вълчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.30", "title": " От догодина седмокласниците ще полагат изпити по материала от 5-и до 7-и клас"}
