{"url": "https://trud.bg/%d0%be%d1%82%d0%b2%d0%be%d1%80%d0%b8%d1%85%d0%b0-%d0%be%d1%84%d0%b5%d1%80%d1%82%d0%b8%d1%82%d0%b5-%d0%b7%d0%b0-%d1%80%d0%b5%d1%85%d0%b0%d0%b1%d0%b8%d0%bb%d0%b8%d1%82%d0%b0%d1%86%d0%b8%d1%8f-%d0%bd/", "text": "Отворени са офертите на участниците в обществената поръчка за избор на изпълнители при рехабилитацията на 17 км пътища в Северна България. Със средства от програма „Интеррег V-A Румъния-България 2014-2020 г.“ и държавния бюджет основно ще се ремонтират 7,7 км от второкласния път Берковица-Монтана и 9,3 км от третокласния път Гулянци-Долна Митрополия, съобщиха от АПИ. Индикативната стойност на поръчката е 10 361 134 лв. без ДДС. На третокласния път Гулянци-Долна Митрополия, в отсечката Долна Митрополия-Победа-Подем, ще бъде изцяло подменена пътната настилка, хоризонталната маркировка, пътните знаци и ограничителните системи. Ще бъде ремонтиран и мостът над р. Барата в град Долна Митрополия, който е с дължина 10 м. Индикативната стойност на ремонта е 5 928 230 лв. без ДДС. 6 са отворените оферти за рехабилитацията на участък от път III-118 Гулянци – Долна Митрополия. Те са на:  – „Автомагистрали-Черно море“ АД;  – „Консорциум Виастрой – Т“, с участници: „Виастрой“ АД и „Пътинженерингстрой – Т“ ЕАД;  – „Лапидария“ ДЗЗД, в което са: „ПСТ Груп“ ЕАД и „Новако Строй“ ЕООД;  – Обединение „Инфрастрой 2019“, с участници: „Гарант-90-Цонев и Сие“ ООД и „Хая-С“ ООД;  – Обединение „ГЕОПЪТ ПЛЕВЕН МОНТАНА“, в което са: „Геострой“ АД и „Пътстрой-92“ АД;  – „Трейс Труп Холд“ АД. Основният ремонт на път Берковица–Монтана, в участъка Боровица-Благово, включва подмяна на пътната настилка, хоризонталната маркировка, ограничителните системи и пътните знаци. Габаритът на тесен участък от пътя, с дължина 35 м, ще бъде разширен и ще се ремонтира мостът над р. Бързия, който е 102 м. Индикативната стойност на строително-монтажните работи е 4 432 904 лв. без ДДС. 5 са отворените оферти за основния ремонт на отсечка от път II-81 Берковица – Монтана. Те са на:  – „ВДХ“ АД;  – Обединение „ГЕОПЪТ ПЛЕВЕН МОНТАНА“, с участници: „Геострой“ АД и „Пътстрой-92“ АД;  – „Пътинженеринг-М“ АД;  – „Трейс Труп Холд“ АД;  – „Мегаинвест – холд“ ЕООД. Второкласният път София-Петрохан-Лом е основна комуникация на Северозападна и Югозападна България през билото на Стара планина. Той е най-пряката връзка за жителите от областите Монтана и Видин със София, както и с Дунав мост II и пристанище Лом. Подобряването на състоянието на път II-81 е сред приоритетите на Агенция „Пътна инфраструктура“ и в момента по Оперативна програма „Региони в растеж“ се рехабилитират още 43 км от пътя на територията на област София. С успешното завършване на обекта ще бъде обновен целият проход „Петрохан“, тъй като отсечката на територията на област Монтана беше ремонтирана през 2015 г. по програма „Транзитни пътища V“.", "date": "2019.02.07", "title": " Отвориха офертите за рехабилитация на 17 км пътища в Северна България"}
{"url": "https://trud.bg/%d0%b2%d1%82%d0%be%d1%80%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d0%bb%d1%83%d0%bb%d0%b0-%d0%b4%d0%b0-%d1%81%d0%b8%d0%bb%d0%b2%d0%b0/", "text": "Бившият бразилски президент Луис Инасио Лула да Силва, който е зад решетките от април м.г., получи втора присъда – от 12 години и 11 месеца затвор, за корупция и пране на пари в рамките на друг наказателен процес, съобщи Би Би Си. Лула да Силва вече изтърпява 12 години и един месец затвор в град Куритиба за корупция и пране на пари.  Новото наказание е свързано с ремонта на къща и ферма в селището Атибая в щата Сао Пауло, финансиран от няколко фирми в замяна на сделки с държавната петролна компания “Петробрас”. Според обвинението истински собственик на къщата бил Лула, макар че тя била регистрирана на негов близък.", "date": "2019.02.07", "title": " Втора присъда за Лула да Силва"}
{"url": "https://trud.bg/%d0%b8%d1%81%d0%bf%d0%b0%d0%bd%d0%b5%d1%86-%d0%bd%d0%b0-19-%d0%b3-%d0%bd%d0%b0%d0%bf%d1%80%d0%b0%d0%b2%d0%b8-%d1%81%d0%b0%d0%bc-%d0%bf%d1%80%d0%be%d1%82%d0%b5%d0%b7%d0%b0-%d0%b7%d0%b0-%d1%80%d1%8a/", "text": "Деветнадесетгодишният испанец Давид Агилар несъмнено ще влезе в историята като пример за неограничените възможности на човешката воля. Роден без дясна ръка в резултат на рядко наследствено генетично заболяване, студентът по биоинженерство в Университета на Каталуня е успял сам да си направи напълно функционираща механична протеза, използвайки блокчета за конструиране “Лего”, съобщава Ройтерс. Първия си завършен проект роденият в Андора младеж реализира още на осемгодишна възраст, а с всяка следваща версия успява да добави допълнително мобилност на протезата. До четвъртото й поколение, което Агилар разкрива в канала си в “Ютюб”, който администрира под името “Хенд Соло”. Мечтата на младежа е след дипломиране да започне разработването на достъпни механични протези за хората, които не могат да си позволят сегашните скъпи алтернативи.", "date": "2019.02.07", "title": " Испанец на 19 г. направи сам протеза за ръката си от „Лего“\t\t\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b7%d0%b4%d1%80%d0%b0%d0%b2%d0%b5%d1%82%d0%be-%d0%bd%d0%b0-%d1%80%d0%b0%d0%b1%d0%be%d1%82%d0%b5%d1%89/", "text": "Здравето на работниците се превръща в заложник на пазарни механизми и конкуренция между предприятията и фирмите. Стремежът към качествени условия на труд отстъпва пред стремежа да се съкратят разходите на фирмата. Това заяви вицепрезидентът Илияна Йотова. По покана на Факултета по обществено здраве при Медицински университет – София, вицепрезидентът изнесе публична лекция за съвременните предизвикателства пред трудовата медицина. През 2018 г. Илияна Йотова откри първия за България международен Конгрес по трудова медицина и експертиза на работоспособността. Вицепрезидентът бе удостоена със статуетка и почетна грамота „за вдъхновението от патронажа на Конгреса по трудова медицина и експертиза на работоспособността, с което се постига широк отзвук в средите на колегията, работодателите, работещите, синдикатите и международните участници за нови партньорства и сътрудничество“. „В окото на бурята, в годините на най-тежката икономическа и финансова криза, високите нива на безработица унищожиха дори разговора за безопасен труд в много отрасли“, отбеляза Илияна Йотова и посочи като пример т.нар. пакет за мобилност, който освен всичко друго третира и правата на шофьорите. Условията, в които работят и почиват, обаче останаха извън фокуса на обществения дебат. Вицепрезидентът заяви, че заради икономическия и финансов крах работните места на всяка цена изместиха достигнатите права от европейските граждани за безопасен труд. Появиха се отново нелоялните практики между отделните предприятия, а социалният дъмпинг стана водеща тема и на международно ниво. „Игрите на глада“ характеризират немалка част от българското производство. Шивачките у нас често се сравняват със шивачките в Камбоджа заради лошите условия на труд и ниското заплащане“, изтъкна вицепрезидентът. Илияна Йотова посочи, че е много труден или въобще не съществува контролът за условията на труд в сивата икономика, надомната работа и самонаетите лица. По думите на вицепрезидента инцидентно се повдига въпросът за условията, при които работят българите в чужбина, особено сезонните работници. „Феноменът „съвременно робство“ е все по-чест в ежедневието дори на развитите икономики“, отбеляза Илияна Йотова. Вицепрезидентът обърна внимание на т.нар. модерни болести, до които води на пръв поглед невинна форма на експлоатация. При по-квалифицираните професии, благодарение на технологиите, работодателите имат 24-часов достъп до своите служители и изискват от тях извънреден труд, без допълнително заплащане. Липсва обществена дискусия за развитието на трудовата медицина в условията на четвъртата индустриална революция, подчерта Илияна Йотова. В лекцията вицепрезидентът направи кратък преглед на международното и европейското законодателство в областта на трудовата медицина. Съществуват европейски норми и регулации, но липсва регламент, задължителен за законодателствата за държавите членки, който да налага хармонизирани правила. Илияна Йотова отбеляза различния статут и функции на службите по трудова медицина в европейски мащаб. „Многообразието им затруднява възможностите за изграждане на истинска европейска мрежа за услуги в областта на трудовата медицина“, посочи вицепрезидентът. „В ЕС има глад за трудови медици“, отбеляза вицепрезидентът и посочи, че в България и Румъния на 100 хил. работещи има под 10 специалисти. За сравнение – на 100 хил. работници над 40 специалисти по трудова медицина има в Италия, Латвия и Финландия. Илияна Йотова заяви, че в България все още няма достатъчно атрактивни условия, за да могат младите лекари да избират като своя специалност трудовата медицина. „Не на последно място е и вродената ни скептичност, че е по-важно да се воюва за здраве и труд, а не за труд и здраве“, отбеляза Илияна Йотова. Вицепрезидентът се обърна с думи на благодарност към преподавателите и учените, на Медицински университет – София, за огромните усилия, които полагат, за да бъде тази наука на международно ниво, и най-важното – да убеждават обществото в огромното й значение.", "date": "2019.02.07", "title": " Вицепрезидентът: Здравето на работещите е заложник на пазарни механизми\t\t\t"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-22-%d1%80%d0%b8-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%b5%d0%bd-%d1%82%d1%83%d1%80%d0%bd%d0%b8%d1%80-%d0%bf%d0%be-%d1%81%d0%b2/", "text": "Официално бе открит 22-ри Международен турнир по свободна и класическа борба за юноши и девойки до 23 години в Благоевград. Началото постави Иво Николов-заместник-кмет по икономика и финанси, който отправи приветствено слово от името на кмета на община Благоевград д-р Атанас Камбитов. „Не за първи път Благоевград посреща толкова много спортисти от цял свят и не за първи път организираме турнири от подобен ранг. Винаги сме били отдадени към това младите надежди и таланти на България и не само, да се чувстват добре, да имат бази, в които да показват своите умения и да развиват спорта в себе си. Продължавайте да бъдете гордостта за родителите си, за страната си, за треньорите си! Вярвам, че всички вие имате и ще имате множество спечелени купи и медали по цял свят!“, каза в част от словото зам.-кметът. Христо МАРИНОВ – председател на БФБ, благодари на кмета д-р Камбитов за топлото посрещене и отличните условия, които на Община Благоевград е осигурила за провеждане на състезанието. Турнирът се провежда в зала „Скаптопара“ и ще продължи до 10 февруари, включително. Тази година в спортното събитие участие взимат спортисти от цял свят. Участниците са от Япония, САЩ, Индонезия, Грузия, Украйна, Русия, Словакия, Франция, Португалия, Турция, Израел, Косово, Сърбия, България, Холандия, Тунис, Румъния, Македония и Молдова. Организатори на събитието са Българска федерация по борба и Община Благоевград. Това е поредното събитие, което се провежда на територията на общината. Всяка година в Благоевград пристигат хиляди спортисти за да премерят сили в различни състезания-европейски, републикански, международни и световни първенства.", "date": "2019.02.07", "title": " Стартира 22-ри Международен турнир по свободна и класическа борба „Петко Сираков-Иван Илиев“"}
{"url": "https://trud.bg/%d1%87%d0%b0%d0%ba%d0%b0%d1%82-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b4%d0%b0-%d0%ba%d0%b0%d0%b6%d0%b5-%d0%b7%d0%b0-%d1%86%d0%b8%d0%ba/", "text": "Изборът можеше да започне през декември Парламентарната група на ГЕРБ очаква завръщането на Цветан Цветанов от САЩ, за да се вземе решение дали да има процедура за избор на нов състав на Централната избирателна комисия. „Труд” научи, че сред депутатите от управляващата партия има разнобой по темата. Още през ноември миналата година в групата бил поставен въпросът за изтичащия мандат на ЦИК. Припомнено било, че процедурата за избор на нови членове може да започне още през декември. Никой не реагирал на казаното. След като в началото на седмицата от БСП поставиха остро въпроса и предупредиха ГЕРБ, че ако няма нов избор на ЦИК ще нарушат закона, шефът на правната комисия Данаил Кирилов обяви, че хората в комисията са натрупали опит и не бива да бъдат сменяни. Това не е правен аргумент, реагираха от левицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com              ", "date": "2019.02.07", "title": " Чакат Цветанов да каже за ЦИК\t\t\t"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%b7%d0%b0-%d0%b4%d0%be%d1%81%d1%82%d0%b0%d0%b2%d0%ba%d0%b8%d1%82%d0%b5-%d0%bd%d0%b0-%d0%b3%d0%b0%d0%b7-%d0%bd%d0%b5-%d0%b7%d0%b0%d0%b2%d0%b8%d1%81%d0%b8%d0%bc/", "text": "Канцлерът на Германия Ангела Меркел не вижда опасност за Германия от доставките на руски природен газ, отбелязва Die Welt. Германия „при никакви обстоятелства не зависи единствено от Русия“, подчерта лидерът на коалицията в Берлин в рамките на среща с правителствените ръководители на страните от Вишеградската четворка, която се провежда в Братислава. Изявлението на Меркел е свързано с проекта „Северен поток-2“. До зависимост няма да се стигне, ако „едновременно диверсифицираме“ доставките на природното гориво, подчерта германският канцлер, визирайки изграждането на терминали за втечнен природен газ в страната. Същевременно тя припомни, че при последната си среща с държавния глава на Руската федерация Владимир Путин е получила уверението, че „Украйна ще остане и занапред транзитна държава за руския газ“.", "date": "2019.02.07", "title": " Меркел за доставките на газ: Не зависим единствено от Русия"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%b7%d0%b0-%d0%bf%d1%80%d0%be%d0%b2%d0%be%d0%b4%d0%b8%d0%bc%d0%be%d1%81%d1%82%d1%82%d0%b0-%d0%bd%d0%b0/", "text": "Министърът на околната среда и водите Нено Димов ще издаде заповед за проверка за проводимостта на речните корита във връзка с предстоящото снеготопене и пролетно пълноводие. Това информира той в отговор на депутатски въпрос на заседание на парламентарната Комисия по околната среда и водите, съобщават от МОСВ. Проверките ще бъдат извършени през февруари от Регионалните инспекции по околна среда и води и от Басейновите дирекции и ще бъдат направени съответните предписания към кметовете и областните управители. Целта е ако има проблемни участъци, те да бъдат почистени преди снеготопенето. „Следим изключително стриктно нивата на язовирите. Към момента язовирите за питейни нужди са пълни на 75%, за да се гарантират нуждите на гражданите, но и да има свободни обеми. Язовирите, свързани с енергетиката, се поддържат на около 70% от обема, а тези за напояване – малко под 50%. В момента имаме необходими свободни обеми“, увери министърът. Министър Димов информира депутатите от комисията за напредъка по Оперативна програма „Околна среда“ (ОПОС) 2014-2020, както и за хода на процедурата за изграждане на ВиК инфраструктура. Той посочи, че няма риск от загуба на средства по програмата. Към 31 декември 2018 г. е отворен за кандидатстване целият ресурс по ОПОС 2014-2020. Към края на миналата година са договорени над 50% от средствата, разплатени са 16%, а са сертифицирани 13%. „Нямаме загубени средства по ОПОС, което е плод на изключително добрата работа на екипа“, подчерта министър Димов. Относно спазването на графика за подаване на проектите за ВиК инфраструктура министърът каза, че до момента е готов проектът на ВиК Смолян. Очаква се през февруари да бъдат подадени проектите на още 5 консолидирани ВиК оператора, а на останалите – през април. Според министър Димов ако бъде спазен графикът за подаване на проектни предложения от ВиК операторите, няма да бъде затруднена ОПОС. В отговор на въпрос за екологичното състояние на трансграничната река Драговищица министър Димов каза, че се следят показателите на реката от българска страна и засега данните не са обезпокоителни, но контролът е засилен заради информацията, която се получава за замърсяване от сръбска страна. Министърът информира за резултатите от проведената в Димитровград на 22 януари среща със сръбския министър на защитата на околната среда Горан Триван. На нея е поискана официална информация от мониторинга на водите на реката на сръбска територия. „Тъй като отговор все още не е получен, следващата седмица отново официално ще настоявам за тази информация“, заяви министър Димов. Също така страната ни настоя да участва в трансграничен ОВОС на мина „Благодат“ в с. Караманица. „По информация от сайта на сръбското министерство в момента там има пилотна инсталация, която е за 2-3 години. Ако тя продължи да работи, трябва да се направи ОВОС в трансграничен контекст и България да участва в него“, категоричен беше министър Димов. Той добави, че настояваме да бъдем информирани за всички инвестиционни намерения по пограничните райони, които могат да доведат до неблагоприятни последствия, включително за проекти за изграждане на ВЕЦ, тъй като също може да имат негативно влияние върху трансграничните реки. На срещата е предложено да се направи съвместна работна група на ниво зам.-министри от двете страни, за да се обсъди възможността за координиран мониторинг на водите, така че данните да са съпоставими. Тъй като нямаме отговор за работната група, следващата седмица ще изпратим напомнително писмо на сръбската страна, каза министър Димов. Той съобщи още, че министър Триван е поел ангажимент за подготовка, проектиране и изграждане на пречиствателни съоръжения на територията на Босилеград и Димитровград.", "date": "2019.02.07", "title": " Започва проверка за проводимостта на речните корита преди снеготопенето\t\t\t"}
{"url": "https://trud.bg/%d0%bf%d1%81%d0%b8%d1%85%d0%b8%d0%b0%d1%82%d1%8a%d1%80%d1%8a%d1%82-%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d1%81%d0%be%d1%82%d0%b8%d1%80%d0%be%d0%b2-%d0%bd%d0%b8%d1%89%d0%be-%d0%bd%d0%b5/", "text": "Нищо не се е променило в България от 50, 60, 70 години в психиатричната помощ, това е истината. Това каза в психиатърът д-р Владимир Сотиров, който направи публично достояние шокиращи снимки от Окръжния психодиспансер в София. По   той разказа, че когато е бил въведен във въпросното отделение на Окръжния психодиспансер на Сточна гара, Центъра за психично здраве, той дори не е подозирал за съществуването на това отделение. „То е един психиатричен затвор. (…) Журналистите не са били допуснати до него, разбрах това от сестрите, ръководството не ги е допуснало до най-зловещото отделение, което е и доста населено. И аз попадайки там случайно, откривам аспект от реалността, за който не подозирах, и се почувствах измамен, от медиите, от ръководството на диспансера, от здравната администрация, от правителството, и реших, че ако не споделя тази истина, ще се превърна в съучастник”, допълни той. По думите му, възможно е да бъдат успокоявани някакви възбудни състояния в такива условия. „Под лечение това разбираме, даване на лекарства, които овладяват някакви тежки психомоторни възбуди. Но истинско лечение, което е насочено към промяна в отношението на самия страдащ към собственото му заболяване, т.е. той да постигне промяна в негативната си нагласа към болестта, е невъзможно да се случи в тези условия“. „Проблемът е, че хората нямат избор, и в Курило е така, и в другия център не са кой знае колко по-добри условията”. Според д-р Сотиров изходът е гражданска активност. „Напълно неочаквано за мен, нямах и най-бегла фантазия, че тези снимки могат да събудят толкова голяма вълна от съпричастност. Радвам се, че хората реагираха така, че застанаха зад тези несретници, болните, които пребивават там с месеци, понякога и години, и безусловно подкрепиха идеята за промяна”. Аз не очаквах, не познавам нагласите в обществото, в моите представи те бяха негативни, очаквах да кажат – за луди толкова. Тези снимки мобилизираха общественото мнение в подкрепа на психичното здраве, обществото застана категорично зад психичното здраве.", "date": "2019.02.07", "title": " Психиатърът Владимир Сотиров: Нищо не се е променило в психиатричната помощ у нас от  60-70 години"}
{"url": "https://trud.bg/%d1%80%d1%83%d0%bc%d0%b5%d0%bd-%d0%b3%d0%b5%d1%87%d0%b5%d0%b2-%d0%b1%d1%81%d0%bf-1-%d0%bc%d0%bb%d1%80%d0%b4-%d0%bb%d0%b2-%d0%bd%d0%b5-%d0%b2%d0%bb%d0%b8%d0%b7%d0%b0%d1%82-%d0%b2-%d0%b4%d1%8a%d1%80/", "text": "Около 1 млрд. лв. не влизат в държавния бюджет заради сивата икономика при търговията с горива. Това заяви икономистът и депутат от БСП проф. Румен Гечев по  . Той допълни, че половината от горивото на пазара се формира от акцизи и ДДС. „Преди една година с изменения в Закона за акциза, трябваше на всички пристанища, на които се приемат петролни танкери да има измервателни уреди – да, но не. През декември 2017 г. министърът на финансите удължи срока с 6 месеца, до средата на 2018 г., със задна дата. На 16 март се наложи парламентът да узаконява наредбата на г-н Горанов. Вече сме февруари 2019 г. и чак сега имаме намерения да бъде проследявано”, посочи Гечeв. Според депутата, по европейско законодателство – минималният акциз на 1000 л. гориво е 359 евро, у нас той е 363 евро, докато в Холандия е 778 евро, Франция – 600 евро. Според Гечев, рекордно ниският акциз у нас е за сметка на държавата. „Ако при крайната цена сме на добро място в ЕС, но около нас има държави с почти двоен акциз. Въпросът е кой прибира парите от разликата, при сравнително еднакви цени за България. Лъвският пай се прибира от продавачите, а при други страни с висок стандарт се прибира от държавата”, посочи депутатът. По думите на икономиста ролята на държавата е да регулира пазара. „Сръбската рафинерия, която се контролира от „Газпром”, тя е с половината капацитет на българската рафинерия, те обаче отчитат нетна печалба от 270 млн. евро при 15% данък печалба. Българската държава от приватизацията на „Нефтохим” не е платила нито една стотинка данък печалба. Сивата икономика е навсякъде – и при производителите, и при разпространителите”, коментира Гечев. БСП искат и да се смени състава на ЦИК преди изборите. Според Гечев, те настояват да се спазва Конституцията, където е описано, че Комисията има мандат и той изтича. Защо според проф. Румен Гечев има шанс изборите да се фалшифицират – вижте във видеото.  ", "date": "2019.02.07", "title": " Румен Гечев, БСП: 1 млрд. лв. не влизат в държавния бюджет от търговията с горива"}
{"url": "https://trud.bg/%d0%bd%d0%b0%d1%81%d0%b0-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5-5-%d0%b3%d0%be%d0%b4%d0%b8%d0%bd%d0%b8-%d1%81%d0%b0-%d0%bd%d0%b0%d0%b9-%d0%b3%d0%be%d1%80%d0%b5%d1%89%d0%b8%d1%82/", "text": "Последните пет години са били най-горещите откакто се води статистика. Според доклад на НАСА, рекордното затопляне в няколко последователни години, неминуемо ще доведе и до природни катаклизми, каквито всъщност вече се случват, съобщи  . Арктически студове и рекордни горещини. Пожари, наводнения, унищожителни тропически бури. Природни катаклизми в различни точки на планетата, но пряко свързани с климатичните промени. 2016 година е най-горещата, откакто през 1850-а започва систематично да се измерват температурите. Средната температура миналата година, е с около 1 градус повече, в сравнение с тази от времето до Индустриалната епоха. „С една дума – горещо е. По-горещо от всякога, а това ще доведе до покачване на нивото на Световния океан, наводнения, обилни снеговалежи, горещи вълни. Затоплянето ще промени цели екосистеми – от полюсите, до тропиците“, каза Гавин Шмит, Институтa за космически изследвания към НАСА „Годдард“. „Виновникът“ отдавна е известен – човешката дейност, довела до повишени нива на въглеродните емисии. „Планета, на която няма ледени шапки, а нивото на океаните е с 25 метра по-високо. Ако не искаме да ни се случи, трябва спешно да се откажем от употребата на невъзобновяеми енергийни източници и да спрем масовото изсичане на гори“, каза Шмит. Прогнозите за 2019-а далеч не са обнадеждаващи – само в първия месец от годината станахме свидетели на рекордни жеги в Австралия и ледена епоха в Северна Америка. През последните дни пък Австралия се бори с наводнения.", "date": "2019.02.07", "title": " НАСА: Последните 5 години са най-горещите, откакто водим статистика"}
{"url": "https://trud.bg/%d0%bc%d0%b0%d1%82%d0%b5%d0%be-%d1%81%d0%b0%d0%bb%d0%b2%d0%b8%d0%bd%d0%b8-%d0%b3%d0%be%d1%82%d0%be%d0%b2-%d1%81%d1%8a%d0%bc-%d0%b7%d0%b0-%d1%81%d1%80%d0%b5%d1%89%d0%b0-%d1%81-%d0%bc%d0%b0%d0%ba%d1%80/", "text": "Италианското правителство не иска да се кара с Франция. Това заяви италианският вицепремиер Матео Салвини, след като Париж   за консултации посланика си от Рим. Салвини увери, че ще се радва да се срещне с френския президент Еманюел Макрон, за да обсъди възникналото напрежение между двете държави, предаде Ройтерс. Той изтъкна, че френската полиция трябва да престане да спира мигранти на границата с Италия, както и да прекрати продължителните гранични проверки, които блокират трафика. Освен това Париж трябва да предаде около 15 леви екстремисти, които през последните десетилетия са намерили убежище във Франция. Париж критикува постоянните нападки на италианските лидери Матео Салвини и Луиджи ди Майо.", "date": "2019.02.07", "title": " Матео Салвини: Готов съм за среща с Макрон, не искаме да се караме с Франция"}
{"url": "https://trud.bg/%d1%83%d1%82%d1%80%d0%b5-%d0%be%d1%82%d0%b2%d0%b0%d1%80%d1%8f%d1%82-%d0%be%d1%84%d0%b5%d1%80%d1%82%d0%b8%d1%82%d0%b5-%d0%b7%d0%b0-%d1%80%d0%b5%d0%bc%d0%be%d0%bd%d1%82%d0%b0-%d0%bd%d0%b0-%d0%b0%d0%b9/", "text": "На 8 февруари ще бъдат отворени офертите в обществената поръчка за избор на изпълнители при рехабилитацията на 33,5 км от Айтоския проход – най-удобната и бърза връзка за шофьорите от Варненска област с АМ „Тракия“. Ремонтът ще се финансира от Оперативна програма „Региони в растеж“ 2014-2020 г. Общата индикативната стойност е 19 671 080 лв. без ДДС, съобщщиха от АПИ. Проектът за ремонт на третокласен път ІІІ-208 е обособен в два лота. В лот 29 е участъкът между Провадия и Дъскотна (от км 49+184 до км 65+933), с дължина 16.749 км. Индикативната стойност е 11 552 859 лв. без ДДС. В лот 30 е отсечката от Дъскотна до Айтос (от км 65+933 до км 82+749), с дължина 16.816 км. Индикативната стойност е 8 118 221 лв. без ДДС. Срокът за изпълнение на строително-монтажните работи е 15 месеца. С реализирането на проекта ще се подобри технико-експлоатационното състоянието на отсечката, ще се осигури оптимална скорост при пътуване и ще се повиши безопасността на движение.", "date": "2019.02.07", "title": " Утре отварят офертите за ремонта на Айтоския проход"}
{"url": "https://trud.bg/%d0%ba%d0%b0%d0%b1%d0%b8%d0%bd%d0%b5%d1%82%d1%8a%d1%82-%d1%81%d0%bf%d0%b0%d1%81%d1%8f%d0%b2%d0%b0-%d0%be%d0%b1%d1%89%d0%b8%d0%bd%d1%81%d0%ba%d0%b8%d1%82%d0%b5-%d0%b1%d0%be%d0%bb%d0%bd%d0%b8%d1%86/", "text": "Няма да се закриват лечебни заведения, обеща премиерът Борисов Правителството ще търси финансови възможности да помага на общинските болници, на които парите не стигат. Това стана ясно след среща на премиера Бойко Борисов с представители на Сдружението на общинските болници (СОББ) в Министерски съвет. Поводът за срещата са дълговете на болници и ниските заплати на персонала. “Болници в мое управление няма да закрия. Не приемам сестри и лекари, които всеки ден ни лекуват и помагат, да се чувстват без подкрепа, изоставени и забравени”, заяви министър-председателят. Борисов разпореди на Министерството на здравеопазването да започне анализи на финансовото състояние на всяка една от общинските болници в страната. Към началото на февруари те имат дългове над 100 млн. лв., като от тях 43 млн. лв. са просрочени задължения. “Утре до обяд ще представим на премиера мерки, с които да окажем помощ на общинските болници”, обяви здравният министър Кирил Ананиев. От СОББ изпратиха декларация до медиите, с която обявиха, че подкрепят протестите на медсестри от различни здравни заведения заради ниските им заплати. От СОББ отбелязват, че има сериозни разлики във финансирането на общинските и другите лечебни заведения, а проблемите в сектора се задълбочават. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.07", "title": " Кабинетът спасява общинските болници (обзор)\t\t\t"}
{"url": "https://trud.bg/%d0%b7%d0%b0%d1%81%d0%b8%d0%bb%d0%b5%d0%bd%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b2-%d0%bf%d1%83%d0%bd%d0%ba%d1%82%d0%be%d0%b2%d0%b5-%d0%b7%d0%b0-%d1%82%d0%b5%d1%85%d0%bd%d0%b8/", "text": "14 центъра за подготовка на водачи на моторни превозни средства и 13 пункта за годишни технически прегледи на пътни превозни средства от различни области на страната са инспектирани от служители на Икономическа полиция – ГДНП, НАП и ИААА. Проверките са реализирани на 31 януари и са разпоредени от главния секретар на МВР, съобщават от вътрешното министерство. При проверка на автошкола в Габрово е установено, че за изминалата 2018 г. през нея на обучение са преминали 194 кандидат-водачи, като всеки от тях е плащал по 350 лева за курса си и по 20 лева за явяване на изпит, а в същото време е отчетен оборот от близо 22 000 лева, което е наложило да се разпореди допълнителна проверка. Пак там сходна ситуация е констатирана и в пункт за технически прегледи, където е констатирано несъответствие между обявените цени, преминалите на преглед пътни превозни средства и декларираните пред НАП общи приходи. От пет обекта на територията на областите Силистра, Смолян, Пазарджик и Велико Търново е изискана допълнителна документация и към момента проверките там продължават.", "date": "2019.02.07", "title": " Засилени проверки в пунктове за технически прегледи и автошколи в цялата страна"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b0-%d0%b8%d0%bd%d1%82%d0%b5%d1%80%d0%b2%d0%b5%d0%bd%d1%86%d0%b8%d1%8f-%d1%89%d0%b5-%d0%b7%d0%b0%d0%ba%d0%be%d1%82%d0%b2%d0%b8-%d0%bc%d0%b0%d0%b4%d1%83%d1%80%d0%be/", "text": "Навремето една от най-продължително просъществувалите демокрации в Латинска Америка и страната с най-богати петролни залежи в света Венецуела, бе тласната до ръба на пълния срив, след дълги години на лошо икономическо управление, пълзяща корупция и растящ авторитаризъм на правителството на Николас Мадуро. Гладът и недохранването днес са масово разпространени. След години на безразсъдно печатане на банкноти, стойността на националната валута на Венецуела е практически нищожна. Хиперинфлацията достигна 1,3 млн. процента миналата година и може да прехвърли 10 млн. тази, според Международния валутен фонд. Над 3 млн. венецуелци вече са избягали от страната, като част от най-голямото преселване в историята на Латинска Америка, предизвиквайки хуманитарни кризи в съседните държави. На 23 януари президентът на САЩ Доналд Тръмп заяви, че „всички възможности са на дневен ред“, ако Мадуро реши да прибегне до сила, за да усмири протестите, които заливат страната последните седмици. Но перспективите за промяна на режима във Венецуела изглеждат нестабилни, особено ако идват с тласък от Вашингтон. И макар десетки държави да последваха примера на САЩ и да признаха опозиционния лидер Хуан Гуайдо за временен президент на страната, всички основания за тревога от последните американски ходове са на лице. Историята на опитите на САЩ в подмяната на режими в този регион и разпуснатият език на Тръмп заедно работят срещу интересите на опозицията, която все още е изправена пред доста сериозен съперник в лицето на Мадуро. Според „Уолстрийт джърнал“ Гуайдо е координирал с Вашингтон самообявяването си за президент, като част от усилията на САЩ и техните съюзници в Латинска Америка да изтласкат Мадуро от властта. Администрацията на Тръмп явно обсъжда смяната на режима в Каракас от доста време. През август 2017 г. Тръмп изненада Пентагона, обявявайки, че е разглеждан „военен вариант“ по отношение на Венецуела – твърдение, което после е повторил на няколко пъти пред редица разтревожени южноамерикански лидери седмици по-късно. През септември 2018 г. „Ню Йорк Таймс“ съобщи, че представители на администрацията на Тръмп са имали срещи с недоволни от управлението на Мадуро венецуелски военни офицери, за да обсъдят възможностите за преврат. Въпреки че в крайна сметка Вашингтон решава да не подкрепи заговорниците, Мадуро веднага яхна историята и продължи да обвинява САЩ за политическата нестабилност в страната си. Всичко това подчертава опасностите от разпуснатия език на администрацията на Тръмп, когато става въпрос за подмяна на режими. Докато американските официални лица виждат в смяната на Мадуро морално отговорна постъпка в отговор на хуманитарната криза във Венецуела, мнозина в региона са скептични относно намеренията на Вашингтон – и по разбираеми причини. Когато Мадуро предупреди поддръжниците си преди седмица: „никакво доверие на гринговците“, имаше предвид дългата история на намеси на САЩ в Латинска Америка, датиращи от времето на Доктрината Монро от 1823 г. Политиката на бронирания кръстосвач диктуваше американската дипломация и в първата част на ХХ век. Както отбеляза веднъж историкът Грег Грандин, „до началото на 1930 г. Вашингтон вече беше изпращал шест пъти американски бойни кораби в пристанища в Латинска Америка, беше завладял Куба и нахлул в Мексико (отново), Гватемала и Хондурас, беше водил продължителни партизански войни в Доминиканската република, Никарагуа и Хаити, беше анексирал Порто Рико и откъснал парче от Колумбия, за да създаде едновременно Панама и Панамския канал“. Академичната литература по въпросите на смяната на режими рисува доста негативна картина, що се отнася до перспективите за успех: Изследвания са доказали, че наложени от вън със сила режими не подобряват политическите и икономическите отношения между този, който се намесва, и този, който е обект на интервенцията. Много рядко водят до демокрация и независимо дали се водят открито или под прикритие, винаги увеличават възможността страната-обект да изпадне в гражданска война. *** Но съществуват и практически спънки пред надеждите на Вашингтон. За начало, признаването на Гуайдо само по себе си е малко вероятно да донесе някаква промяна. За никого не е новина, че САЩ искат да разкарат Мадуро, така че подкрепата за Гуайдо едва ли ще промени съществуващия баланс на силите между ключовите играчи във Венецуела. Същото важи и в международен план. Мадуро продължава да се ползва с подкрепата на външните си съюзници, най-вече Русия и Китай, които не само подсигуриха режима с милиарди в чуждестранни инвестиции, но могат и ефективно да блокират резолюции на Съвета за сигурност на ООН срещу Венецуела. Гуайдо заяви, че има нужда от подкрепата на три групи, за да успее: народът, международната общност и военните. От тези три верността на въоръжените сили е най-важна и, за съжаление на Гуайдо, най-трудна за получаване. Едновременно с това проучване от ноември 2018 г. показа, че едва 35 % от жителите на Венецуела гледат положително на свалянето на Мадуро с външна военна интервенция.   Методът: „проба-грешка“ Историята също ни дава малко поводи за оптимизъм. Това не е първият път, в който САЩ се опитват да подкопаят чуждестранен режим, посредством дипломатическо признаване на вътрешните му опоненти. Вашингтон отказа да признае избора на Мануел Нориега за негов приемник като президент на Панама след спорните избори през 1989 г. През 1990-те Вашингтон отказа да признае режима на талибаните в Афганистан. През 2011 г. тогавашният американски президент Барак Обама призна силите на опозицията в Либия за легитимен управник, докато полковник Муамар Кадафи още беше на власт. На следваща година призна и сирийската опозиция като единствен легитимен представител на народа на Сирия. Във всеки един от тези случаи използването от Вашингтон на дипломатическо признаване по себе си не направи нищо, за да отслаби де факто контрола на даденото правителство върху територията си и САЩ ескалираха в открити или под прикритие интервенции, за да предизвикат смяна на режима. Превод, със съкращения: „Труд“              ", "date": "2019.02.07", "title": " Военна интервенция ще закотви Мадуро\t\t\t"}
{"url": "https://trud.bg/%d0%be%d1%89%d0%b5-%d0%b5%d0%b4%d0%b8%d0%bd-%d0%b8%d1%82-%d0%b3%d0%b8%d0%b3%d0%b0%d0%bd%d1%82-%d0%b8%d0%b4%d0%b2%d0%b0-%d1%83-%d0%bd%d0%b0%d1%81/", "text": "Още един ИТ гигант стъпва на българския пазар – компанията Softline. Тя е една от 10-те глобални стратегически партньори на Microsoft. Основен фокус на компанията у нас ще бъдат облачните решения и сигурност, развитие на ИТ стратегията, управление на услуги – ИТ аутсорсинг, съобщиха от дружеството. Компанията разшири бизнеса си в Източна Европа през миналата година когато отвори офиси в Хърватия, Унгария, Румъния, Сърбия и Словения. Softline е сред лидерите в процесите на дигитална трансформация за клиенти от Северна и Южна Америка, Югоизточна Азия, Русия и Източна Европа. Приходите на компанията за 2017 г. са над 1,19 млрд. долара, със среден ръст на продажбите от над 30% през последните 10 години.", "date": "2019.02.07", "title": " Още един ИТ гигант идва у нас"}
{"url": "https://trud.bg/%d0%bf%d0%b0%d0%ba-%d1%81%d0%b8-%d0%bc%d0%b5%d1%80%d1%8f%d1%82-%d1%80%d0%b0%d0%ba%d0%b5%d1%82%d0%b8%d1%82%d0%b5/", "text": "Въпросът е кой пръв ще банкрутира С излизането на САЩ, а след това мигновеното напускане и на Русия на ДРСМО продължаваме поредицата от събития, които ясно говорят за кардиналната промяна, в която е навлязъл светът ни. След прекратяването на участието на САЩ в редица международни търговски споразумения като Транстихоокеанското и Трансатлантическото, търговските войни с Европа и Китай, излизането от редица международни политически организации като ЮНЕСКО, Парижкото споразумение и непризнаване на решения на Международния наказателен съд, дойде ред и на последните и най-важни военно-политически договори. Същността на този Договор (Intermediate-Range Nuclear Forces Treaty), подписан още през 1987 г. между Съединените щати и Съветския съюз, се заключаваше в премахването на ядрените и конвенционалните наземни балистични и крилати ракети със среден и малък радиус от 500 до 5500 км. По силата на същия от Европа са изведени и унищожени 2692 ракети – 846 от САЩ и 1846 от Съветския съюз. С прекратяването му приключва поредицата от договори, задаващи рамката на световната сигурност и осигуряващи прозрачност в действията на противниковата страна и възможност за мониторинг, взаимни инспекции и контроли за изпълнението. Такива бяха Договорът за ограничаване на системите за противоракетната отбрана (ПРО), подписан през 1975 г., същият беше денонсиран от президента Буш през 2003 г. Договорът за ограничаване на обикновените въоръжени сили в Европа (ДОВСЕ), денонсиран от Русия през 2007 г. Към настоящия момент като сдържащ остана единствено Договорът за стратегическите настъпателни въоръжения, известен като START-1-2-3 (СНВ -1-2-3 за РФ), но и там въпросът е на време. Третата фаза на този договор изтича и ако не стартират преговори тази година, на практика той от 2021 г. ще се самоанулира. Това което предстои, се нарича нова надпревара във въоръжаването. На привържениците на тезата, че тези договори са били архаични, вече не отговаряли на предизвикателствата на съвремието, трябва да се припомни как се стигна до тях и обстановката на предишната надпревара във въоръжаването. От момента когато СССР през 50-те години създава първата междуконтинентална балистична ракета с радиус 8000 км, започва истинска психопатична истерия. Само за десетина години в двете суперсили са натрупани около 30 000 ядрени бойни заряда. Започва противопоставяне във всяка точка на Земята. През 50-те е войната в Корея и двете държави са пред първата си ядрена криза. Американските и съветските пилоти водят истински въздушни операции в корейското небе, включително с авиоудари по летищата за базиране. Стига се дотам, че командващият генерал Маккартър не издържа психически и представя на американския президент план за нанасяна на ядрени удари по градовете на СССР и Китай. Моментално е отзован от командването, но напрежението се запазва. Само след няколко години е Карибската криза. Тогава в отговор на разположените в Италия и Турция американски ядрени ракети, СССР прехвърля на Куба ракети Р-12 със среден радиус 2200 км. Свалят се американски самолети, светът е пред реална заплаха от апокалипсис. В разгара на кризата една от съветските подводници аварира и изплува на повърхността, снаряжена с 4 ядрени ракети в пълен боекомплект с въведени кодове за пуск и координати на целите. Точно тези авантюристични ходове карат непримиримите врагове да изработят поредица от договори , които да създадат системата за сигурност, която е доказано работеща. За близо половин век няма подобни инциденти. Поводът за сегашната ситуация са отправените взаимни и от двете страни обвинения в скрито нарушаване на ДРСМО. От страна на САЩ обвиненията са свързани с това, че РФ е разработила крилата ракета 9М729, която според американските специалисти представлява наземен вариант на 3М14, крилатата ракета с морско базиране „Калибр – НК“. Освен това бойният радиус надвишава 500 км, нещо което е нарушение на Договора. Американският посланик в Москва огласи данни за проведени пускови изпитания и траектория на полета, надвишаващ ограниченията. От руска страна най-големи опасения представляват пусковите установки ПУ на наземния елемент на ПРО на САЩ „Aegis Ashore“ в Румъния в района на Девисеу и в Полша в село Редзиково. На тези съоръжения могат да бъдат поставяни универсалните стартови контейнери Mk 41 VLS, които са взаимозаменяеми както с противоракетната SM-3 Block IB, но също така и с крилатите ракети AGM-158C LRASM и „Tomahawk“, които имат радиус 2000 км и също са нарушение в този вариант. Като се има предвид, че договорът за ПРО вече е невалиден, не могат да се правят инспекции и никой не знае какво оръжие е разположено там. Вторите претенции са, че САЩ под прикритието на ракетите-мишени разработват балистични ракети със среден и малък обсег и трета точка обхваща широката гама от американски бойни безпилотни средства, които могат да носят ракетно-бомбено въоръжение и покриват целия радиус от 500-5000 км и реално са крилати ракети. Американският президент изтъкна и още една причина за напускането на ДРСМО от страна на САЩ, а именно наличието на такива оръжия в други държави, които не са страна по договора. Директно беше посочен Китай. Отправи покана към Китай също да се присъедини към едни преговори за нов договор. Това е трудно обяснимо като тактически ход, защото нищо не пречи на Китай, както и другите държави с такова оръжие като Индия, Пакистан, Иран, Израел, КНДР да бъдат поканени да се включат и без да се денонсира старият, а сега се създаде усещане за несигурност в поетите ангажименти. Има и още една сериозна причина, а именно, че САЩ на практика искат едностранно пълно разоръжаване от изброените по-горе държави. За Китай от този тип са ракетите DF-11, 15, DF-3A,21 и най-новата ракета DF-26. Унищожаването им е равно на загуба на 1/2 от ракетния арсенал. Нито една от тези ракети не могат да достигнат територията на САЩ, но са важен аргумент в регионалната надпревара. Китай няма едностранно да унищожи своите ТР и ОТР ракети, ако това не стори Индия, с която имат гранични конфликти. Индия няма да го направи, ако същото не е валидно за Пакистан, също притежаващ такива ракети и воюващ с Индия. Иран няма да го направи, докато същото не стори Израел и така кръгът се затваря. За това и във вчерашното предложение на Тръмп в речта пред Конгреса за изготвянето на един нов ДРСМО звучаха по-скоро пожелателни, отколкото реалистични призиви. Последва и изявлението на Русия, че ще отговори незабавно и огледално и няма да участва в никакви нови инициативи за този тип оръжия. В действителност истината е някъде по средата. Когато е подписван ДРСМО през 80-те, САЩ са имали безспорно преимущество в разработката на крилатите ракети „Томахоук“ с морско и въздушно базиране, както и в развитието на височинните и с голям радиус на действие бойни безпилотни самолети и това е давало известно превъзходство и успокоение. С излизането на САЩ от Договора за противоракетна отбрана ПРО, Русия вижда реално заплаха за сигурността на ядрения си арсенал за отговор и започва ускорено превъоръжаване и разработване на системи както за преодоляване на ПРО, но и такива, влизащи в ограниченията по ДРСМО, но имащи голям потенциал за усъвършенстване и разширяване на бойния им радиус. След успешното използване на руските крилати ракети „Калибър“ в Сирия от морски кораби, подводници и самолети вече е видно, че преимуществото на САЩ в тези системи е преодоляно. Нещо повече, Русия успешно демонстрира наличието на хиперзвуково оръжие със среден обсег „Кинжал“ и 10 пъти скоростта на звука и стратегически хиперзвуков блок „Авангард“ за междуконтиненталните ракети със скорост 20 пъти звуковата. Това изпреварване принуждава американското ръководство да търси начини за ограничаване на руската военна програма, докато преодолее изоставането. Един от тях е надпреварата във въоръжаването и отделяне на огромни средства за военни програми с основна цел довеждането на противниковата страна до икономически колапс и приемане на условия на де-факто капитулация, нещо което стана със СССР. Но както не можете да влезете два пъти в една и съща река, така и ситуацията вече в света е различна. Пазарите са глобални, Китай произвежда всичко и най-много от всички, а това ще го сближи с Русия, но най-вече на хоризонта се задават освен новата спирала на надпреварата във въоръжаването и тази на новата финансова криза и тук въпросът е не кой пръв ще бъде матиран, а кой пръв ще банкрутира.        ", "date": "2019.02.07", "title": " Пак си мерят ракетите\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%82%d1%8a%d1%80%d1%81%d0%b8-%d0%b8%d0%bd%d1%81%d1%82%d1%80%d1%83%d0%ba%d1%82%d0%be%d1%80/", "text": "Община Благоевград обявява свободни позиции за инструктори за въжен парк, намиращ се в местността „Бачиново“.  Документи се подават в кабинет 429 в сградата на Община Благоевград до 1 март 2019 година. Необходимо е да бъде представена автобиография от съответния кандидат. Също така кандидатите трябва да имат поне завършено средно образование. Не се изискват трудов стаж и професионален опит. Предвид естеството на работа е желателно кандидатите да бъдат в добра физическа форма. Основната дейност на инструкторите в парка е да дават указания за безопасността на всеки един посетител, както и да следят за сигурността на ползвателите. Процедурата по подбора на кандидата ще се извърши по документи и събеседване. За провеждане на събеседването кандидатите ще бъдат допълнително уведомени. Паркът беше открит през есента на 2014 година. Атракцията е единствена по рода си в региона и представлява ред от въжени препятствия, които стимулират бързина, смелост, сръчност, ловкост и съобразителност. Въжен парк е място за забавление и спорт, с кръгове, предназначени за различни възрастови групи. Всички съоръжения отговарят на европейски стандарт за качество и сигурност. Ежедневно се проверява тяхната надеждност и сигурност.", "date": "2019.02.07", "title": " Община Благоевград търси инструктори за въжения парк в местността „Бачиново“"}
{"url": "https://trud.bg/1308-%d0%bf%d0%b0%d1%86%d0%b8%d0%b5%d0%bd%d1%82%d0%b8-%d0%bb%d0%b5%d0%ba%d1%83%d0%b2%d0%b0%d0%bd%d0%b8-%d0%b7%d0%b0-%d0%b3%d0%be%d0%b4%d0%b8%d0%bd%d0%b0-%d0%b2-%d0%bf%d1%8a%d1%80%d0%b2%d0%be-%d0%b2/", "text": "Общо 1308 пациенти са преминали за година през Първо вътрешно отделение на болницата в Горна Оряховица. В сравнение с предходната 2017 година те са с 61 повече. Това съобщи д-р Йорданка Друмева, началник на отделението. Звеното, което е с три сектора, най- много са лекуваните в гастроентерологичния сектор – 631, следвани от пациентите от нефрологичния сектор – 480, а 193 са били хоспитализираните с пневмонии в общия терапевтичен сектор. От болестите на горния и долния гастроентерологичен тракт, най- масовите диагнози през 2018 г. с били хроничните гастрити, язвите на стомаха и дванадесетопръстника, хроничните и улцерозни колити, следвани от езофагитите и доброкачествени, и злокачествени заболявания на стомаха и дебелото черво. От 480 пациенти с нефрологични заболявания, медиците са лекували болни от остър и хроничен пиелонефрит и от бъбречно -каменна болест. Останалите 198 пациенти са лекувани от пневмонии. „Извършени са 1882 ехографии на пациенти от всички отделния на стационара. Кабинетът е оборудван със съвременен 3D апарат за диагностично изследване на коремни органи и повърхностни структури (щитовидна жлеза и млечни жлези) и с възможност за доплерово изследване на съдове“, информира д-р Друмева. За периода са извършени общо 1000 ендоскопски процедури в специализирания кабинет. В кабинета са извършени и 46 полипектомии, регистрирани са 50 злокачествени новообразувания, като най- много – 32 на брой, са на дебелото черво, следвани от тумори на стомаха, панкреаса и черния дроб. Отделението разполага с 24 легла за трите сектора. Използваемостта на леглата за миналата година е била  72,1%, като най- висока е била за гастроентерологичния сектор – 81,46%, следвана от нефрологичния сектор – 71,35% и от общия терапевтичен сектор – 60%. Със РЗОК в отделението работят по девет клинични пътеки. Първо вътрешно отделение е едно от водещите в МБАЛ по брой преминали пациенти, използваемост на леглата и постъпления от клинични пътеки. За 2018 г. са обслужени пациенти от общините Горна Оряховица, Лясковец, Велико Търново, Елена, Златарица и Лясковец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.07", "title": " 1308 пациенти лекувани за година в Първо вътрешно отделение на болницата в Горна Оряховица\t\t\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%b5-%d0%b3%d0%be%d1%82%d0%be%d0%b2%d0%b0-%d0%b4%d0%b0-%d0%bf%d0%be%d0%bc%d0%be%d0%b3%d0%bd%d0%b5-%d0%bd%d0%b0-%d1%81%d0%b0%d1%89-%d0%b2-%d0%bf%d1%80%d0%b5%d0%b3/", "text": "Русия предложи помощ на САЩ в преговорите с талибаните за изтеглянето на американските войски от Афганистан, обяви външното министерство в Москва, предаде РИА Новости. Коментарът на външнополитическото ведомство бе направен след двудневната афганистанска конференция в Москва на 5-6 февруари. На нея представител на талибаните заяви, че със САЩ не е съгласуван точен срок за изтегляне на бойците на САЩ от азиатската страна и че дискусиите за това продължават. Това бе потвърдено и от руското МВнР. На конференцията в Москва бивш съветник на афганистанския президент по националната сигурност съобщи, че талибаните са изразили готовност за борба с „Ислямска държава“, които засилват влиянието си в Афганистан, информира БНР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.07", "title": " Русия е готова да помогне на САЩ  в преговорите с талибаните"}
{"url": "https://trud.bg/%d1%8e%d0%bd%d0%ba%d0%b5%d1%80-%d0%bf%d1%80%d0%b5%d0%b4-%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d1%81%d0%b4%d0%b5%d0%bb%d0%ba%d0%b0%d1%82%d0%b0-%d0%b7%d0%b0-%d0%b1%d1%80%d0%b5%d0%ba/", "text": "Сделката за британското напускане на ЕС не може да бъде променяна. Това предупреди председателят на Европейската комисия Жан-Клод Юнкер британската премиерка Тереза Мей. На среща в Брюксел двамата лидери се споразумяха за нови преговори преди края на февруари, предаде Ройтерс. АСъщо така, Юнкер е уточнил, че могат да бъдат внесени промени в документа, свързан с бъдещите отношения на Великобритания с ЕС, който върви към споразумението. Мей е представила различни варианти, с които да отговори на безпокойството в британския парламент във връзка с ирландската граница. „Преговорите бяха проведени в духа на съвместна работа за постигане на методично напускане на ЕС“, каза говорителят на Юнкер Маргаритис Схинас. Той допълни, че Европейският съюз е готов да работи още върху придружаващата декларация за бъдещите отношения с Великобритания. Междувременно стана ясно, че дебат в британския парламент за Брекзит е насрочен за 14 февруари. На свой ред германската канцлерка Ангела Меркел заяви, че решение на проблема с избягването на „твърда“ ирландска граница може да бъде намерено и без предоговаряне на вече постигнатата сделка.", "date": "2019.02.07", "title": " Юнкер пред Тереза Мей: Сделката за Брекзит не може да бъде променяна"}
{"url": "https://trud.bg/18-%d0%bf%d1%80%d0%b5%d0%bf%d0%b8%d1%81%d0%ba%d0%b8-%d0%b7%d0%b0-%d0%ba%d0%be%d1%80%d1%83%d0%bf%d1%86%d0%b8%d1%8f-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be-%d0%b7%d0%b0-%d0%b3%d0%be/", "text": "Шуменската полиция е извършила проверки по 18 преписки с данни за корупция през м.г. По 14 от тях са събрани достатъчно данни за извършено престъпления и са образувани досъдебни производства, а по останалите работата продължава. Това съобщи зам.шефът на ОДМВР-Шумен комисар Тодор Енчев по време на Областен обществен съвет за превенция и противодействие на корупцията в четвъртък. Три от досъдебните производства са били за предлагане подкуп на пътни полицаи. Седем престъпни деяния са извършени от длъжностни лица в кръга на службата им. Установено е съставяне на официални документи от длъжностни лица от общински администрации. През м.г. са образувани и две досъдебни производства срещу длъжностни лица от здравеопазването. Водени са и досъдебни производства за безстопанственост и за присвояване. Запазва се високият относителен дял на корупцията в държавната и местна администрация, сочи анализът на данните. Прави впечатление и ниският дял разкрити престъпления, свързани с обществени поръчки. „Действащото в момента законодателство и недостатъчно ефективните способи за борба с корупцията, предвидени в НК, до голяма степен затрудняват работата на правоохранителните органи по противодействие, разкриване и превенция на корупционните престъпления и в частност на подкупа, като основно и обществено значимо деяние“, посочи комисар Енчев.", "date": "2019.02.07", "title": " 18 преписки за корупция в Шуменско за година"}
{"url": "https://trud.bg/%d0%bf%d1%80%d0%be%d1%84-%d0%bc%d0%b8%d1%85%d0%b0%d0%b8%d0%bb-%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-4/", "text": "Мандатът на ЦИК изтича на 21 март. В Изборния кодекс е записано, че мандатът на комисията е пет години, а процедурата по избор на нова започва не по-рано от три месеца и не по-късно от края на мандата. От БСП поискаха да се спази закона, а от ГЕРБ отговориха, че сегашните членове са натрупали опит и не е добре да бъдат сменяни. Питаме проф. Михаил Константинов за казуса ЦИК, по който спорят управляващи и опозиция. Разговаряме и за поредните промени в Изборния кодекс в „12 без 5“. – От БСП поискаха незабавно избиране на Централна избирателна комисия (ЦИК). От ГЕРБ се аргументираха, че членовете на сегашната имат опит. Може ли опитът да бъде по-съществен, по-важен от закона, проф. Константинов? – Правилното решение в случая е да се избере нова Централна избирателна комисия, която обаче може да включва практически целия сегашен състав. – Защо? – Членовете на Централната избирателна комисия не са като членовете на Конституционния съд, които имат право на един мандат. Членовете на ЦИК могат да имат и втори мандат. – Тогава какъв е проблемът да не се спази законът, който казва, че мандатът е пет години? – Аз смятам, че БСП иска да смени някои от своите членове, което не пречи да го направи, ако има нов избор. Това е проблемът на БСП. Впрочем, да припомня, че настоящият състав на Централната избирателна комисия е избран по времето на мандата на премиера Пламен Орешарски, когато БСП беше на власт. Но вижте, проблемът не е в това. ЦИК е високо професионален орган. Хората там се научиха какво е това да се правят избори. Към тяхната работа няма никакви забележки и действително е правилно, да бъдат преизбрани членове от сегашната ЦИК. Сега ще бъде абсурд да избираме напълно нов състав, защото трябват една-две години, докато хората усвоят нещата. Това е високо професионална и специфична работа. Казвам го като бивш член на ЦИК в продължение на двайсет години. Сегашната ЦИК е професонална и трябва да бъде запазен нейният състав. Разбира се, ако нейните членове искат и ако партиите са съгласни да не ги сменят. – Още веднъж. Трябва ли да бъде изпълнен законът? – Законът винаги трябва да бъде изпълняван. Моето становище е, че трябва да бъде избрана нова ЦИК, като тази нова ЦИК може да включва колкото трябва от старата ЦИК. – Добре, обяснете защо е толкова важно членовете на ЦИК да са натрупали опит. – На хората, които си задават този въпрос, пък и на вас, ще предложа да погледнете основния документ, по който работи ЦИК. Този основен документ се нарича Изборен кодекс. Просто го погледнете, за да видите за какво става въпрос. – Нима допускате, че не съм погледнала този документ? – Не, не! Просто това, първо, е много сложен документ, а и изборната практика винаги обогатява закона. ЦИК има взети принципни решения, има практики. Когато съм бил член на ЦИК, се е налагало младите членове да ги обучаваме месеци наред. – Колко време е нужно, за да бъде обучен един млад член на ЦИК? – Трудно ми е да отговоря. Зависи от хората. Ако са опитни юристи, ако имат някакъв опит с изборна практика – примерно в районни комисии… Но според мен поне половин година трябва, за да може един нов член да навлезе в материята. Но нека да подчертая, че за тази половин година те трябва да произведат два избора. Първият е сравнително лесен – евроизборите. Най-лесни са президентските, после са евроизборите, след това са парламентарните, а най-трудни са местните избори. Местните избори са кошмар. – Може ли една неопитна Избирателна комисия да предизвика хаос и да доведе до опорочаване или до анулиране на избори? – Най-важното в изборния процес е доверието в получения резултат. Ако в едни избори няма доверие, е по-добре да не ги правим. Това е аксиома. Изборите се правят, за да има плавен трансфер на властта, за да може новата власт, която е избрана да има известно доверие в обществото. Ще повторя едно принципно правило в демокрацията, което никъде няма да го прочетете, защото не е политически коректно. Власт се сменя по два начина: с бюлетини или с калашници. Ние, слава Богу, сме избрали бюлетините. А какво означава да се свали власт с калашници, ще видим в скоро време във Венецуела. – Да се върнем обратно от калашниците към ЦИК. Не е ли абсурдно, че законодателят така е направил правилата за избор, че в изборната комисия могат да се добавят членове, но не могат да се вадят? – Вижте какво, това буквално може да се случи само, ако междувременно има предсрочни парламентарни избори… – … Или европейски… – … Да, и се появят нови политически партии. Тогава трябва да се промени ЦИК с добавяне на представители на нови партии, които са влезли в НС или са спечелили мандати в Европарламента. И сега, като на всеки пет божи години има евроизбори, може да се появи нов политически играч и той ще има право на представител в ЦИК. Не е толкова страшно – нови двама-трима участници в комисията. От друга страна – представители в избирателните комисии на различните политически сили е гаранция за взаимно доверие. Партиите не си вярват една на друга. Опозицията не вярва на управляващите и обратното. За да се намали това недоверие, всяка политическа сила трябва да изпрати свой представител в органа, който прилага Изборния кодекс. Това е ЦИК и цялата изборна администрация. По време на избори ЦИК става най-важният орган на държавата. – Какво мислите за следното. Изглежда отново се правят промени в Изборния кодекс в дванайсет без пет. БСП заплаши, че ще сезира Венецианската комисия. Какви могат да бъдат последствията за България? – Нека да е ясно, че Венецианската комисия дава само препоръки. Становищата й не са задължителни, а препоръчителни. Едно от тези предложения е 6 месеца преди изборите да не се променят изборните закони. За съжаление, обаче, това винаги се нарушава и това е упрек към нашите депутати. Те трябва да се научат, че когато изборите не са предсрочни, тогава 6 месеца преди известната дата не трябва да се пипат изборните правила. Датата 26 май е ясна още от миналата година, когато Европейският съюз обяви датите 23-26 май. Почти всички държави в ЕС избраха 26 май. Съгласен съм, че са нарушени предложенията на Венецианската комисия, но те са императивни. – Това означава ли, че е по-добре сега депутатите да се откажат за пореден път от това да бърникат в Изборния кодекс? – Да, трябва да се откажат. Единственото, което трябва да направят, е да кажат ясно, че няма да има машинно гласуване. Първата причина е, че няма земна сила, която да докара и да сертифицира 12 500 машини и да обучи 12 000 комисии как да работят с тях. По втората причина искам да напомня на всички, включително на президентската администрация, да си направи справки и види, че в Европа машинно гласуване няма. В някои области на Белгия, но другаде, няма. Всички, които имаха машини за гласуване, ги изхвърлиха – Холандия, Ирландия, в Германия тотално забраниха този тип гласуване. В света машинно гласуват Индия, Бутан, Филипините, Венецуела и Бразилия. Ако машинното гласуване е толкова хубаво, как няма нито една европейска държава, която да го практикува? Интернет гласуване също няма в Европа, с изключение на Естония и три кантона в Швейцария. – И все пак в Изборния кодекс това е записано? – Затова трябва да има предложение, което да бъде компромисно – до 1000 машини. Не може в села, където има 5 баби, където е трудно достъпна местност, да бъде качена машина. Не може и да очакваме, че комисията, която се състои от същите тези баби, ще знае какво да прави с машината. – Едно от предложенията е да отпаднат номерата пред партиите. – Това не е правилно, защото много хора са по-слабо грамотни и по-слабо виждащи и номерата ги ориентират. Опитът с падането на номерата го играхме през 1999 година и имахме кошмарен брой недействителни гласове. Правилно е да се направи, така, че номерата на партиите и преференциалните номера да не съвпадат. Ако отпаднат номерата е вероятен удар към ДПС, но е насочено и към български възрастни избиратели. Има баби, които едва виждат и се ориентират по числата. Така, че моля депутатите да запазят номерацията без да има съвпадения с преференциалната. – Друго предложение е за въвеждане на активна регистрация. – Активната регистрация трябва да започне да се прави. Има 1 млн. имена в списъците, зад които не стоят избиратели и те трябва да се изчистят със закон. – Какъв е начинът да се направи активната регистрация – всеки да декларира, че ще гласува или има друг начин? – Всеки трябва да декларира, че ще гласува – може и по интернет, може лично или по пощата. Има и друг вариант – да се оставят в списъка само гласувалите на минали избори. После, който отиде да гласува, бива записван и т.н. Това е мекият вариант, твърд вариант има във Франция – който не се регистрира през тази година, другата година не може да гласува – справка госпожа Саркози. – Последните социологически проучвания показват, че има изравняване на рейтингите между ГЕРБ и БСП, възможно ли е да вкарат еднакъв брой евродепутати? – Възможно е всичко, което не противоречи на законите на физиката. Аз отговарям за преброяването и обработката на изборните резултати в България, следователно аз не мога да кажа коя партия ще победи и с колко. Предсказанията сочат известно изравняване на силите. – От какво ще зависят резултатите на евроизборите, активността ли ще бъде водещият фактор? – Резултатите ще зависят от волята на българския народ. Например има партии, които показват по-висок резултат, отколкото на парламентарен избор, защото са с по-висок мобилизационен потенциал. Нашият гост  Проф. Михаил Константинов е роден на 5 март 1948 г. в София.  През 1986 г. става доктор по математика в Института по математика и механика към БАН.  Заместник-ректор на УАСГ от 1999 до 2003 г.  Член на Централните избирателни комисии за парламентарни, европейски, президентски и местни избори от 1991 до 2011 г. Почетен гост и лектор в университети в Англия, Германия и Франция. Съветник на Организацията за сигурност и сътрудничество в Европа; сътрудник на Международната фондация за избирателни системи; координатор на ЕС за България по електронно гласуване. Преподавател в Университета по архитектура, строителство и геодезия. Автор на 600 научни труда и 40 книги по математика и теория на управлението.  Председател на Съвета на директорите на „Информационно обслужване” АД.        ", "date": "2019.02.07", "title": " Проф. Михаил Константинов пред „Труд“: Като харесват тази ЦИК, да си я преизберат\t\t\t"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%bd%d0%b8%d1%8f-%d0%bc%d0%b0%d1%80%d0%b8%d1%86%d0%b0-%d1%82/", "text": "Трудно ни е на тази сцена, но имаме потенциал – заяви Иван Петков, треньор на волейболния „Марица“. – Знаехме, че ще са силни на сервис и ще имаме проблеми. Добре играхме на атака, те в защита. Но това са нашите възможности, не мога да не бъда недоволен.  Пловдивчанки остават без победа в Шампионската лига, след като паднаха при гостуването на ВакъфБанк (Истанбул) с 0:3 (-19, -17, -19). Нашите са последни в групата и без шансове да продължат. Съперничките им са еднолични лидерки с 4 победи от 4 срещи и почти сигурно са на четвъртфинал.  В следващия мач „Марица“ приема френския „Безие“ на 20 февруари.", "date": "2019.02.07", "title": " Треньорът на волейболния „Марица“:  Трудно ни е  на тази сцена"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d0%be%d1%82%d0%b7%d0%be%d0%b2%d0%b0-%d0%bf%d0%be%d1%81%d0%bb%d0%b0%d0%bd%d0%b8%d0%ba%d0%b0-%d1%81%d0%b8-%d0%be%d1%82-%d1%80%d0%b8%d0%bc/", "text": "Франция отзова посланика си от Рим за консултации, след като Париж определи като безпочвени атаките на италианските политически лидери през последните месеци и призова Италия да се върне към „по-приятелска позиция“, предаде „ Френското външно министерство обяви в свое становище, че страната от няколко месеца е мишена на повтарящите се безпочвени атаки и нечувани становища. Ведомството подчерта, че италианските нападки са без прецедент от Втората световна война насам. „Да имаш различия е едно, но манипулиране на отношенията за предизборни цели е друго нещо“, подчертаха от министерството. От месеци френският президент Еманюел Макрон е обект на атаки от страна на двамата италиански вицепремиери и коалиционни съюзници Матео Салвини и Луджи ди Майо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.07", "title": " Франция отзова посланика си от Рим"}
{"url": "https://trud.bg/%d0%b4%d0%b2%d0%be%d0%b5%d0%bd-%d1%83%d0%b1%d0%b8%d0%b5%d1%86-%d0%be%d1%81%d1%8a%d0%b4%d0%b5%d0%bd-%d0%bd%d0%b0-%d1%81%d0%bc%d1%8a%d1%80%d1%82-%d0%bf%d1%80%d0%b5%d0%b7-80-%d1%82%d0%b5-%d1%81%d0%b5/", "text": "Смъртник, осъден за зверско убийство на брат и сестра през 80- те, в четвъртък бе осъден за блудство. Окръжен съд – Бургас наложи наказание: 9 години и 4 месеца затвор за Иван М., подсъдим за блудствени действия. Той е обвинен за това, че през юни миналата година, в комплекс „Меден рудник“, три пъти блудствал с ненавършило 14- години момиченце. Иван М. трябва да заплати на гражданския ищец М. Д., чрез нейните родители и законни представители, сумата от 4 000 лв., представляващи обезщетение за претърпените от пострадалата неимуществени вреди. През 1988 година Иван М. бил осъден на смърт заради убийството на двама души- брат и сестра в Сливен. Той харесвал жената, но тя му отказала, за което брат и я подкрепил. Иван побеснял и ги убил зверски. За това получил смъртна присъда, но бил помилват през 1990 година, съобщиха от прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.07", "title": " Двоен убиец, осъден на смърт през 80-те,  сега ще лежи за блудство"}
{"url": "https://trud.bg/%d0%b1%d0%b5%d0%b7-%d0%bc%d0%b8%d1%85%d0%b0%d0%b9%d0%bb%d0%be%d0%b2-%d0%b2-%d0%b8%d0%b7%d0%bf%d1%8a%d0%bb%d0%ba%d0%be%d0%bc%d0%b0-%d0%bd%d0%b0-%d1%83%d0%b5%d1%84%d0%b0/", "text": "Борислав Михайлов повече няма да е в изпълкома на УЕФА. Президентът на футбола ни влезе в управленското тяло по време на управлението на Мишел Платини. Остана и след като Александър Чеферин беше избран за негов наследник. На 43-конгрес на УЕФА в Рим Михайлов получи 22 гласа. Кандидатстваха 10 души за осем места. За първи път има жена в лицето на французойката Флоранс Хардауин. А в могъщия кръг влезе албанецът Арман Дука. За разлика от предишните години изпълкомът е съставен от девет души – осем члена и президента Чеферин, а не от 16. Останалите членове са Шандор Часни (Унгария), Фернандо Гомеш (Португалия), Йеспер Кристиансен (Дания), Андрей Павленко (Украйна), Луис Рубиалес (Испания) и Давор Шукер (Хърватия). След преизбирането си Чеферин обяви, че „футболът има уникален шанс да се преобрази за добро“. УЕФА е направила сериозно предупреждение към всички клубове да спазват. Чеферин даде и сериозен шанс на Балканите включително България за домакинство на Мондиал 2030. Ние обявихме намерение да се кандидатираме. Словенецът обяви, че Европа трябва да е домакин на световното първенство. Турнирите през 2022 и 2026 г. са съответно в Катар и Северна Америка. УЕФА е направила сериозно предупреждение към всички клубове да спазват финансовия феърплей и че за никой няма да има милост. Жълтият картон е на първо за „Манчестър Сити“ и „Пари Сен Жермен“, които нарушават правилата с многомилионните си трансфери.", "date": "2019.02.07", "title": " Без Михайлов в изпълкома на УЕФА"}
{"url": "https://trud.bg/%d0%bf%d0%b0%d0%ba%d0%b5%d1%82%d1%8a%d1%82-%d0%bc%d0%be%d0%b1%d0%b8%d0%bb%d0%bd%d0%be%d1%81%d1%82-%d0%bd%d1%8f%d0%bc%d0%b0-%d0%b4%d0%b0-%d0%b1%d1%8a%d0%b4%d0%b5-%d0%b3%d0%bb%d0%b0%d1%81%d1%83/", "text": "Пакетът „Мобилност“ 1 няма да влезе в пленарната зала на Европейския парламент и през февруари. Това стана ясно след приключилото днес заседание на ръководството на Европейския парламент, съобщава БНР. Така се увеличават шансовете пакетът да не бъде разгледан до края на мандата на този Европейски парламент. През януари български превозвачи протестираха в Брюксел, когато транспортната комисия на Европарламента гласува някои поправки в пакета. Според протестиращите се прави опит транспортният бизнес в Източна Европа да бъде унищожен.", "date": "2019.02.07", "title": " Пакетът „Мобилност“ няма да бъде гласуван през февруари в Европарламента"}
{"url": "https://trud.bg/%d0%b1%d0%b0%d0%bb%d0%ba%d0%b0%d0%bd-%d0%b7%d0%b0%d0%bf%d0%be%d1%87%d0%b2%d0%b0-%d1%81%d1%80%d0%b5%d1%89%d1%83-%d0%b8%d0%b7%d1%80%d0%b0%d0%b5%d0%bb%d1%86%d0%b8-%d0%b2-%d0%bf%d0%bb/", "text": "Баскетболистите на „Балкан“ започват срещу израелския „Апоел“ (Холон) първото си участие в плейофите на турнира за купата на ФИБА. Жребият бе теглен в Мюнхен. Съперниците на ботевградчани отпаднаха от Шампионската лига, като имаха баланс от 7 победи и 7 загуби. А в първенството на страната в момента са лидери с 13 успеха и 4 поражения. „Апоел“ (Холон) е един от първите отбори, в които е започнала кариерата на легендата Пини Гершон, бивш селекционер на националния ни отбор. Първият двубой е на 6 март, а реваншът на 13-и в Ботевград.  Шампионът на България „Левски Лукойл“ обаче не успя да се класира за топ 16 на турнира. Момчетата на Константин Папазов останаха последни в групата с две победи и 4 загуби.", "date": "2019.02.07", "title": " „Балкан“ започва срещу израелци в плейофите на ФИБА"}
{"url": "https://trud.bg/%d0%b7%d0%b0-15-%d0%b8-%d0%bf%d1%8a%d1%82-%d1%81%d0%b8%d1%82%d0%b8-%d0%b2%d0%ba%d0%b0%d1%80%d0%b0-%d1%81-%d0%bf%d1%8a%d1%80%d0%b2%d0%b8%d1%8f-%d1%81%d0%b8-%d1%82%d0%be%d1%87%d0%b5/", "text": "Аймерик Лапорт вкара първия гол за „Манчестър Сити“ при победата с 2:0 над „Евертън“, която изстреля шампионите на първо място във Висшата лига. За 15-и път през сезона „гражданите“ вкараха гол с първия си точен удар към вратата на съперника. По-късно и Габриел Жезус се разписа, за да узакони успеха. 15-те гола от първи удар са с шест повече от всеки друг тим във Висшата лига. Останалите най-добре реализиращи ситуациите си отбори са „Челси“, „Кристъл Палас“, „Манчестър Юнайтед“ и „Уотфорд“ – девет пъти техните първи положения са носили гол. Абсурдно феновете на „Евертън“ се радваха на загубата. В социалните мрежи летяха съобщения в стил „Борихме се геройски, но накрая паднахме. Сори, „червените“!“ Обръщението е към градския съперник „Ливърпул“, който за първи път през годината е втори в класирането, но и с мач по-малко. „ Преди един месец можеше да изоставаме с 10 точки, така че ситуацията сега е добра – каза Пеп Гуаридола, треньорът на „Сити“. – Преди три дни можеше да сме и на седем дистанция. Тези седмици са урок към футболистите ми – опитвайте винаги да победите, защото нещата се променят в живота. За титлата се борят много отбор, не само ние и „Ливърпул“.“ „ Сити“ вече се готви за ново дерби – в неделя у дома срещу „Челси“, от който вече загуби като гост.", "date": "2019.02.07", "title": " За 15-и път „Сити“ вкара с първия си точен удар"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b4%d0%b0-%d1%81%d0%bf%d1%80%d0%b5%d0%bc-%d0%b4%d0%b0-%d0%b2%d1%82%d1%8a%d0%bb%d0%bf%d1%8f%d0%b2%d0%b0%d0%bc%d0%b5-%d0%bd%d0%b0/", "text": "„Ромите могат да бъдат интегрирани успешно в обществото, само ако имат нужното образование и им създадем трудови навици. И най-важното – ако спрем да им втълпяваме, че имат само права. Те трябва да разберат, че имат и задължения към българската държава“. Това заяви пред   вицепремиерът и лидер на ВМРО Красимир Каракачанов за концепцията си за интеграция на ромите. За 25 години процентът на несоциализираните представители на ромите се увеличи многократно, отбеляза той. По думите му проектът му за Концепция за интеграция на ромите е качен във фейсбук страницата му, за да бъде обсъден и много хора да си кажат мнението по него. „Намерението ми е, като минат 10-ина дни, през които ще тече такова обсъждане, с ресорните министри в тази област, от които зависи интеграцията на това население, а именно министерствата на образованието, социалната политика, регионалното развитие, правосъдието и вътрешните работи – с моите колеги тези неща детайлно да ги отработим и тогава да ги внесем за гласуване в Министерския съвет. Предишните концепции предлагаха наливане само на едни пари и даване на извънредни права. Ефектът от тях какъв е? През 2013 г. малолетните майки бяха 843, през 2017 г. те са 3200. Къде виждате интеграцията?“, обясни вицепремиерът в предаването „12+3“. Той подчерта още, че въпреки изхарчените милиарди се е увеличил процентът и на неграмотността, и на престъпността. Според него в следствие и нетърпимостта в обществото става по-голяма. „Проблемът става все по-сериозен и той ще ескалира. Все повече хора стават нетърпими към тези неща. До кога? Какво чакаме – нещо, което да експлодира в държавата ли?“. Красимир Каракачанов отрече връзка между концепцията и предстоящите избори: „Видяхте кога казах, че ще го направя – когато ми преля чашата на търпението, след като пребиха един човек. От 20 години говоря по този въпрос – против гетата, против този вид престъпност, за това, че само с труд и образование можем да ги приобщим към обществото, че не може деца да раждат деца, че има паралелни органи на управление – мешерета и всякакви други структури, че 14-годишни момичета раждат деца и т.н. Всяка година в България има избори. Да не правим нищо, защото има избори ли?“. Опитваме се да си вършим работата, каза лидерът на ВМРО и добави: „Който иска да работи, да работи. Който иска да се кара, да се кара“. Той изказа мнение, че проблемите в „Обединени патриоти“ не са свързани с изборите. Проблемите започнаха още миналата година, добави Каракачанов. „Ние смятаме, че „Обединени патриоти“ трябва да намери сили в себе си да преодолее тези личностни различия и проблеми. Аз искам да направя това, не знам дали мога, защото не зависи от мен. А дали ще стане – ще покаже времето“. Напрежението в малката коалиция създава проблеми в цялата коалиция, категоричен бе вицепремиерът. Той обаче не смята, че ще се стигне до разпад на управлението. Красимир Каракачанов коментира и скандала „Ало, Банов съм“: „Като че ли ще се окаже, че става въпрос за една групичка, която чрез изнудване и шантаж се е опитвала да печели проекти и пари. Те са предлагали този материал на няколко партии, се оказва, преди да стигнат до БСП, които го използват без дори да го проверят дали е вярно. Целият скандал, повдигнат от БСП, е поредният им опит да използват всеки повод, за да свалят правителството. Това си е една политическа атака от страна на БСП“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com              ", "date": "2019.02.07", "title": " Каракачанов: Да спрем да втълпяваме на ромите, че имат само права\t\t\t"}
{"url": "https://trud.bg/%d1%81%d1%82%d1%80%d0%be%d0%b8%d1%82%d0%b5%d0%bb%d0%bd%d0%b8%d1%82%d0%b5-%d1%80%d0%b0%d0%b1%d0%be%d1%82%d0%b8-%d0%bf%d0%be-%d0%b3%d1%80%d0%b0%d1%84-%d0%b8%d0%b3%d0%bd%d0%b0%d1%82%d0%b8%d0%b5/", "text": "Зам.-кметът на Столична община Дончо Барбалов проведе оперативка с техническия ръководител на  ремонтните дейности на ул. „Граф Игнатиев“ и строителния надзор на обекта. Представителите на надзорната фирма докладва, че със затопляне на времето строителните работи по ул. „Граф Игнатиев“ са възобновени. Строителството беше спряно за 48 дни – от 19 декември 2018 г. до 5 февруари 2019 г. поради лоши климатични условия. Изпълнителят на обекта „Джи пи груп“ е поискал от началото на строителните дейности да бъдат признати като неработни още 50 дни заради неблагоприятни метеорологични условия – дъждове през пролетта и лятото. Надзорната фирма информира, че признава 31 дни от заявените, като за тях е предоставен протокол от Националния институт по метеорология и хидрология. Представителят на изпълнителя информира, че от обектите, включени в Зона 2, до момента е изпълнена ул. „Солунска“. Изцяло са подменени подземните комуникации по ул. „Граф Игнатиев“, завършени са релсовия път и уличното осветление и са положени 50% от настилките по ул. „Граф Игнатиев“ извън трасето на релсовия път. С възстановяването на строително-монтажните дейности започва работа по площадите „Гарибалди“,„Славейков“ и „Св. Седмочисленици“, както и по  ул.“Граф Игнатиев“ в участъка между бул. „Васил Левски“ и „Евлоги и Христо Георгиеви“. Продължава монтажът на разграничителите на трамвайното трасе и  перголите на пл. „Славейков“. Отстраняват се и установени от надзора и възложителя забележки. От 12 февруари се предвижда да започне полагане на настилки по ул. „Цар Шишман“ в участъка между ул. „Граф Игнатиев“ и ул. „Ген. Паренсов“, където беше поставена временна асфалтова настилка. По време на ремонта ще бъдат направени нови тротоари, като ширината на този от страната на сградите ще бъде увеличена, обновяват се настилката на улицата, осветлението и озеленяването. Временно ще бъдат поставени ограждения, а работата ще се изпълнява поетапно, за да е максимално облекчен достъпът на пешеходци. В момента се извършват съгласувателни процедури със „Софийска вода“ АД и Министерство на културата за поставяне на подземни контейнери, като всички контейнери, които могат да бъдат заустени в канализацията, ще бъдат изпълнени.", "date": "2019.02.07", "title": " Строителните работи по „Граф Игнатиев“ са възобновени"}
{"url": "https://trud.bg/%d1%81-%d0%b2%d0%be%d0%b5%d0%bd%d0%b5%d0%bd-%d1%80%d0%b8%d1%82%d1%83%d0%b0%d0%bb-%d0%bf%d0%be%d1%87%d0%b5%d1%82%d0%be%d1%85%d0%b0-%d0%bf%d0%b0%d0%bc%d0%b5%d1%82%d1%82%d0%b0-%d0%bd%d0%b0-%d0%ba%d0%b0/", "text": "С военен ритуал и заупокойна молитва беше почетена паметта на капитан Петко Войвода на 7 февруари, когато се навършват 119 години от смъртта му. Строят на почетния караул бе приет от капитан І ранг Камен Кукуров – началник на Щаба на ВМС, участваха Представителният духов оркестър на ВМС, офицери от командването на военния флот и гарнизон Варна. На поклонението пред паметника на войводата на Централните варненски гробища присъстваха кмета на град Варна Иван Портних, областният управител Стоян Пасев, председателят на общинския съвет Тодор Балабанов, районни кметове, представители на тракийските дружества от цялата страна, граждани и гости на града. Панихидата беше организирана от Тракийско дружество „Капитан Петко войвода” – Варна.", "date": "2019.02.07", "title": " С военен ритуал почетоха паметта на капитан Петко войвода"}
{"url": "https://trud.bg/%d0%bf%d0%b8%d0%ba%d0%b5-%d0%b8-%d1%80%d0%b0%d0%bc%d0%be%d1%81-%d0%bf%d0%b0%d0%ba-%d0%b3%d1%83%d1%88%d0%b0-%d0%b7%d0%b0-%d0%b3%d1%83%d1%88%d0%b0/", "text": "Войната между Жерар Пике и Серхио Рамос влезе в нова глава след скучното 1:1 между „Барселона“ и „Реал“ в първия полуфинал за Кралската купа на „Камп Ноу“. Каталунският защитник се възмути, че капитанът на „кралете“ не получил червен картон. Рамос обаче бе декориран незаслужено в жълто в 10-ата минута и след това реферът го пазеше. „ Трябваше да изгонят Серхио, но какво да направим“, попита Пике. Двамата са партньори в националния отбор, но и се мразят здраво извън него. Стигало се е и до нелицеприятни изказвания един срещу друг, като испански фенове зовяха Пике да бъде изваден от „Ла Фурия“. Лионел Меси е бил напълно здрав, но остана резерва срещу „Реал“. Треньорът Ернесто Валверде призна, че не е искал да рискува здравето му след лека травма на крака. „Чувстваше някакъв дискомфорт и избрахме най-доброто за него“, обясни каталунският треньор. Видимо без капитана си „Барселона“ игра много по-безидейно в атака. „ Реал“ поведе с гол на Лукас Васкес още в началото, получил перфектна асистенция от Карим Бензема. Младият бразилец от „Барса“ Малкълм не успя да изравни очи в очи с вратаря Кейлор Навас, но след това заби за 1:1. А Иван Ракитич от „Барса“ удари греда. Като цяло дербито мина много под очакванията за спектакъл. „ Заслужавахме повече от този двубой“, коментира Сантяго Солари, треньорът на „Реал“. „Нищо не е решено преди реванша 27 февруари“, добави Валверде. Вестник „Марка“ пък предполага, че това вероятно е бил последният „Ел Класико“ за Марсело. Бразилският защитник е спечелил всичко с клуба, но играе все по-слабо и бе напълно надигран от Малкълм. През лятото се очаква раздяла с него.", "date": "2019.02.07", "title": " Пике и Рамос пак гуша за гуша"}
{"url": "https://trud.bg/%d0%bc%d1%83%d0%b7%d0%b8%d0%ba%d0%b0-%d0%b7%d0%b0-%d0%bb%d1%8e%d0%b1%d0%be%d0%b2%d1%82%d0%b0-%d1%89%d0%b5-%d0%be%d0%b3%d0%bb%d0%b0%d1%81%d0%b8-%d0%be%d0%bf%d0%b5%d1%80%d0%b0%d1%82%d0%b0/", "text": "Музика за любовта ще звучи на сцена „Ротонда“ във варненската Опера тази неделя. На 10 февруари от 16 ч солисти от хоровия й състав ще изнесат традиционния си концерт, посветен на Деня на влюбените. „Един романтичен следобед“ ще представи любими творби и фрагменти от произведения, включени в съкровищницата на световната музикална класика. Водеща ще е Даниела Викторова, а под клавирния съпровод на Руслан Павлов и Жанета Бенун на сцената ще се изявят Благовеста Статева, Марилла Гьонги, Вяра Железова, Милена Захариева, Илко Захариев, Мартин Киров и Петър Петров. С арията на Мюзета от  „Бохеми“ на Пучини специален гост ще е артист-солистката на Варненската опера Мария Павлова. Публиката ще се наслади на арии и песни за любовта от плеяда световни композитори, а началото и края на романтичния следобед ще бъдат дадени с прочутата „Наздравица“ от „Травиата“ на Верди и финалният хор от „Царицата на чардаша“ на Калман в изпълнение на всички участници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.07", "title": " Музика за любовта ще огласи Операта"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%be-%d0%bb%d1%8f%d1%82%d0%be-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b8-4-%d1%81%d0%b5%d0%b7%d0%be%d0%bd%d0%b0/", "text": "Виртуозният цигулар проф. Марио Хосен, когото наричат „Българският Паганини“ заради безапелационната му слава в световните концертни зали, е новият артистичен директор на Международния музикален фестивал „Варненско лято“. „Благодаря на община Варна за поканата. Истински съм щастлив, че с един великолепен екип ще работим, за да докажем престижа на един от най-старите фестивали не само в България, но и в Европа. Твърдо ще стъпим върху традициите, които са поставени в продължение на десетилетия от хора, които са давали енергия и сърце за този фестивал. Нашата амбиция е той да се позиционира в световното културно пространство така, както заслужава. Ние ще се опитаме да докажем, че България е атрактивна дестинация и за културен туризъм“, заяви проф. Марио Хосен при първото му официално представяне във Варна. „Ако фестивалът някога е бил създаден за лятно развлечение, то сега той обхваща доста широк диапазон от време, с утвърдените шест модула, заяви зам.-кметът Коста Базитов, който посочи, че новият артдиректор живее от 20 години във Виена, но си остава истински голям българин. Маестрото анонсира богатата програма на 93-то издание на „Варненско лято“ , която продължава близо 4 сезона, защото по думите му „музиката няма времеви измерения, затова е вечна“. Старт на Международния музикален фестивал ще даде концертът на Виенския камерен оркестър на 24 март, диригент на който ще бъде виртуозният цигулар. Изпълненията включват избрани творби от Франческо Джеминиани, Франц Йозеф Хайдн, Отторино Респиги, Едвард Григ и Николо Паганини. Проф.Марио Хосен акцентира върху участието в програмата на фестивала на своя кумир проф.Минчо Минчев, който е повлиял най-много в детството му да се посвети на музиката и цигулката. От 6 до 12 юли проф.Минчев ще води майсторски клас в Националното училище по изкуства“Добри Христов“. Програмата на фестивала предлага още симфонична и камерна музика, Международна лятна академия, Музикална лаборатория, ренесансова и барокова музика, опера и балет, Кросоувър – музикални проекти на границата с класиката, програма Интермецо съвместно с Международния театрален фестивал „Варненско лято“, цикъл образователни концерти „Варненско лято за деца“ и съпътстваща програма – изложби, филми, конференции и др. Три опери, два мюзикъла, един балет и един концерт-проект пък ще чакаме в Летния театър, анонсира директорът на Театрално-музикален продуцентски център Даниела Димова. Станалата вече традиция да се представя поне едно малко играно заглавие, тази година продължава. В 93-тото издание изборът е паднал на операта на руския композитор А.П.Бородин „Княз Игор“. С нея организаторите се надяват да привлекат многобройната руска публика във Варна.", "date": "2019.02.07", "title": " „Варненско лято“ ще продължи 4 сезона\t\t\t"}
{"url": "https://trud.bg/%d0%b2%d1%8a%d0%bd%d1%88%d0%bd%d0%be%d1%82%d0%be-%d0%bd%d0%b8-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%b3%d1%80%d1%8a%d1%86%d0%ba%d0%b8%d1%82%d0%b5-%d1%84%d0%b5/", "text": "Министерство на външните работи уведомява, че от днес – 07.02.2019 г., земеделските производители в Гърция ще пристъпят към ефективно затваряне на пътища в страната, съобщават във фейсбук от МВнР. В 16:00 ч. на 07.02.2019 г. земеделците ще затворят националния път при Егио. Пътят свързва Атина с пристанищния град Патра. За събота – 09 февруари, е предвидено блокиране на движението при Темби. Това е участък от автомагистралата, свързваща Солун с Атина. Фермерите са се мобилизирали, след като правителството е отказало среща на техни представители с ресорните министри. На 6 февруари т.г., в Касторя, фермерите са протестирали пред данъчната служба със своята селскостопанска техника. На протеста са присъствали малки и средни фермери и животновъди с трактори и селскостопанска техника от Войо и Преспес. На същата дата, на пътен възел Дервени от националния път Солун-Кавала, земеделските производители и животновъдите от региона на Лангада са паркирали трактори от дясната страна на пътя в посока на Солун. В префектура Централна Македония трактори и селскостопанска техника са поставени на следните места: в района на Малгара, в непосредствена близост до националния път Солун-Атина;  в област Иматия, на пътен възел Кулурас, автомагистрала Егнатия в участъка Солун–Верия;  на националния път Верия-Скидра, в района на жп гара Науса;  в област Пела, на пътен възел на Гипсохори;  в област Пиерия, на общинския път в района на стадиона на Катерини;  на 67-ия километър от стария национален път на Катерини – Солун;  – в района на Серес, на пътен възел Сидирокастро; – в района на Халики Етолоакарнания, в сряда, 6 февруари се е образувала нова блокада на Йонийския път. В района на Пирго Илиас по националния път Патра-Древна Олимпия е предвидено в петък 08.02.2019 г. в 18:00 ч. блокиране на движението. В района на Превеза, на пътен възел Луру Превезас, е предвиден протест и спиране на движението от 19:30 ч. на 07.02.2019 г. В района на Пеласгия, окръг Фтиотида, е предвидено за 07.02.2019 г. от 16:00 до 18:00 ч. нова блокада на двете платна към Солун. В района на Месиния, в четвъртък, 7 февруари, в 15 часа се организира събиране на земеделците със селскостопанската техника. В района на Ериманто Ахаиас се събират земеделци с цел четвъртък 07 февруари и петък 8 февруари да започне шествие със земеделска техника в посока Патра. В района на Егио е предвидено събиране на земеделци за четвъртък 7 февруари в 16:00 ч. в района на бензиностанциите, където ще бъде спряно движението в посока Атина. В Ханя, о. Крит, на височината Мегала Хорафия, ежедневно ще се спира движението от 16:00 до 18:00 ч. на националния път Ханя-Ираклио. В района на Ираклио, о. Крит, ще бъде спирано движението ежедневно от 16:00 до 18:00 ч. В района на Арта е предвидено събиране на земеделци в четвъртък 07 февруари в 10:00 ч. На о. Корфу (Керкира) е предвидено събиране на земеделци за 8 февруари, петък, в 10:30 ч. пред общината Л. Александрас /Мараслио/. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.07", "title": " Външното ни министерство: Гръцките фермери затварят пътища в страната"}
{"url": "https://trud.bg/%d0%bd%d0%be%d0%b2%d0%b0%d1%82%d0%b0-%d0%b7%d0%b2%d0%b5%d0%b7%d0%b4%d0%b0-%d0%bd%d0%b0-%d1%82%d0%b5%d0%bd%d0%b8%d1%81%d0%b0-%d1%81%d1%82%d0%b5%d1%84%d0%b0%d0%bd%d0%be%d1%81-%d1%86%d0%b8%d1%86%d0%b8/", "text": "При предишната си поява в София Стефанос Циципас беше просто едно от младите и амбициозни момчета, които мечтаят да направят пробив в тениса. Тогава на 18 години, гъркът загуби още в първия кръг на квалификациите.  „Не помня тази конкретно, но със сигурност е бил мач, от който съм научил много – твърди новата звезда в мъжкия тур. – Определено претърпях много загуби оттогава. Трябваше да се случат, за да започна да разбирам играта по-добре. Сега съм по-опитен и знам какво ме очаква.“  Циципас преживява невероятен възход в последните месеци от кариерата си. А на Аустрелиън оупън направо избухна – полуфинал след победи над Роджър Федерер и Роберто Баутиста Агут.  „Успехът над Роджър беше невероятен, като сбъдната мечта – разказва Стефанос. – Като реализирах мачбола, главата ми щеше да експлоадира. Обичам да играя с най-добрите, това са моменти, заради които съм в тениса.“  Но походът му в Мелбърн бе спрян с лекота от Рафаел Надал.  „Бях съкрушен, че му позволих да ме победи толкова лесно – признава Циципас. – Знаех, че имам шансове да играя финал и дори да спечеля титлата. Със сигурно това ме мотивира да тренирам повече. Искам да побеждавам точно Надал, Джокович и Федерер.“  При второто си посещение в българската столица Циципас е решен да не допусне случилото се преди 2 години.  „Питате ме дали съм фаворит? Ами затова съм дошъл – отговаря младокът. – Искам да спечеля титлата. Не съм тук, за да играя втори кръг или четвъртфинал.“  Мисълта за успехите на корта не позволява на Стефанос да прави кой знае какво извън корта. Той не е сигурен, че ще има време дори да разгледа София.  „Всъщност не ми остава много време за почивка – признава Циципас. – Направих дълга серия мачове в Австралия, после имах четири-пет дни за възстановяване и отново започнах тренировки. Мога да кажа, че не съм си починал напълно, но разчитам на волята и решителността си за добро представяне тук.“", "date": "2019.02.07", "title": " Новата звезда на тениса Стефанос Циципас: Загубите ме научиха да разбирам играта"}
{"url": "https://trud.bg/%d0%bd%d0%be%d0%b2%d0%b8-%d1%81%d1%82%d0%b0%d0%b2%d0%b8-%d0%b2%d1%8a%d1%80%d0%bd%d0%b0%d1%85%d0%b0-%d0%b7%d0%b8%d0%bc%d0%be%d0%bd%d0%b8%d1%87-%d0%bd%d0%b0-%d0%ba%d0%be%d1%80%d1%82%d0%b0/", "text": "Много хора са предупреждавали Ненад Зимонич, че е истинска лудост да се завръща на корта. Докторите пък са се чудели, че е играл тенис с подобни болки. Но това не попречи на 42-годишния сърбин да влезе в игра на София оупън. Той се пусна в надпреварата на двойки, където заедно с Мате Павич (Хърватия) загубиха с 6:7 (2), 2:6 от индийците Рохан Бопана и Дивидж Шаран.  „Знаех, че може би съм изиграл последния мач в кариерата си“, признава Зимонич, който е печелил титли на двойки в три от четирите турнира от Големия шлем, а също и купа „Дейвис“ с тима на Сърбия. В последните 10 години той страда от дегенеративно заболяване на ставите. През 2018-а болките го принуждават да се оперира, а причината е, че иска да живее нормално.  „Не ми даваха никакви гаранции, че ще мога отново да играя“, спомня си ветеранът.  Проблемът му е открит още през 2008-а, когато получава сериозни болки на „Уимбълдън“. Оказва се, че от хрущяла на тазобедрената му става е останал само половината. Затова сега е изненадан, че отново е на корта.  „Когато докторите ме попитаха кога смятам пак да играя, щях да се разплача – спомня си Ненад. – Очаквах само да мога да ходя и да не ме боли.“", "date": "2019.02.07", "title": " Нови стави върнаха Зимонич на корта"}
{"url": "https://trud.bg/%d0%bf%d0%be%d0%b4%d0%b0%d1%80%d0%b8%d1%85%d0%b0-%d1%87%d0%b0%d0%bd-%d0%bd%d0%b0-%d0%b0%d0%bb%d0%b1%d0%b5%d1%80%d1%82-%d0%b2-%d0%b1%d0%b0%d0%bd%d1%81%d0%ba%d0%be/", "text": "Тримата национали в алпийските дисциплини Алберт Попов, Камен Златков и Йоан Тодоров получиха чанове за подарък от малките скиори от клубовете „Юлен“ и „Добринище“ при пристигането си в Банско. Те ще тренират в пиринския курорт в продължение на седмица, след което Попов и Златков заминават за световното първенство в Оре (Швеция).  И тримата обаче ще карат на Световната купа в Банско на 22-24 февруари. Състезанията ще бъдат предавани пряко по „Диема спорт 2“ и „Нова спорт“, след като „Нова Броудкастинг Груп“ придоби ексклузивните права за излъчване.  ", "date": "2019.02.07", "title": " Подариха чан на Алберт в Банско"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bd%d0%b5%d0%b3%d0%b0%d1%82%d0%b8%d0%b2%d0%bd%d0%b0%d1%82%d0%b0-%d1%82%d0%b5/", "text": "Негативната тенденция в армията през 2018 г. беше пречупена. За първа година 160 повече са хората в армията, в сравнение с напусналите. През следващата година армията ще се развива в правилната посока, преодолявайки проблемите, които съществуваха от десетилетия. Това каза вицепремиерът и министър на отбраната Красимир Каракачанов след дискусията, на която беше представена обективна картина на войсковата дисциплина, проведена в Министерството на отбраната. Едно от основните неща, които постигнахме през последната година и половина, е че обществото вече няма съмнение за това колко средства трябва да се отпускат за българската армия. През 2018 г. въпреки проблемите, беше свършена много добра работа, каза още Каракачанов.", "date": "2019.02.07", "title": " Министър Каракачанов: Негативната тенденция в армията беше пречупена през 2018 г."}
{"url": "https://trud.bg/%d0%b1%d0%b0%d0%bb%d1%8a%d0%ba%d0%be%d0%b2-%d0%b2-%d0%b8%d0%b4%d0%b5%d0%b0%d0%bb%d0%bd%d0%b8%d1%8f-%d0%be%d1%82%d0%b1%d0%be%d1%80-%d0%bd%d0%b0-%d1%81%d0%bf%d0%be%d1%80%d1%82%d0%b8%d0%bd%d0%b3/", "text": "Българският плеймейкър Красимир Балъков попадна за пореден път в най-добрата единайсеторка на „Спортинг“ (Лисабон). Този път изборът е на привърженик на „лъвовете”, който е фен на отбора от началото на 90-те години. През този период легендата на българския футбол изигра 138 мача за тима от столицата, като отбеляза и 43 гола. По време на престоя си в тима от 1991 до 1995 година Балъков се превърна в любимец на привържениците на „лъвовете”, а на няколко пъти управата на клуба отказа трансфери на магическия халф в редица от европейските грандове. Настоящият треньор на „Етър“ е носител на Купата и Суперкупата на Португалия през 1995 със „Спортинг“. Обявен бе за най-добър футболист в Португалската Суперлига през 1992 г. от местния вестник „А Бола“. Преди три години Красимир Балъков бе избран за най-добрия чужденец в историята на поругалския тим в анкета на феновете, които дадоха своя глас на официалната страница на клуба.  Бившият национал на България попада в класацията сред имена като Кристиано Роналдо, Луиш Фиго, Петер Шмайхел и Марио Жардел.", "date": "2019.02.07", "title": " Балъков в идеалния отбор на „Спортинг“"}
{"url": "https://trud.bg/%d0%b7%d0%b4%d1%80%d0%b0%d0%b2%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d1%8f%d0%bc%d0%b0-%d0%bd%d0%b0%d0%bc%d0%b0%d0%bb%d0%b5%d0%bd%d0%b8%d0%b5-%d0%bd%d0%b0/", "text": "Няма намаление на лимитите за хемодиализа и раждания. Те имат общ размер на разход, който им е определен за дадения месец. В рамките на този размер те са длъжни да извършат своята дейност. Така министърът на здравеопазването Кирил Ананиев коментира готвения нов протест на лекарите и медицинските сестри от карловската МБАЛ „Д-р Кирил Попов“, предаде  . „Как ще откажем раждане срещу това, че няма осигурен ресурс. Това е абсурд“, добави той. Недоволството на медиците е насочено към работата на Здравната каса, която според тях е намалила финансирането на нелимитните дейности в отделенията по „Хемодиализа“ и „Акушерство и гинекология“. „Тези мерки, които сега ще разработим, мисля че ще бъдат достатъчно основание утре те да се откажат от своя протест“, категоричен бе Ананиев. По-рано днес министър-председателят Борисов   Министерството на здравеопазването да започне анализи на финансовото състояние на всяка една от общинските болници в страната. До утре министерството трябва да изготви и предложение с конкретни решения на проблемите в общинското здравеопазване, което да представи. „Договорихме да представим утре до обяд на премиера конкретни мерки, с които да окажем помощ на общинските болници в затруднено финансово състояние. В момента вече работи екип по този въпрос“, посочи министър Ананиев. Той дойде в НС днес по повод разисквания относно организацията на трансплантационното лечение в България. Народните представители възложиха на Ананиев в срок до 1 април 2019 г. да представи анализ на трансплантационната дейност в България; план за действие с разписани конкретни задачи, очаквани резултати и срокове, за да стане България пълноправен член на Евротрансплант; необходимите промени в Закона за трансплантация на органи, тъкани и клетки, Наредба №29 от 2007 г. и стандарта за трансплантация на органи, тъкани и клетки; както и Национална програма за промоция на дарителството на органи, клетки и кръвни продукти. Пред журналисти министърът посочи, че като част от националната кампания за донорство, се предвижда разработването и разпространението на т.нар. донорска карта, в която всеки гражданин при желание ще може да отбележи съгласието си за евентуално донорство. Тази карта няма да бъде законово регламентирана, което означава, че гражданите няма да бъдат задължени да притежават такава карта. Картата ще бъде налична на публични места, от които всеки ще може да се снабди с нея и да я носи с личните си документи при желание.", "date": "2019.02.07", "title": " Здравният министър: Няма намаление на лимитите за хемодиализа и раждания"}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d0%b5%d1%86-%d0%b8%d0%b7%d1%85%d0%b2%d1%8a%d1%80%d0%bb%d0%b8-%e2%84%961-%d0%bd%d0%b0-%d1%81%d0%be%d1%84%d0%b8%d1%8f-%d0%be%d1%83%d0%bf%d1%8a%d0%bd/", "text": "Тенис турнирът София оупън загуби водача в схемата Карен Хачанов още след първия мач. 22-годишният руснак, който е 11-и в ранглистата на АТП, загуби със 7:6 (6), 3:6, 4:6 от италианския си връстник Матео Беретини.  Хачанов, който минава за един от най-добрите млади играчи в света, не беше убедителен на централния корт в „Арена Армеец“. Все пак той се добра до шанс да сервира за първия сет, но го пропусна, а след това трябваше да спасява сетбол в тайбрека, за да поведе в резултата.  Беретини обаче бе окуражен от добрата си игра и с по един пробив в следващите две части обърна, за да вземе победата.  „В първия сет не играх много добре, но се борих много – заяви италианецът след мача. – Във втория се опитвах да играя на ретура му, а в третия вече успях да вдигна нивото. Надявам се да остана здрав и в следващия кръг.“  В днешния четвъртфинал Беретини ще се изправи срещу испанския ветеран Фернандо Вердаско, който надигра с 6:2, 4:6, 6:1 миналогодишния финалист Мариуш Копил (Румъния). Мартин Клижан (Словакия) пък за трети път се класира за четвъртфиналите в „Арена Армеец“. Левичарят от Братислава, който участва във всичките четири издания на турнира, надделя със 7:6 (5), 6:4 над Даниел Брандс (Германия).", "date": "2019.02.07", "title": " Италианец изхвърли №1 на София оупън"}
{"url": "https://trud.bg/%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-b%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b2%d0%b8%d0%b7%d0%b8-%d1%89%d0%b5-%d1%81%d0%b5-%d0%bf%d0%be%d0%bb%d1%83%d1%87%d0%b0%d0%b2/", "text": "Български визи ще може съвсем скоро да се получават в 15 китайски града, обяви вицепремиерът и министър на външните работи Екатерина Захариева по време на среща с председателя на Българо-китайската търговско-промишлена палата (БКТПП) Лъчезар Динев. В момента визи за България се получават само в столицата Пекин и в Шанхай, припомнят от МВнР. „Културната дипломация, туризмът и особено образованието са сред дейностите, чието развитие е основен приоритет на министерството ни“, подчерта министър Захариева и допълни, че предприетите от министерството усилия ще допринесат значително за опознаването на страната ни от китайски туристи, студенти и бизнесмени. Градовете, в които ще бъде възможно занапред да се получават български визи, са Гуанджоу, Дзинан, Кунмин, Нандзин, Пекин, Сиан, Ухан, Фуджоу, Ханджоу, Чанша, Чунцин, Чънду, Шанхай, Шънджън и Шънян. Екатерина Захариева подчерта също значението на това България и партньори като БКТПП да работят за повишаване на видимостта в Китай на българското висше образование. „Образованието е сред основните двигатели на двустранните отношения – подчерта министърът. – България все още извлича дивиденти от факта, че стотици чуждестранни студенти, получили образование тук, са на ключови позиции в държавната администрация и бизнеса в своите страни.“ Събеседниците обсъдиха също предизвикателствата и възможностите пред бизнеса в двете страни. „Уверявам ви, че на двустранно ниво ние обсъждаме темата на всички нива на разговори, а заедно с партньорите си в ЕС говорим с Китай в един глас, като диалогът е на сериозен етап“, подчерта министър Захариева.", "date": "2019.02.07", "title": " Захариева: Bългарски визи ще се получават в 15 града в Китай"}
{"url": "https://trud.bg/%d0%b2%d1%82%d1%83-%d0%b8%d0%b7%d0%b1%d0%b8%d1%80%d0%b0-%d1%80%d0%b5%d0%ba%d1%82%d0%be%d1%80-%d0%bd%d0%b0-20-%d0%bc%d0%b0%d0%b9/", "text": "Отчетно-изборното общо събрание на Великотърновския университет „Св.Св.Кирил и Методий“ще се проведе на 20 май. Това реши на свое заседание Академичният съвет на висшето училище. Определен е и 13-членен състав на Централната избирателна комисия с мандат 2019 – 2023 година. В списъка влизат по един представител на факултетите, филиалите във Враца и Плевен, на Езиковия департамент и помощник-ректорът Олег Божанов. За председател на комисията е избрана доц. Янка Тянкова, преподавател в Юридическия факултет. На 12 182 400 лв. възлиза субсидията на Великотърновския университет от бюджета на Министерството на образованието и науката за 2019 година. Средствата за издръжка на обучението на 7100 студенти са 9 073 800 лв. За научна, художественотворческа дейност и за издаване на учебници и научни трудове са планирани 162 111 лв. Субсидията за студентски стипендии е в размер на 2 860 356 лв., а за капиталови разходи – 86 133 лева. В Инвестиционната програма са заложени текущи ремонти на обекти и закупуване на машини и съоръжения на обща стойност 165 000 лв.Бюджетът на Студентския съвет за 2019 г. е 72 000 лв. – 1% от таксите за обучение.", "date": "2019.02.07", "title": " ВТУ избира ректор на 20 май"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b3%d0%b0%d1%81%d0%b8-%d0%bb%d1%8e%d0%b1%d0%be%d0%b2%d0%bd%d0%b0-%d0%b2%d0%be%d0%b9%d0%bd%d0%b0-%d0%b2%d1%8a%d0%b2-%d0%b2%d1%8a%d1%80%d1%88/", "text": "Служители на МВР задържаха криминално проявен мъж, заплашил с убийство жител на село край Вършец. В дома на заплашвания пък пазителите на реда откриха и конфискуваха незаконна пушка, съобщиха от Областната дирекция на МВР в Монтана. Полицейските действия са опит да се спре и потуши пламнала от няколко месеца любовна война, в която вече изгоряха четири автомобила, коментираха криминалисти. Схватките за сърцето на млада жена започнаха с пожари във Вършец в края на 2018 г. Един след друг в курортния град бяха подпалени четири коли собственост на 24-годишният Найден Р. от село Черкаски и негови близки. Според запознати младият мъж започнал връзка с жена в развод, но срещнал яростен отпор от бившия съпруг и негови роднини и приятели. Преди дни – в неделя, на бензиностанция във Вършец 41- годишният Славчо И. – криминално проявен и осъждан, срещнал Найден Р. и размахал нож с викове „Ще убия теб, брат ти и майка ти“. Полицията тогава арестува апаша и образува срещу него  досъдебно производство. Според запознати Славчо И. е заподозрян и във връзка с палежите на четирите автомобила. В сряда с решение на съда в Берковица на 41-годишният мъж е взета постоянна мярка „задържане под стража“ и е изпратен в ареста на затвора във Враца. Същия ден полицаите след сигнал претърсили частен дом във Вършец, обитаван от Найден Р. и иззели ловна пушка „Gencek“, 16 калибър с 5 патрона. По случая също е образувано досъдебно производство. „Надяваме се предприетите мерки  да успокоят обстановката и конфликтът да затихне без повече инциденти!”, заявиха пазители на реда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.07", "title": " Полицията гаси любовна война във Вършец"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0-%d0%bf%d0%b0%d1%80%d0%b8%d1%87%d0%bd%d0%b0-%d0%b3%d0%b0/", "text": "Окръжната прокуратура в София протестира определената от съда мярка за неотклонение „парична гаранция“ спрямо обвиняеми, отвлекли две лица в с. Гълъбовци. В хода на разследването в качеството на обвиняеми са били привлечени Б.Б. и Т.П., които около 15:30 ч. на 30.01.2019 г. отвлекли две лица. Спрямо пострадалите била употребена сила, като против волята им те били качени в лек автомобил „Ауди“ с цел транспортиране от с. Гълъбовци, община Сливница, до с. Бутан, община Враца. С постановление на прокурор, извършителите на престъпното деяние били задържани за срок до 72 часа. Впоследствие съдът не е уважил искането на ОП – София за вземане на мярка за неотклонение „задържане под стража“, като е определил парична гаранция в размер на две хиляди лева. Окръжна прокуратура – София е изготвила протест срещу определението на съда, като предстои произнасянето на САС.", "date": "2019.02.07", "title": " Прокуратурата протестира парична гаранция за похитители"}
{"url": "https://trud.bg/%d0%be%d0%b1%d1%89%d0%b8%d0%bd%d1%81%d0%ba%d0%b8-%d1%81%d1%8a%d0%b2%d0%b5%d1%82%d0%bd%d0%b8%d0%ba-%d0%b8%d0%b7%d1%80%d0%b0%d0%b1%d0%be%d1%82%d0%b8-6300-%d0%bc%d0%b0%d1%80%d1%82%d0%b5%d0%bd%d0%b8%d1%86/", "text": "Общинският съветник от ГЕРБ Варна Марица Гърдева изработи и дари за благотворителна кауза 6300 мартеници. Те вече са в каталога на Фондация „Св. Св. Константин и Елена”, а със събраните средства ще бъдат подпомогнати деца и младежи в неравностойно положение, със специални потребности и лишени от родителска грижа. „Каталогът включва 53 модела ръчно изработени мартеници – за ръка, за ревер, за дома, за офиса. Като част от благотворителната кампания те са не просто традиционен символ на празника, който отбелязваме на 1 март, а  и жест на внимание към децата в нужда”, коментира Марица Гърдева, която за поредна година участва в инициативата на фондацията. Тя е председател на групата на ГЕРБ в местния парламент.", "date": "2019.02.07", "title": " Общински съветник изработи 6300 мартеници за благотворителна кауза"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b5%d0%b2%d1%80%d0%be%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0-%d0%be%d1%82%d1%82/", "text": "Оттеглянето на Великобритания от ЕС без споразумение ще бъде катастрофа – хуманитарна и икономическа. Това заяви председателят на Европейския парламент Антонио Таяни след днешната среща с британския премиер Тереза Мей, предаде БТА. Много сме загрижени, подобно развитие ще бъде много опасно решение, добави той. ЕП подкрепя постигнатото споразумение с Лондон, то е единствено възможното, заяви Таяни. Той отбеляза, че ЕС остава отворен за по-тесни бъдещи отношения с Великобритания и би искал задълбочено сътрудничество в отбраната, миграцията и търговията, в борбата с тероризма. Работим за това да се избегне напускане без споразумение, но няма как да предоговаряме постигнатото споразумение. Трябва да говорим, да говорим, да говорим, каза Таяни.    ", "date": "2019.02.07", "title": " Председателят на Европарламента: Оттеглянето на Великобритания без споразумение ще е катастрофа"}
{"url": "https://trud.bg/%d1%83%d0%b2%d0%be%d0%bb%d0%bd%d0%b8%d1%85%d0%b0-%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80-%d0%bd%d0%b0-%d1%82%d0%be%d0%bb-%d1%83%d0%bf%d1%80%d0%b0%d0%b2%d0%bb%d0%b5%d0%bd%d0%b8%d0%b5/", "text": "Инспектор на тол-управлението е освободен заради минаване на червен светофар със служебен автомобил, съобщиха от Агенция „Пътна инфраструктура“. Запис на нарушението е бил излъчен по Нова телевизия тази сутрин и на него ясно се е виждало, че автомобилът стои на трамвайните релси и преминава кръстовището при червен сигнал на светофара. От Пътната агенция са категорични, че подобни действия не се толерират и инспекторите са длъжни да спазват правилата за движение. По тази причина те незабавно са се заели с установяването на самоличността на служителя, след което са го отстранили от длъжност.", "date": "2019.02.07", "title": " Уволниха инспектор на тол-управлението заради минаване на червен светофар"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%bd%d0%b8%d1%8f%d1%82-%d1%81%d1%8a%d0%b4-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%bf%d1%80%d0%b5%d1%82%d0%b5%d0%bd%d1%86%d0%b8%d0%b8/", "text": "Тричленен състав на Апелативен съд – София е   на Софийски градски съд, с което се отхвърлят исковете на Министерството на културата за неустойки заради забавяне на ремонтните дейности по втори и трети етап на Ларгото от страна на сдружение „Антична Сердика“. Министерството е осъдено и да заплати разходите по делото на ответниците, общо 42 135 лв. Решението подлежи на обжалване пред Върховния касационен съд. В жалбата си пред апелативния съд Министерството изложило доводи за неправилност на решението на първата инстанция поради нарушение на материалния закон, необоснованост и съществено нарушение на процесуалните правила. Апелативните съдии обаче посочват точно обратното, че решението на Софийски градски съд е правилно – обосновано е, съобразено със събраните доказателства и материалния закон и постановено при спазване на процесуалните правила. И допълва, че релевантните за спора факти са правилно установени, правните изводи на съда съответстват на тях и на разпоредбите на материалния закон, поради което настоящата инстанция изцяло ги споделя. След като излага мотивите за решението си съдът посочва в обобщение, че може да се направи изводът, че възложените с договор строителни работи по етап Три са били изпълнени още към 29 декември 2015 г., т.е преди крайния срок – 20 януари 2016 г. Строителните работи по етап Две са били изпълнени също преди крайния срок, но поради бездействието на Министерството на културата са предадени на 25 януари 2016 г. Поради това за закъснението от 5 дни изпълнителят е освободен от отговорност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.07", "title": " Апелативният съд отхвърли претенциите на Министерството на културата към строителя на Ларгото"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bd%d1%8f%d0%ba%d0%be%d0%b9-%d0%b4%d0%b0-%d0%b3%d0%be%d0%b2%d0%be%d1%80%d0%b8-%d0%b2%d0%b5%d1%87%d0%b5-%d0%b7%d0%b0-%d0%ba%d0%be%d1%80/", "text": "Има пълна неяснота по отношение на финансирането на другите два проекта за модернизация на армията след финансовото приключение, в което ни вкараха политиците, по отношение на изтребителя. Това каза президентът Румен Радев след представянето на „Анализ на подготовката, войсковия ред и дисциплината в Българската армия и структурите на пряко подчинение на министъра на отбраната през учебната 2018 г.“ от началника на отбраната ген. Андрей Боцев. Нали трябваше да се движат заедно, в пакет, попита президентът. Предизвикателствата остават модернизацията и развитието на съвременни отбранителни способности. Въпреки трудностите има множество проведени, и то успешно, учения. Имаме усвояване на нови видове подготовки, допълни Радев. Намирам думите на премиера Бойко Борисов за несполучлива шега, коментира президента думите на премиера отпреди дни, че  , която става само „за бягане – да се изнесе Генералният щаб и всички управляващи при война“. Българската войска много пъти е спасявала българската държава, докато политици неведнъж са я проваляли. Ако офицерите днес нямат самочувствието да възразят на това оскърбление, то е защото от години са били поставяни в унизително положение от политиците. Дори съвсем неотдавна когато генералите стояха прави на Министерски съвет седналите министри гласуваха парите им. Надявам се премиерът да пази приятни спомени от стотиците часове на борда на военнотранспортните хеликоптери и самолети, заяви Румен Радев. Странно е защо Министерството на външните работи ме търси за съгласуване на преписана позиция за Венецуела и не ме търси по важни въпроси, които касаят нашите национални интереси, коментира още държавният глава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.02.07", "title": " Румен Радев: Премиерът Борисов се пошегува несполучливо с армията\t\t\t"}
{"url": "https://trud.bg/%d1%82%d0%b5%d0%bd%d0%b8%d1%81%d0%b8%d1%81%d1%82%d0%ba%d0%b8%d1%82%d0%b5-%d0%bf%d0%b0%d0%b4%d0%bd%d0%b0%d1%85%d0%b0-%d0%be%d1%82-%d1%83%d0%ba%d1%80%d0%b0%d0%b9%d0%bd%d0%b0/", "text": "Женският национален отбор загуби с 1-2 победи от Украйна във втория си мач от турнира в първа дивизия на евроафриканската зона за „Фед къп“. Решаващ за изхода на срещата на кортовете в Жельона Гура (Полша) се оказа сблъсъкът на двойки, в който Виктория Томова и Изабелла Шиникова отстъпиха с 0:6, 6:7 (0) на Надя Киченок и Марта Костюк. Във втората част българките сервираха за сета при 5:3, но пропуснаха шанса и загубиха чисто.  Преди това Шиникова падна с 5:7, 4:6 от Костюк, а Томова разби с 6:3, 6:2 Катерина Козлова.  Днес България играе с Швеция в последен мач от групата. До момента скандинавките са начело в класирането с две победи. Победителят в групата се класира за финала за спечелване на промоция за втора дивизия на световната група.", "date": "2019.02.07", "title": " Тенисистките паднаха от Украйна"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%b8%d0%b7%d0%bf%d1%8a%d0%bb%d0%bd%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bf%d1%80%d0%be%d0%b5%d0%ba%d1%82-%d1%81%d0%be%d1%86/", "text": "Две официални събития ще поставят началото по изпълнение на проект „Социална инфраструктура за услуги за деца”. На 11.02.2019 г. от 10:30 часа, в зала 101 на административната сграда ще се проведе встъпителна пресконференция, съобиха от общината. По време на срещата ще бъдат представени предстоящите дейности, целите, начините на осъществяване и очакваните резултати от проекта, финансиращата програма и екипът за управление. От 11:30 часа ще бъде откриването на официалната церемония „Първа копка“. Тя ще се състои на ул. „Братя Миладинови“ № 23, Благоевград. Проектът се изпълнява в периода 30.01.2018 г. – 30.09.2019 г. Общата стойност на проекта е 1 176 500.00 лв. Тя е съобразена с максималния размер на определената безвъзмездна финансова помощ за Община Благоевград в качеството й на конкретен бенефициент по процедурата. Новите центрове ще се помещават в част от сградата на бившия Дом за деца, лишени от родителска грижа, като за целта ще се извърши преустройство и ремонт. Новоизградените центрове ще бъдат в съответствие с утвърдените от Министерството на труда и социалната политика функционални изисквания и насоки, съобразени с релевантните европейски документи за деинституционализация и живот в общността. Проектът предвижда и осигуряване на подходящо обзавеждане и оборудване за социалните услуги, което ще гарантира безопасна и сигурна среда за ползвателите.", "date": "2019.02.07", "title": " Стартира изпълнението на проект „Социална инфраструктура за услуги за деца ” в Благоевград"}
{"url": "https://trud.bg/%d1%83%d0%ba%d1%80%d0%b0%d0%b9%d0%bd%d0%b0-%d0%b2%d0%ba%d0%b0%d1%80%d0%b0-%d0%b2-%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8%d1%8f%d1%82%d0%b0-%d1%81%d0%b8-%d0%ba%d1%83%d1%80%d1%81/", "text": "Върховната Рада утвърди измененията в конституцията на Украйна, които закрепят курса на страната към влизане в Европейския съюз и НАТО, съобщи РИА Новости. Това решение бе подкрепено от 334 депутати при необходими минимум 300 гласа. Също така се предлага от основния закон да отпадне нормата, която даваше правови основания за базирането на руския Черноморски флот в Крим. Сега законът трябва да бъде подписан от президента Петро Порошенко и той ще влезе в сила на следващия ден след публикуването му в Държавен вестник. РИА Новости отбелязва, че предложенията за изменение на конституцията са внесени от Порошенко. Те фиксират „избора на Украйна и нейното място като член на европейското семейство“, а също така интеграцията на страната в НАТО. Към този политически курс трябва да се придържат президентът, кабинетът на министрите и Радата. През ноември м.г. парламентът прие законопроекта на първо четене.  ", "date": "2019.02.07", "title": " Украйна вкара в конституцията си курса към НАТО и ЕС"}
{"url": "https://trud.bg/%d0%bf%d0%b0%d1%82%d1%80%d0%b8%d0%ba-%d1%88%d0%be%d0%bd-%d1%85%d0%b5%d1%81%d1%8a%d0%bd-%d0%b8-%d0%b7%d0%b0%d1%85%d0%b0%d1%80%d0%b8-%d0%b1%d0%b0%d1%85%d0%b0%d1%80%d0%be%d0%b2-%d1%81%d0%b0-%d0%b7%d0%b2/", "text": "„Денят на бащата“ тръгва по БНТ на 18 февруари от 22 ч. Малкият чаровник Патрик Шон Хесън, Захари Бахаров и Васела Бабинова са новото звездно трио, което ще предизвика интереса и коментарите на телевизионната публика в България. Те са основните герои в новата модерна градска драма „Денят на бащата“, която започва да се излъчва по БНТ на 18 февруари от 22 ч. Предпремиерата в сряда вечерта на новия сериал на обществената телевизия събра на едно място – новото кино „Култура“, актьорския състав и целия екип на филма. На официалното представяне дойдоха и част от ръководството на БНТ, филмови специалисти, журналисти, блогъри и почитатели, които успяха да видят епизод 1. Всъщност в шестте серии на телевизионния филм се проследява битката между двама родители за попечителство над малкия им син. Разказът е за един от важните и наболели проблеми в обществото, а именно разводът между родителите и начина, по който децата понасят това. „Филмът е базиран на доста истински истории събрани от сценаристите. За първи път се появява в ефир естетическо удоволствие от такова високо качество“, сподели за Труд“ Мартичка Божилова от „Агитпроп“, изпълнителен продуцент на сериала. „Филмът представя ситуации, които могат да се случат във всяко едно семейство. А когато в центъра на събитията са децата и залогът е тяхното щастие, това е огромен социален проблем. Мисията на обществената телевизия е да участва в намирането на най-доброто решение“, отбеляза Боряна Пунчева, главен продуцент на Продуцентски център „Студия Екран“. Заедно с Янко Терзиев те са продуценти на сериала от страна на БНТ. За специалната прожекция Захари Бахаров пристигна с жена си Диана Алексиева, а 11-годишният Патрик, който е от българо-австралийски произход, бе сред най-ухажваните на партито. На специално внимание по време на предпремиерата се радваха и голяма част от ръководството и лицата на БНТ начело с генералният директор Константин Каменаров. Сред множеството бяха забелязани и Мира Добрева, Гого Лозанов, актьорът Владо Пенев, Силвия Симова и други. Във филма участват още известни имена като Александър Сано, Глория Петкова, Петя Силянова, Явор Гърдев, Малин Кръстев, Лидия Инджова, Йоана Буковска-Давидова, Иван Налбантов, Свежен Младенов, Станка Калчева, Ванина Кондова и др. Дъщерята на Александър Сано – Ава, също има роля в сериала. Всъщност двамата с Патрик са децата на двете приятелски семейства от филма. Режисьор на шестте епизода е един от най-талантливите млади български режисьори Павел Веснаков – носител на редица международни фестивални награди, а оператор е друг доказал се професионалист – Александър Станишев. Сценаристи на филма са Теодора Маркова, Невена Кертова и Георги Иванов, които имат зад гърба си хитовите сериали „Под прикритие“, „Стъклен дом“ и „Революция Z“. Песента към сериала е хитовата рок балада „Тази песен не е за любов“ по музика и текст на Стефан Вълдобрев, в изпълнение на Стефан Вълдобрев и „Обичайните заподозрени”. Сериалът тръгва от 18 февруари по БНТ. Зрителите ще могат да го гледат в продължение на три поредни седмици в понеделник и вторник от 22:00 часа.", "date": "2019.02.07", "title": " Патрик Шон Хесън и Захари Бахаров са звездите в нов сериал (СНИМКИ)\t\t\t"}
{"url": "https://trud.bg/%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b8-%d0%bf%d1%80%d0%b5%d0%b3%d0%bb%d0%b5%d0%b4%d0%b8-%d0%b7%d0%b0-%d1%81%d1%8a%d0%b4%d0%be%d0%b2%d0%b8-%d0%b7%d0%b0%d0%b1%d0%be%d0%bb%d1%8f%d0%b2/", "text": "Много пациенти търсят помощ твърде късно Убеден в здравната и социална значимост на профилактиката, екипът на доц. д-р Димитър Марков, началник на отделение Съдова хирургия към столичната УМБАЛ “Софиямед”, ще проведе безплатна скринингова диагностика за артериални и венозни заболявания на 12, 13, 20 и 21 февруари от 14 ч. до 18 ч. Голяма част от пациентите пренебрегват редовната профилактика и търсят помощта на съдов специалист за първи път много след проява на ранните симптоми на хронична венозна или артериална недостатъчност. Само ранната диагностика и стадиране на заболяването могат да спомогнат за навременното и адекватно консервативно, миниинвазивно или оперативно лечение и превенция на късните усложнения от нелекуваната хронична венозна недостатъчност. Прегледите ще са в Кабинет по съдова хирургия №4, сектор Г в сградата на бул. “Г.М.Димитров” №16. Всички, желаещи да бъдат прегледани, трябва да си запишат час на тел. +359 895 555 444 или +02 465 00 00.", "date": "2019.02.07", "title": " Безплатни прегледи за съдови заболявания"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%ba%d1%80%d0%b0%d0%b4%d0%b5%d1%86%d0%b0-%d0%b8-%d1%82%d0%b0%d1%80%d0%b8%d0%ba%d0%b0%d1%82%d0%b0/", "text": "Окръжна прокуратура – Бургас внесе в съда искане за определяне на мярка за неотклонение „задържане под стража“ спрямо Злати Илиев, познат с прякора Крадеца и Пенчо Манов- Тариката. Те са обвинени в извършване на  , пари и акцизни стоки от търговки обекти. Магистратите ги оставиха в ареста. Двамата разбили стените на три склада за цигари и алкохол в Бургас и заложна къща „Штедрия“ в Айтос и отмъкнали стоки и златни накити за 322 000 лева. Действали, като заглушавали сота със специални устройства, разбивали стените и след това касите, които намирали вътре в обектите. Двамата действали в периода от 03.03.2017 г. до 01.06.2018 г. Преди 6 месеца Злати Тариката бил арестуван и пребит от полицията, но при обиска у дома му, били намерили само златни накити на съпругата му, каза в четвъртък адвокатът му. Пенчо Крадеца пък през 2015 г. се опитал нелегално да влезе в Сърбия, заловен е и е осъден. Според държавното обвинение, навсякъде в обектите, които са били обрани, имало оставени от двамата авери следи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.07", "title": " Оставиха в ареста Крадеца и Тариката"}
{"url": "https://trud.bg/%d0%ba%d0%bc%d0%b5%d1%82%d0%be%d0%b2%d0%b5%d1%82%d0%b5-%d0%bf%d0%be-%d1%80%d0%b0%d0%b9%d0%be%d0%bd%d0%b8-%d0%b4%d0%b0-%d1%81%d0%b0-%d0%b8%d0%b7%d0%b1%d0%b8%d1%80%d0%b0%d0%b5%d0%bc%d0%b8/", "text": "Бургас да стане четвъртият град в страната, в който кметовете по райони да са избираеми, а не да ги назначава градоначалникът на общината. Конкретно: центровете за административни услуги (ЦАУ) в Бургас да бъдат преструктурирани в кметства с избираеми кметове. Това предлагат членовете на новосформиран Инициативен комитет. Той се нарича „За местна демокрация” и се състои от петима души – съветник, бизнес дама, адвокат и двама художници: Живко Табаков, Даниела Божинова, Иво Баев, Митко Иванов и Стоян Грозев. Много е вероятно, според местните политически наблюдатели, този състав на комитета да се трансформира в партия за участие в общинските избори наесен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.07", "title": " Инициативен комитет предлага кметовете по райони да са избираеми"}
{"url": "https://trud.bg/%d1%80%d1%83%d1%81%d0%ba%d0%be%d1%82%d0%be-%d0%bc%d0%b2%d0%bd%d1%80-%d0%b2%d0%b0%d1%88%d0%b8%d0%bd%d0%b3%d1%82%d0%be%d0%bd-%d0%b3%d0%be%d1%82%d0%b2%d0%b8-%d0%b2%d0%be%d0%b5%d0%bd%d0%bd%d0%b0-%d0%be/", "text": "Вашингтон разработва сценарий за военна операция във Венецуела. Решението вече е взето, заяви на редовния си брифинг говорителят на руското министерство на външните работи Мария Захарова. Захарова съобщи за повишена активност на американски военни делегации, които буквално наводнили района в последно време. По думите й, става дума за разработването на подробен план за всестранно, включително логистично, осигуряване на силовия вариант за смяна на властта във Венецуела, предаде БНР. „Тук не става дума за демокрация. Опитват се да сменят властта във Венецуела. Казват, че при тази власт венецуелците живеят лошо. Не въвеждайте санкции! Оставете тази държава да живее и да се развива и сама да решава проблемите си, а не ги задълбочавайте!“, каза Захартова.        ", "date": "2019.02.07", "title": " Руското МВнР: Вашингтон готви военна операция във Венецуела"}
{"url": "https://trud.bg/%d0%b5%d0%bb-%d0%bc%d0%b0%d0%b5%d1%81%d1%82%d1%80%d0%be-%d0%b1%d1%8f%d0%b3%d0%b0-%d0%bf%d0%b5%d0%bd%d0%b5%d0%b2-%d0%b8%d0%b4%d0%b2%d0%b0/", "text": "Нестор Ел Маестро не иска повече да води ЦСКА. Изненадващото решение сърбинът с английски паспорт е обявил пред ръководството след прибирането на отбора от дългия зимен лагер в Испания. Версиите за промяната в плановете на треньора са няколко, а спекулациите в различни медии стигат дори до крайности. Какво се е случило на „Българска армия“? Ел Маестро е пожелал мащабна селекция, с която да атакува поставената му цел – шампионска титла. Решението е взел още по време на лагера в Испания, но не е искал да разбунва духовете с новина за напускане. Ръководството на ЦСКА не е готово сега да изпълни селекционните желания на Ел Маестро, защото сериозните попълнения се планират от лятото. Затова и по взаимно съгласие двете страни взеха решения да се разделят. Няма истина в информациите за скандал между Ел Маестро и футболист, както и с консултанта Любко Петрович. В екстремната ситуация по спешност на преговори беше поканен Любослав Пенев. Легендарният нападател не беше подкрепен от Гриша Ганчев за президент на БФС, защото като врял и кипял във футбола бизнесменът осъзнаваше, че подобна мисия е загубена. От друга страна Пенев е приел като своя грешка участието си в битката срещу Борислав Михайлов, която загуби с катастрофален резултат. Отношенията между Ганчев и Ел Голеадор продължават да са добри, двамата поддържат постоянен контакт. Единствената титла на Пенев като шампион на България е, когато води „Литекс“. Очакваше се Любо да занижи личните си условия в преговорите. Пенев два пъти води ЦСКА. Там стартира и футболната му, и треньорската му кариера – през 2009 година. След това бе половин сезон и през 2015-а, но няма спечелен трофей като наставник на „Армията“. Ако разговорите пропаднат, ЦСКА има и още един пожарен вариант – Александър Станков. Той е водил три пъти „червените“ и също не се е окичил със злато. За последно беше в Китай. Но разговори с него ще има само при положение, че Ганчев и Пенев не се разберат. Опцията Любко Петрович да поведе ЦСКА е изключена. Сръбският маестро и еврошампион от 1991 година с „Цървена звезда“ вече е на 71 и на тази възраст не иска да стъпва в дълбоките води. Петрович обаче ще остане съветник и пожарен вариант за своя голям приятел Гриша Ганчев.  ", "date": "2019.02.07", "title": " Ел Маестро бяга, Любо Пенев идва"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%b2%d0%b8%d1%89%d0%be%d0%b2-%d1%89%d0%b5-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%b5%d0%b2%d1%80%d0%be%d0%bf%d0%b5%d0%b9%d1%81/", "text": "Събитието, на което е поканен Генчо Генчев, е най-мащабната инициатива на Европейския комитет на регионите  Кметът на Свищов Генчо Генчев получи покана от председателя на Европейския комитет на регионите Карл-Хайнц Ламберц за участие в 8-та Европейска среща на високо равнище на регионите и градовете. Тя ще се проведе на 14 и 15 март в Букурещ, Румъния. Срещата на високо равнище ще събере над 500 местни и регионални избрани представители, и лидери от целия Съюз. На нея се очаква те заедно обсъдят изискванията и предложенията на градовете, и регионите за бъдещето на Европейския съюз. Като част от програмата, на Срещата на върха ще присъстват 100 млади изборни представители, които са избрани от над 500 предложения. Сред избраните представители е и кметът на Свищов Генчо Генчев, от който се очаква да вземе активно участие в дебатите, относно очакванията към ЕС. Събитието е най-мащабната инициатива на Европейския комитет на регионите (КР), провежда се на всеки две години, като целта му е дебат между изборни лица на регионално и местно ниво по актуални теми от дневния ред на Европейския съюз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.07", "title": " Кметът на Свищов ще участва в Европейска среща на високо равнище през март"}
{"url": "https://trud.bg/%d0%ba%d0%b0%d0%bd%d0%b0%d0%b4%d1%81%d0%ba%d0%b8-%d0%b4%d0%b8%d0%bf%d0%bb%d0%be%d0%bc%d0%b0%d1%82%d0%b8-%d1%81%d1%8a%d0%b4%d1%8f%d1%82-%d0%be%d1%82%d0%b0%d0%b2%d0%b0-%d0%b7%d0%b0-21-%d0%bc%d0%bb/", "text": "Група канадски дипломати, служили в Хавана, съдят правителството на страната си с иск за 21 млн. долара, заради мистериозно заболяване, което получили в Куба, предаде Би Би Си. Иска са завели 14 души, сред които и членове на семейства на дипломати. Те винят Отава, че не е реагирала достатъчно бързо да ги предупреди, евакуира и лекува. Става въпрос за здравословни проблеми, каквито получиха канадски и американски дипломати в Хавана, зад които се предполага, че стоят акустични атаки. Служителите на мисиите се оплакаха от загуба на слух, главоболие, загуба на памет. Дипломатите смятат, че “в хода на кризата Канада е омаловажила сериозността на ситуацията, прикрила е важна информация за здравето и сигурността на служителите и им е дала подвеждаща и непълна информация”. Странните оплаквания на хора от канадското посолство започнаха през пролетта на 2017 г., а в мисията на САЩ – през септември 2017 г. И двете страни изтеглиха част от служителите си.", "date": "2019.02.07", "title": " Канадски дипломати съдят Отава за $21 млн."}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d0%b8%d0%b7%d0%bf%d0%b8%d1%82%d0%b8%d1%82%d0%b5-%d1%81%d0%bb%d0%b5%d0%b4-10-%d1%82%d0%b8-%d0%ba%d0%bb%d0%b0/", "text": "Гимназиалното образование е разделено на два етапа, което дава възможност за хоризонтала проводимост, както и учениците да кандидатстват в друго училище. Целта е да се мерят резултатите и придобитата функционална грамотност на края на 10-ти клас, което съвпада със задължителното образование. Това обясни министърът на образованието Красимир Вълчев по   по повод гласувания закон за нов зрелостен изпит за всички десетокласници. „Зрелостният изпит ще е разделен на 2 факултативни изпита за дигитална компетентност и езици. Дори ученикът да не се яви, той ще продължи своето образование“, обясни министърът. Според него, матурата е необходима и за оценка и анализ на всичко изучено от учебния материал. Вълчев сподели, че министерството работи по 2 проекта, свързани с интегрирането на децата от ромски произход в училищата чрез Оперативна програма „Наука и образование за интелигентен растеж“. По думите му, те се отнасят до училищата и детските градини и включват допълнителни часове по български език. Присъствието е задължително и обвързани със спиране на семейни помощи и писане на отсъствия в училище. „Важно е да провеждаме политика за десегрегация. Ние не можем да намалим броя на десегрегираните училища, но може да направим така те да не се увеличават“, каза Красимир Вълчев. Според него, в ромските общности има процес на модернизация и подобряване на условията.  ", "date": "2019.02.07", "title": " Министър Вълчев: Изпитите след 10-ти клас ще проверяват знанията на учениците"}
{"url": "https://trud.bg/%d0%bf%d0%be-%d0%b2%d0%b8%d1%81%d0%be%d0%ba%d0%b8-%d0%b7%d0%b0%d0%bf%d0%bb%d0%b0%d1%82%d0%b8-%d0%b2-%d1%81%d0%b8%d1%81%d1%82%d0%b5%d0%bc%d0%b0%d1%82%d0%b0-%d0%bd%d0%b0-%d0%be%d0%b1%d1%80%d0%b0%d0%b7/", "text": "По-високи заплати на част от работещите в системата на предучилищното и училищното образование бяха договорени между кмета д-р Атанас Камбитов, представители на синдикатите и Съюза на работодателите в Благоевград. В тази връзка в кабинета на д-р Камбитов бе подписан Колективен трудов договор, съобщиха от общината. При постигнато увеличение, педагогическите специалисти в системата на предучилищното и училищното образование ще получат ръст на възнагражденията не по-малко от 20%. За работниците и служителите от непедагогическия персонал е определено увеличение от 5% до 15%. За СОП на непедагогическия персонал увеличението е от 20 лева. За провеждане на лекторски час учителите ще получават не по-малко от 7.40 лева. За представително облекло на педагогическите специалисти бяха договорени не по-малко 430 лева, а за работно облекло на непедагогическия персонал не по-малко от 300 лева. Освен по-високи възнаграждения бяха договорени и допълнителни дни за отпуск на служителите с намалена работоспособност с и над 50 %. Всички промени влизат в сила от 1 януари.", "date": "2019.02.07", "title": " По-високи заплати в системата на образованието в Благоевград\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-338/", "text": "128 селища у нас откъснати от света Нелегалните превози и малките субсидии от държавата отказват транспортните фирми. Най-много села в Северна България са без автобус. Браншът готов да протестира на 18 февруари.       Ниските лихви не бива да са водещият аргумент за вземане на кредит Растящата икономика подкрепя резултатите на банките, казва Петър Андронов, председател на Асоциация на банките в България и главен изпълнителен директор на ОББ, в интервю за „Труд“.             След Сирия и Венецуела като втори Виетнам Решението на Тръмп за изтегляне на американските войски от Сирия даде повод да научим нещо повече за повода, по който те някога се оказаха там – коментар на Валентин Хаджийски.             Гръцки алъш-вериш в Турция Съществува геополитическото напрежение между Запада и Русия с основен играч Анкара – анализ на Бойка Атанасова.       В черния списък на розовите Силует на Лиъм Нийсън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.07", "title": " Вижте акцентите в броя на вестник „Труд“ в петък, 8 февруари 2019"}
{"url": "https://trud.bg/%d0%b4%d0%b8%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d0%b1%d0%be%d0%bb%d0%bd%d0%b8%d1%86%d0%b0%d1%82%d0%b0-%d0%b2-%d0%ba%d0%b0%d1%80%d0%bb%d0%be%d0%b2%d0%be-%d0%b4%d1%83%d0%bc/", "text": "Думите на премиера ни дават надежда. Ние сме окуражени. това заяв д-р Христо Пелев – директор на болницата в Карлово – по  . Днес на среща с представители на Сдружението на общинските болници премиерът Бойко Борисов обеща, че общинските болници, които имат нужда от пари, ще ги получат.  , че по време на неговото управление няма да бъдат закривани лечебни заведения. „Ние не искаме дотации. Искаме да се изплати медицинската дейност, която сме извършили… Бюджетът, който го дава НЗОК, го вкара в лимитирания бюджет. Досега дейностите за ражданията и за хемодиализата бяха безлимитни, те не влизаха в бюджета на здравното заведение. В сегашния бюджет, който дадоха за януари, те вкараха безлимитната дейност в бюджета, който е лимитиран. Получи се следното – 282 хил. лв. бюджет, вътре са вкарани тези 60 хил. лв., а досега те бяха извън този бюджет. Така бюджетът за клинични пътеки по дейност е 222 хил. лв. Такъв бюджет карловската болница не е имала досега“, обясни д-р Пелев. По думите му по този начин се затваря възможността за приемане на пациенти по другите клинични пътеки. Той подчерта, че тази нова ситуация е от 29 януари. Според него и болници от други градове ще започнат да реагират по същия въпрос. „Реален факт е, че парите са повишени. Реалното усещане на нашето ниво на болниците е, че на нас ни се намалява бюджета“, подчерта д-р Пелев.", "date": "2019.02.07", "title": " Директорът на болницата в Карлово: Думите на премиера ни дават надежда"}
{"url": "https://trud.bg/%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%be-%d0%b3%d0%be%d1%80%d0%b8%d0%b2%d0%be-%d1%81-%d0%bd%d0%b0%d0%b4%d0%bf%d0%b8%d1%81-%d0%b2%d0%be%d0%b4%d0%b0/", "text": "800 са нерегистрираните цистерни Точно 2166 регистрирани камиони превозват течни горива у нас. Но около 800 камиона са “забравили” да се регистрират, каза зам.-министърът на транспорта Ангел Попов пред депутатите от парламентарната комисия за борба със сивата икономика. Те превозват горива или без документи или с документи на свои колеги, уточниха депутати. “Мобилните бензиностанции от години съществуват безотчетно”, заяви председателят на комисията Емил Димитров. Той представи случаи на нелегални цистерни, които лепят надписи “Вода”, а зареждат газ на бензиностанция. По думите на Емил Димитров над 900 камиона влизат всеки ден от Турция и част от тях зареждат нелегално обекти в Шумен и Свиленград. Той даде пример и с румънски цистерни, които пълнят “на черно” наши бензиностанции. “Системата не улавя тези цистерни, защото не минават през данъчни складове”, уточни Емил Димитров и допълни, че няма забрана за внасяне на горива от чужбина, стига те да минат през данъчните складове в страната. След срещи с бранша депутатите са решили да няма такса за регистрирането на камионите, които превозват горива, за да може сивият сектор да се намали и повече камиони да работят легално. “Три документа ще се искат от тях, същите, които трябва да имат и при проверка от пътна полиция – шофьорска книжка, документ за изправност на цистерната и застраховка, нищо друго”, каза още председателят на комисията. Според Емил Димитров законът не утежнява регистрацията на цистерните. Той коментира протеста на превозвачите на горива преди няколко месеца с думите: “Ние не искаме нищо друго от тях в закона, а те стачкуват”. Зам.-министърът на транспорта Ангел Попов обяви, че за да са по-ефективни проверките на нелегалните превозвачи, МВР и ДАИ ще обявят обществена поръчка за немаркирани автомобили. В комисията се заговори и за проблема с незастрахованите камиони. “Тази поправка не намери място в промените в Кодекса за застраховането. Явно ще трябва да инициираме сами промените”, коментираха депутати.", "date": "2019.02.07", "title": " Нелегално гориво с надпис „вода“\t\t\t"}
{"url": "https://trud.bg/%d0%be%d0%b1%d0%bc%d0%b8%d1%81%d0%bb%d1%8f%d1%82-%d0%bf%d0%be-%d0%b4%d1%8a%d0%bb%d1%8a%d0%b3-%d1%81%d1%80%d0%be%d0%ba-%d0%b7%d0%b0-%d0%ba%d0%b0%d1%81%d0%be%d0%b2%d0%b8%d1%82%d0%b5-%d0%b0%d0%bf%d0%b0/", "text": "Ще преброят софтуерните фирми Националната агенция за приходи ще обмисли искането на бизнеса да бъде удължен срокът за изпълнение на новите изисквания за касовите апарати. Това стана ясно след заседание на Консултативния съвет (КС) към НАП. Приходната агенция, работодателските и браншови организации, както и финансово-счетоводната общност ще оценят мащаба на необходимите промени, произтичащи от промените в наредбата за отчитане на оборота, съобщиха от НАП. През следващата седмица ще бъдат идентифицирани производителите на софтуер за управление на продажбите, клиентите на този софтуер и спецификите на техния бизнес, както и необходимото време за смяна на фискалните устройства, адаптиране на компютърните системи и обучение на персонала. За регистрираните по ДДС търговци беше определен срок до 31 март да изпълнят новите правила за касови апарати и софтуерите за управление на продажбите, като целта е да се намалят възможностите за укриване на обороти. Сега ще се прецени дали този срок е достатъчен. По данни на НАП около 20 хил. касови апарата и фискални принтера вече подават данни според новите изисквания. Към края на 2018 г. регистрираните по ДДС търговци са използвали 185 хил. касови апарата и 40 хил. фискални принтера. Поради липсата на законови изисквания досега, няма данни за броя на производителите и дистрибуторите на софтуер за управление на продажбите, нито за броя клиенти, които го ползват. Тази информация ще бъде събрана и анализирана в следващите дни. На срещата представителите на бизнеса са заявили подкрепата си към инициативите на НАП за намаляване на сивата икономика и създаване на конкурентна среда, но са изразили опасения, че предвиденият срок може да се окаже недостатъчен за изпълнение на новите изисквания и се налага изясняване на спорни текстове в наредбата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.07", "title": " Обмислят по-дълъг срок за касовите апарати\t\t\t"}
{"url": "https://trud.bg/%d0%bc%d0%b8%d1%80%d0%b8%d0%b7%d0%bc%d0%b0-%d0%bd%d0%b0-%d0%bd%d0%b5%d1%83%d1%81%d1%82%d0%b0%d0%bd%d0%be%d0%b2%d0%b5%d0%bd-%d0%b3%d0%b0%d0%b7-%d1%81%d1%82%d1%80%d0%b5%d1%81%d0%bd%d0%b0-%d1%81%d0%bb/", "text": "Обгазяване с неустановен произход предизвика паника в сливенски квартал. Институциите твърдят, че няма изтичане на газ. Снощи в квартал „Клуцохор” се усеща остра и задушлива миризма. Вече денонощие хората са със затворени прозорци, съобщава  . Пожарната, общината и Здравната инспекция са на място през целия ден, но източник на обгазяване не е установен. „Не е пропан-бутан, не е някакъв взривоопасен газ, но нямаме информация какъв е към момента. Ходим по улиците, замерваме, но засега нищо”, коментира инсп. Александър Ташев РДПБЗН-Сливен.", "date": "2019.02.07", "title": " Миризма на неустановен газ стресна сливенски квартал"}
