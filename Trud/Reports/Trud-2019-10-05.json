{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d1%82%d1%80%d0%b8%d0%bc%d0%b0-%d0%be%d1%82-%d0%b3%d1%80%d1%83%d0%bf%d0%b0%d1%82%d0%b0-%d0%b7%d0%b0-%d1%80/", "text": "Трима души от групата за рекет и изнудвания остават в ареста. Това реши Специализираният наказателен съд, предава  Игнат Бенков, Мария Спасова и бившия нотариус Борис Янков остават в ареста. За тях са налице достатъчно данни за съпричастност в извършването на деянията. Бенков и Спасова имат обременено съдебно минало – двамата са осъждани. Съдът счете, че най-тежката мярка за неотклонение не трябва да бъде изменяна в по-лека, тъй като съществува опасност лицата да извършат други престъпления. За Стоянка Георгиева и Георги Петров съдът определи мерки „домашен арест”. Двамата имат две деца на 1 и 5 години. По данни на прокуратурата двигателят и мозък на групата бил бившият нотариус Борис Янков. При претърсване в дома му са иззети множество предварителни договори и такива за покупко-продажба. По досъдебното производство има данни за участие на длъжностни лица в престъпната дейност, които са били служители от общините Красна поляна и Подуяне, както и двама нотариуси при които най-често са се изповядвали сделките. В състава на групата влизат семейство, тяхната дъщеря и мъжът, с когото живее на семейни начала. „Установено е, че престъпната група се е подпомагала от бивш нотариус. Интересното е, че точно преди два месеца спрямо същия е изменена мярка за неотклоненние „задържане под стража”. По свидетелски показания той е двигателят и мозъкът на групата. При извършените действия във дома му, е намерен и иззет компютър. Установени са файлове, множество предварителни договори за покупко-продажба и нотариални актове”, каза прокурорът Сийка Милева. „При справка в имотния регистър е установено, че той и роднините му притежават много имоти на тяхно име. Бившият нотариус, благодарение на познанствата си в общини и данъчни служби, получавал информация за лица-длъжници, които не успявали да погасяват задълженията си. И той погасявал кредитите им, дори ги водили на почивка на море преди да си изповядат сделката”, посочи още тя. „Интересното е, че имало жена, която изпълнявала специални грижи за възрастните, правила масажи, танцувала им”, каза още тя. „На пострадалите лица били откривани банкови сметки, на които се превеждали парите от продадените имоти. След приключване парите се теглили веднага и се предавали на членовете на групата“, посочи още тя. „Това, което аз видях по отношение на моя подзащитен Борис е, че няма за мен достатъчно доказателства дори да бъде изведено обосновано предположение. Не знам, не съм го питала в интерес на истината дали познава някой, но искрено се надявам към днешна дата и този час, познанството да не е доказателство за престъпление”, заяви Розалина Апостолова – адвокат на Борис Янков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.05", "title": " Оставиха в ареста трима от групата за рекет и изнудвания"}
{"url": "https://trud.bg/%d0%ba%d0%b0%d0%ba-%d1%84%d0%bb%d0%b8%d1%80%d1%82%d1%83%d0%b2%d0%b0-%d1%81%d0%b8%d1%81%d1%82%d0%b5%d0%bc%d0%b5%d0%bd-%d0%b0%d0%b4%d0%bc%d0%b8%d0%bd%d0%b8%d1%81%d1%82%d1%80%d0%b0%d1%82%d0%be%d1%80/", "text": "Въпрос към радио Ереван:  – Какво е гилотина?  Отговор на радиото:  – Най-бързото и ефикасно средство против пърхот… *** Жена се оплаква на мъжа си:  – Синът ни много се е разхайтил, вслушва се само в мнението на разни идиоти. Ще вземеш ли да поговориш с него? *** – Откъде имаш такъв хубав часовник?  – Подарък е от сестра ми.  – Но ти нямаш сестра?!  – Нямам, но така пише на часовника. *** Една жена влиза в аптека да си купува презервативи. Аптекарката я пита:  – Какви да бъдат? Английски – дълги и тънки, или японски – къси и дебели?  Жената отговорила:  – Ако може английски, да са и малко японски. *** Тежка е женската съдба:  – купи си обувки…няма пола..  – купи си пола …няма блуза..  – купи си блуза…няма сако..  – купи си сако…няма чанта..  – купи си чанта…обувките не подхождат! *** Мъж закарва Трабант-а си на сервиз и казва:  – Искам да му поставите дискови спирачки.  – Десет лева.  – Искам да му сложите и двигател от Ферари.  – Десет лева.  – И тунинг вътре и вън.  – Десет лева.  Мъжът пита смаяно:  – Бъзикате ме!  Майсторът отговаря:  – Ами ти пръв започна. *** В съда:  – Господин съдия, искам да ни разведете. Съпругът ми продаде всичките кухненски съдове и пропи всичките пари.  – Аз също искам развод, господин съдия, защото тя забеляза чак след два месеца, че съдовете ги няма. *** Системен администратор седи в бар и пие бира. Приближава се младо момиче и закачливо пита:  – Извинете, колко е часът?  Сисадминът сграбчва ръката й, тя кокетно започва да премигва, а той показвайки й часовника на ръка й, с досада в гласа, казва:  – ЕТО ТУК… ВСИЧКО Е… НАПИСАНО!!!!! *** Отиват петима боляри на цар Иван Грозни да искат дъщерята на английския крал за царя. Имената им били:  Логинов, Строгинов, Путятин, Фокин и Неверов. Доложили на краля:  – Ваше Величество, пратениците пристигнаха!  – Как се казват? – полюбопитствал кралят.  – Long enough, Strong enough, Put it in, Fuck in and Never off. *** Пиян пилот се връща вкъщи. Звъни на вратата. Отвътре се чува гласът на жена му:  – Кой е там?  – Полет 587, иска разрешение за кацане…  Отвътре се чува:  – 587, направи един кръг над летището, докато 325 освободи пистата… *** Между съседки – еврейки:  – Ах Сара, вчера бяхме на гости у Фишман. Да знаеш само какви сребърни прибори за хранене имат! Направо не мога да ти опиша каква красота!  – Какво ми обясняваш, хайде показвай! *** Млад и неопитен пилот много искал да създава впечатление на опитен и безстрашен летец, в това число и когато разговарял с наземния контрол по радиото.  Една нощ той се приближава със самолета към летището. Вместо стандартното искане на разрешение за кацане той казва в микрофона:  – Диспечер, познай кой идва?  Диспечерът гаси бързо светлините по пистата и отговаря:  – Познай къде ще кацне…. *** – Дядо, разкажи някоя случка от войната, когато си бил партизанин?  – Ами значи, клеча си аз в храстите…  – И чакаш да дойдат фашистите ли?  – Е, да, едното не пречи на другото… *** Възрастен човек влиза в кабинета на известен лекар с голяма медицинска практика.  – Разбирате ли, докторе, през целия си живот аз правих секс с много жени. Всякакви жени, блондинки, брюнетки, абе всякакви….  – Да, да, разбирам ви много добре. Но аз не лекувам венерически заболявания…  – Не, докторе, не сте ме разбрали. Нека да продължа. Аз правех секс с тези жени по всякакъв начин, обаче най-много ми харесваше в автомобили. Правил съм го в “Алфа Ромео”, в “Порше”, в “Ягуар”, в “Понтиак”….  – Аха, сега разбрах, от този секс на вас ви се е появил радикулит, артрит….  – Нищо подобно, докторе.  – Тогава, за какво, по дяволите, сте дошли при мен?  – Ами, докторе, исках да ви питам, дали няма да ми услужите с вашето “Ферари” за няколко часа… *** Спират кораб за митническа проверка…  Качва се митничарят и пита капитана на кораба:  – Наркотици?  – Да, ето, два килограма чист кокаин – отговаря капитанът и показва пакет…  Митничарят (учудено):  – А оръжие?  – Да – ето, два калашника и един “Макаров”…  Митничарят (ядосан):  – Ха, сигурно и валута носите, а?  – Разбира се – отговаря капитанът усмихнат и вади едно куфарче с долари.  Митничарят (шашнат):  – И всичко това е ваше?  – Не – казва капитанът – това е вашето, моето е в трюма… *** Шофьорски курс. Инструктор и млада дама седят в колата.  Инструкторът:  – Погледнете, моля, в огледалото за обратно виждане!  Дамата:  – Защо, пъпка ли имам? *** Седят си двама слаботелесни в стола. На единия му кацнала муха на вилицата. Той казал на другия:  – Пешо, махни тая муха от тук!  Пешо казва:  – Къш, къш птицо проклета! *** – Каква е според теб разликата между човека и камилата?  – Камилата може дни наред да работи, без да пие, а човекът може да пие, без да работи. *** На женско парти е поканен стриптийзьор. Влиза младият мъж, оглежда се и прошепва:  – Чувствам се като в Африка.  – Така сгорещен? – кокетничат дамите.  – Не! Заобиколен от крокодили… *** Баща и син в музея:  – Тате, коя е тази статуя?  – Богинята на любовта.  – А този до нея сигурно е мъжът й?  – Не, този никога не се е женил. Това е богът на мъдростта. *** – Хубаво е, че днес е петък! Може нормално да поседнем, да разпуснем с някое питие.  – Днес е четвъртък.  – Аз вече съм си сипал. *** Задъхан американски войник тича към една монахиня:  – Моля, моля..мога ли да се скрия под вашата пола?!  – Ще ви обясня после!…  Mонахинята се съгласила. След малко при нея тичат двама военни полицаи:  – Сестра, извинете, вие не видяхте ли тук случайно… войник?  Тя отвърнала, че е избягал в друго направление…  След като си отиват военните полицаи, войникът изпълзява из под полата:  – Направо не знам как да ви благодаря. Разбирате ли… аз не искам да заминавам за Ирак…  Монахинята отвърнала, че напълно го разбира.  Войникът:  – Не си мислете, че съм груб…., но имате чифт възхитителни крака…!  – Ако ти беше погледнал още малко по-нагоре, ти щеше да видиш чифт възхитителни… яйца…аз също не искам да заминавам за Ирак.", "date": "2019.10.05", "title": " Как флиртува системен администратор?"}
{"url": "https://trud.bg/%d0%bf%d1%81%d0%b8%d1%85%d0%be%d0%bf%d0%b0%d1%82-%d0%bb%d0%b8-%d0%b5-%d0%b4%d0%b6%d0%be%d0%ba-%d0%bf%d0%be%d0%bb%d1%84%d1%80%d0%b8%d0%b9%d0%bc%d0%b0%d0%bd/", "text": "Психопатията и социопатията не са лечими, в затвора не се поддават на промяна Както ще стане ясно по-долу, този въпрос има важно значение във връзка с решението на съдийската тройка на Калпакчиев убиецът на Андрей Монов – Джо, известен повече като Джок Полфрийман, да бъде освободен предсрочно. През 2011 г. английският публицист Рон Джонсон публикува документалната книга „The psychopath test“. Авторът изследва сложната и в известна степен противоречива тема за психопатите и социопатите, между които няма съществена разлика, и какво ги прави такива. Той се среща и интервюира утвърдени специалисти в тази област, посещава болници и затвори и разговаря с психопати, извършили тежки престъпления. В книгата си се спира на създаденият от канадският психолог Роберт Хеър тест за това по какви признаци да се идентифицира един психопат. Тестът съдържа 20 ключови индикации, най-значителните от които са неспособност на психопатите да правят разлика между правилно и неправилно съждение и поведение, неспособност да показват съжаление или съчувствие, склонност да лъжат, манипулативност, безотговорни и рискови действия, импулсивност, проблеми със закона, неспособност да приемат отговорност за свои криминални действия, грандиозно чувство за собствена изключителност, като някои от тези признаци се проявяват още в юношеските години. В резултат на продължителни и задълбочени изследвания, учените установяват, че психопатите имат увреждания на два мозъчни центрове, отговорни за емоциите, съчувствието и изпитването на чувството за вина. При социопатите, причината за тяхната социопатия по-скоро е предизвикана от околната среда, в която са израснали, от физически и психологични травми, причинени в детството им, но се отличават със същите гореописани личностни характеристики като тези на психопатите. Какво знаем за Джок Полфрийман, което би могло да го определи като психопат? – През декември 2004 г. 18 годишен, още ученик, той е арестуван по обвинение от двама младежи – Джеймс Атак и Матю Фонт. Причината – наранил ги е с нож в свада по време на парти в околностите на Сидни. Когато вижда снимката му в „Дейли Телеграф“, във връзка с убийството на Андрей Монов в София, Джеймс го разпознава и заявява пред репортери на вестника: „Прободната рана беше на милиметри от белият ми дроб“. – По време на инцидента с групата на Андрей Монов той проявява безразсъдно и рисково действие като вади нож, тип „пеперуда“ – смъртоносно оръжие, забранено в Австралия, но не и в България, което употребява без колебание и съобразяване с неизбежните последствия. Действието му е импулсивно, типично за психопатите. Самият му баща Саймън Полфрийман признава, че синът му е „с неспокоен дух, импулсивен“. – Не проявява чувство за вина, като обвинява Андрей и приятелите му, и твърди, че е използвал ножа за самозащита. Но според доклад на съдебен лекар, Андрей е прободен в гърба. Поддържа тезата, че е несправедливо осъден, като обяснява това с корумпираната съдебна система. – Не проявява съжаление, че е отнел човешки живот и съчувствие към близките им, на които не поднася извинения. – Манипулативен е: съзнава, че е важно да получи добра характеристика от затворническия свещеник, капелан, като специално пред него изразява съжаление за стореното и успява да го убеди дотолкова, че капеланът заявява, че се е поправил. Успява да впечатли и председателя на Българския Хелзинкски комитет Красимир Кънев, който му издава положителна характеристика за целите на предсрочното му освобождаване. – Има чувство за изключителност и обича да привлича внимание към себе си като личност, която се извисява над другите. В затвора създава Българско затворническо сдружение за рехабилитация, на което става председател. Преди девет месеца пише статия и я публикува в списание и покрай публикацията се сприятелява със социоложка, която го посещава в Бусманци и е впечатлена от него. През април тази година обяви гладна стачка, в знак на протест срещу „несправедливото отношение“ на затворническата администрация спрямо него и на българското правителство в отговор на работата му, свързана с правата на затворниците. Номиниран е през 2015 г. за наградата на БХК „Човек на годината“ (впоследствие номинацията е оттеглена). След решението на Апелативния съд за освобождаването му си поставя грандиозната цел да се посвети за реформирането на българската съдебна система. Дали обаче Полфрийман е психопат – такава диагноза може да му постави само специалист. Такъв е бащата на убития младеж Христо Монов, който е опитен психолог. Той определя Полфрийман по-скоро за социопат, който „не признава извършеното, не изпитва съжаление и се чувства сигурен, че правото е на негова страна. Той е интелигентен, манипулатор, с лидерски качества – всички тези неща са описани в моята наука, психологията, като характеристики на социопата“. Но ако се изхожда от малката разлика между социопат и психопат, Джок е израснал в стабилно семейство, с баща известен патолог, когато извършва първия опит за убийство, е в престижно частно училище, следователно Джок би трябвало повече да попада в категорията на психопат. Психопатията и социопатията не са лечими. Няма лекарства за тях. Не се поддават на психотерапия. Невъзможно е да им се внуши емоция и съчувствие. В затвора не се поддават на рехабилитация и не се променят. Такова е мнението на водещи световни специалисти. През 1977 г. известният американски писател Норман Мейлър взима под крилото си осъдения за убийство Джак Абот, който се изявява от затвора като писател. Мейлър му посвещава книга и провежда кампания за освобождаването му, твърдейки, че той се е реформирал в затвора и е израснал там като талантлив автор. Джак Абот е освободен и заминава за Ню Йорк, където е фотографиран, интервюиран и даже му е осигурен литературен агент. Ню Йорк Таймс благодари на Мейлър за приноса му в освобождаването под гаранция на самородния талант. И шест седмици след излизането му от затвора, на 18 юли 1981 г. в един бар в Ню Йорк Абот се спречква с Ричард Адан, служител в бара, който му е отказал достъп до тоалетната, предназначена само за служители, вади нож и го пробожда смъртоносно. Впоследствие Абот обвинява Адан за случилото се, а за криминалния си живот обвинява затворническата система и правителството. Абот е психопат, и както обяснява Боб Хеър пред Рон Джонсън, психопатът Абот е действал импулсивно, не е могъл да понесе липсата на респект към него, посегателството към чувството му за изключителност. Прави впечатление следното: Джак Абот, без никаква специална причина е ходел въоръжен със скрит нож, очевидно с цел да го употреби по една или друга причина. И Джок Полфрийман се движи въоръжен с нож – по времето на партито в Сидни и в нощта, когато се спречква с групата на Андрей Монов. И той като Джак Абот не се колебае да го използва, без да го е грижа за последствията. В коментар от 12 юли 2011 г. австралийският вестник „Сидни Морнинг Хералд“ пише: „Въпросът остава – защо Полфрийман е носил нож, което е сигурна гаранция да си навлече неприятности?“ И възниква една заслужаваща внимание хипотеза: Ако Полфрийман, на основата на неговото поведение и гореописаната личностна характеристика, е бил изследван от специалисти и е било установено, че той е психопат, а това заключение е било предоставено на съда заедно с мнението, че поради тази причина, той не може да бъде реформиран, апелативният съд едва ли би приел нечии уверения, че той се е поправил и не би го освободил предсрочно. И нямаше да се разгори тази обществена буря относно срещу решението на съдиите. Което, разбира се, не отменя проблема за мекостта, която българските съдилища проявяват спрямо извършители на тежки престъпления. Иван Янакиев от Ямбол преди десет години намушква с нож 16-годишно момче и го убива, осъден е само на десет години затвор, но го пускат четири години предсрочно и тази година на 25 септември със съучастник измъчват старец с нож и палка, за да им прехвърли апартамента си. Подобни примери има много, а и досега българските съдии не са осъдили на затвор нито един висш държавен служител за корупция или крупен мафиот.", "date": "2019.10.05", "title": " Психопат ли е Джок Полфрийман?\t"}
{"url": "https://trud.bg/%d0%b2%d1%80%d0%b5%d0%bc%d0%b5%d1%82%d0%be-%d1%81%d0%b5-%d0%b7%d0%b0%d1%82%d0%be%d0%bf%d0%bb%d1%8f-%d0%b2-%d1%81%d1%80%d0%b5%d0%b4%d0%b0%d1%82%d0%b0-%d0%bd%d0%b0-%d0%b4%d1%80%d1%83%d0%b3%d0%b0%d1%82/", "text": "Метеорологичната есен в страната дойде в петък с преминаването на студен фронт, който донесе по-ниски температури. И тази сутрин все още на отделни места в Източна България превалява слаб дъжд. Тези валежи постепенно ще спрат, обясни Анастасия Стойчева от НИМХ пред  . Следобед от запад отново ще има временни увеличения на облачността. В планините и югозападната част на страната пак ще вали. Температурите ще са доста по-ниски от предишните дни. В неделя максималните няма да надхвърлят 20 градуса. Отпаднаха кодовете за опасно време. „Значителни валежи не очакваме”, каза Стойчева. Затопляне се очаква към средата на следващата седмица.", "date": "2019.10.05", "title": " Времето се затопля в средата на другата седмица"}
{"url": "https://trud.bg/%d1%83%d0%ba%d1%80%d0%b0%d0%b8%d0%bd%d0%b5%d1%86-%d0%b5-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d0%bb-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0%d1%82%d0%b0/", "text": "Автомобил с украинска регистрация е предизвикал пътния инцидент в петък вечерта,  . Катастрофата, която затвори временно Прохода на Републиката, стана в началото на най-дългото село в България – Пчелиново, близо до град Гурково. След извършен оглед на местопроизшествието става ясно, че чуждият гражданин е навлязъл в насрещното движение. Последвал е челен удар с идващия от Лясковец автомобил, в който са пътували баба, дядо и двамата им внуци от град Шивачево. При удара колата се възпламенила и четиримата в нея са изгорели. Децата са на 5 и 15 години, а възрастната двойка съответно на 57 и 52 години. 5-годишното момиченце живеело при майка си в Лясковец, а 15-годишният му брат – при баща си в Шивачево. Въпреки развода, родителите запазили добри отношения и децата често гостували на единия или другия. Снощи бабата и дядото дошли в Лясковец, за да вземат момиченцето. Малко преди Гурково се случила трагедията. След удара колата на българското семейство е излетяла от пътя и след това се е запалила. Автомобилът е бил с газова уредба, но резултатите от експертизата ще покажат причините за запалването й. Украинецът е получил травми на гърдите и десния крак. Пробите за алкохол и наркотици са дали отрицателен резултат. Взета е и кръвна проба, като резултатите тепърва се очакват. Той е задържан за срок от 24 часа. Очаква се от прокуратурата да му повдигнат обвинение. На мястото на инцидента тази сутрин пристигна разследващ екип. Проходът на Републиката вече е отворен. В района често се случват пътнотранспортни произшествия. По време на катастрофа вчера пътят е бил мокър заради проливни дъждове.", "date": "2019.10.05", "title": " Баба, дядо и двете им внучета загинаха в Хаинбоаз, пътували от Лясковец за Шивачево\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b5-%d0%b3%d0%be%d1%82%d0%be%d0%b2-%d0%b4%d0%b0-%d0%b2%d0%b4%d0%b8%d0%b3%d0%bd%d0%b5-%d1%81%d0%b0%d0%bd%d0%ba%d1%86%d0%b8%d0%b8%d1%82%d0%b5-%d0%bd%d0%b0-%d0%be%d0%be/", "text": "Президентът на САЩ Доналд Тръмп е готов да предложи премахване на санкциите на ООН от Северна Корея в продължение на три години в замяна на съгласието на Пхенян за пълното премахване на ядрения център в Йонбьон, съобщава списание „Time“. Според информацията, кабинета на Тръмп на заседание на Съвета за национална сигурност е представил обзор от различни предложения, предназначени да помогнат за възобновяването на преговорите между САЩ и Северна Корея. Едно от предложенията призовава за премахването на санкциите на ООН върху Пхенян за три години, които забраняват износа на текстилни продукти и въглища от Северна Корея, в замяна на съгласието на страната да демонтира ядрения си център в Йонбьон. Президентът е бил съгласен с това предложение. Списанието набляга на факта, че на срещата на Съвета за сигурност, Тръмп не е проявил никаква заинтересованост от новите ракетни изпитания на Северна Корея. Той е решил преговорите между Пхенян и Вашингтон да продължат, въпреки, че първите продължават да създават и тестват нови и по-опасни оръжия.", "date": "2019.10.05", "title": " Тръмп е готов да вдигне санкциите на ООН от Северна Корея в замяна на демонтирането на ядрен център"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%bd%d0%b0-%d0%b5%d1%81-%d0%b4%d0%b0-%d0%b7%d0%b0%d0%bf%d0%be%d1%87%d0%bd%d0%b5-%d0%bf%d1%80%d0%b5/", "text": "Германия е предложила на Европейския съюз да започне преговори за присъединяване на Северна Македония до края на годината и да постави допълнителни условия на Албания, съобщава Ройтерс. Министрите на вътрешните работи ще се произнесат на 15 октомври, а лидерите на държавите членки се събират два дни по-късно.", "date": "2019.10.05", "title": " Германия предлага на ЕС да започне преговори със Северна Македония до края на годината"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bd%d0%b0%d1%80%d0%b5%d0%b4%d0%b8-%d0%b7%d0%bd%d0%b0%d1%87%d0%b8%d1%82%d0%b5%d0%bb%d0%bd%d0%be-%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d0%bd%d0%b5-%d0%bd/", "text": "Президентът на САЩ Доналд Тръмп е поискал да бъде значително намален състава на Съвета по национална сигурност на САЩ, предава Ройтерс. Това искане беше предадено от ръководителя на канцеларията на Белия Дом Мик Мълвейни и съветника по национална сигурност Робърт О‘Брайън. В съвета в момента работят над 300 души, но все още не е ясно колко от тях ще бъдат отстранени от длъжност.", "date": "2019.10.05", "title": " Тръмп нареди значително намаляване на състава на американския Съвет по национална сигурност"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d1%83%d1%87%d0%b8%d1%82%d0%b5%d0%bb%d0%b8%d1%82/", "text": "Премиерът Бойко Борисов честити празника на учителите в профила си във Фейсбук и отново потвърди, че правителството му ще удържи на думата си и ще вдигне заплатите на преподавателите. Ето и пълният текс на съобщението му: Честит празник на всички учители! Силно ценя Вашата работа и Ви благодаря за старанието и грижите, които полагате за децата на България. Майка ми беше учителка и добре знам как дълги години сте били с несправедливо малки заплати, но въпреки това винаги сте вършили Вашата работа професионално и с любов. Но времената се променят, а Вие заслужавате нещо повече от добри думи. Като премиер на България и председател на най-голямата партия в Народното събрание, потвърждавам ангажимента на правителството и управляващото мнозинство, Вашите възнаграждения чувствително да растат и условията, в които работите да стават все по-добри. Още в бюджетната прогноза за 2020 г. са разчетени допълнително 360 млн. лв. за по-високи учителски заплати, което е поредната стъпка към обещанието ни за двойно увеличение в рамките на мандата. Вярвам, че Вие го заслужавате и че всички българи подкрепят тези политики, оценявайки Вашата ключова роля в обществото.", "date": "2019.10.05", "title": " Премиерът Борисов поздрави учителите за празника им, отново обеща да им вдигне заплатите"}
{"url": "https://trud.bg/%d0%b1%d0%b5%d0%b9%d0%b1%d0%b8-%d0%b1%d1%83%d0%bc-%d0%b2-%d0%b1%d0%b3-%d1%88%d0%be%d1%83%d0%b1%d0%b8%d0%b7%d0%bd%d0%b5%d1%81%d0%b0/", "text": "Повече са момчетата Тази година станахме свидетели на истински бейби бум в родния шоубизнес. Още в първия месец на 2019-та три популярни красавици станаха майки, все на момчета. До момента са родени 12 звездни бебета, а съвсем скоро се очаква на бял свят да се появят отрочетата на Джулиана Гани, Деси Цонева и Теа Минкова. Първата звездна майка за годината е моделът Антония Петрова-Батинкова, която роди сина си Благовест навръх именния си ден – 17 януари. Датата е много специална за нея и съпруга й Ивайло, с когото се запознават на 17 март и се женят на 17 юни миналата година. Броени дни по-късно и актрисата и певица Мона Гочева и режисьорът Радослав Гочев станаха родители на Никола. Интересното при тях е, че научават за бременността чак в 4-ия месец, тъй като дълги години Мона е страдала от поликистоза и шансовете й да зачене са били почти нулеви. Веднага след това и семейство Петканови се увеличи с още един член – Габриел Петканов, на когото почти веднага бе направен и Instagram профил, вече със 100 000 последователи. Алекс и Дани не се притесняват да показват сина си в онлайн пространството и да споделят всеки миг от живота му с техните последователи. Мъжка майка стана и писателка Ралица Генчева, популярна с прякора си Charly Wilde. Тя и мъжът й Георги станаха родители на малкия Филип, който дойде на бял свят седмица след термина на писателката с тегло от 4 кг и съответно се налага секцио. И след четири момчета, Светлана Гущерова бе първата популярна майка, родила момиче. В края на февруари, малко преди термина й, плеймейтката дари своя съпруг Християн Гущеров с момиченце, което кръстиха Анелия-Добромира. В началото на пролетта се появиха още две бебета (отново момчета) – тв водещата Петя Дикова и писателят Илиян Любомиров кръстиха сина си Александър, а певицата Поли Генова и холандският й приятел избраха името Даниел за своя първи наследник. Последва кратка пауза през лятото и в началото на август месец изпълнителката Алекс Раева стана майка за първи път на момиче на име Леа. Въпреки че името на таткото се пази в тайна, близки до Раева не крият, че двойката е имала много проблеми със забременяването и зачеването е станало чрез инвитро процедура. Точно две седмици по-късно и друга певица роди момиченце – Йоанна Драгнева дари тв водещия Мирослав Димитров с малката Анн Мари. Красивата блондинка се върна към работата си само месец след раждането и в момента е много активна в социалните мрежи. Тенденцията музиканти да стават родители продължи и през септември, когато рапърите Тото от „Скандау“ и Криско посрещнаха първите си рожби. Близки до Йонислав Йончев-Тото разкриха пред родни медии, че той и приятелката му Кристин имат момченце, носещо името Доминик. За разлика от него, Криско и любимата му Цвети споделиха единствено кадри на бебето си, но не пожелаха да разкрият пола и името на детето си. Последната до момента звездна родилка е Златка Райкова, която в последния ден на септември стана майка на момченце, носещо името на баща му – Благой Джуниър. Щастливата новина сподели гордия татко в социалните мрежи, а Русата Златка му благодари за грижите и подкрепата по време на раждането.   Ще има още звездни наследници В близките месеци се очаква още три известни красавици да станат майки. Първа със сигурност ще бъде Деси Цонева, която се предполага до няколко дни да роди момиченце. Тя обяви, че е бременна в края на май и от тогава до сега успя да се сгоди и омъжи за издателя Явор Стефанов, и дори да насрочи дата за втора сватба догодина. В средата на лятото актьорът Наум Шопов и годеницата му Теа Минкова се похвалиха, че очакват момиченце през ноември. Най-шокираща бе новината за бременността на Джулиана Гани, която разкри в телевизионния ефир, че е в 7-ия месец и с фитнес инструктора Илиян Найденов ще стават родители. Двамата все още не са споделили пола на бебето и термина.", "date": "2019.10.05", "title": " Бейби бум в БГ шоубизнеса\t"}
{"url": "https://trud.bg/%d0%b8%d0%b7%d1%82%d0%b5%d1%87%d0%b5-%d1%81%d1%80%d0%be%d0%ba%d1%8a%d1%82-%d0%b2-%d0%ba%d0%be%d0%b9%d1%82%d0%be-%d0%b4%d0%b0%d0%bd%d0%b8%d1%8f-%d1%82%d1%80%d1%8f%d0%b1%d0%b2%d0%b0%d1%88%d0%b5-%d0%b4/", "text": "Сроковете, в които Дания трябваше да даде официално разрешение за изграждането на тръбопровода „Северен поток – 2” през нейни териториални води „фактически приключиха”, признава в интервю за „Business FM” руският министър на енергетиката Александър Новак. Все още съществуват шансове то да бъде получено, но ако това не стане, строителството по другия маршрут ще удължи реализацията на проекта с месеци и тръбопроводът няма да бъде приключен до 2020 г. Според Новак, Дания все пак би могла да даде разрешение, тъй като „няма никакви противоречия и никакви проблеми”, които да допуснат отказ. По-рано в. „Известия” съобщи, че Дания е решила всички политически въпроси, свързани с газопровода. Източник на изданието е заявил, че е останало да бъдат решени единствено административните въпроси. Председателят на съвета на директорите на „Газпром” Виктор Зубков сподели, че ако Дания все пак откаже да издаде разрешително, изграждането на трасето ще се забави и ще струва по-скъпо, но кралството няма да може да спре проекта. На свой ред генералният директор на „Wintershall Dea” Марио Мерен изрази надежда, че страната ще спазва европейските правила и няма да откаже да издаде разрешение. Към момента тръбополагащият кораб „Солитер” почти е достигнал териториалните води на Дания. Завършени са 83 % от изграждането на „Северен поток – 2”.", "date": "2019.10.05", "title": " Изтече срокът, в който Дания трябваше да даде разрешение са строржа на „Северен поток-2“"}
{"url": "https://trud.bg/%d0%ba%d0%b8%d1%82%d0%b0%d0%b9%d1%81%d0%ba%d0%be-%d0%b0%d0%b2%d1%82%d0%be%d0%ba%d0%b8%d0%bd%d0%be/", "text": "Автомобилите са следващото поколение умни устройства и това се илюстрира от първия модел на младата китайска компания Byton, основана от бивши кадри на традиционни производители като BMW и Nissan. Заедно с конструктори от други водещи браншови фирми като Tesla, Google и Apple те разработиха автомобил, който ще влезе в серийно производство и ще се продава в Европа от 2021 г. Името на модела е Byton M-Byte, а той представлява нещо много повече от умно устройство за транспорт. Най-забележителната характеристика е огромният дисплей, който се простира на дължина повече от метър по цялата широчина на таблото. Този мегамонитор е разделен на три секции, предназначени за водача и пътника до него. Има и още един дисплей в средната част на волана върху гнездото за въздушната възглавница. Многобройни са функциите, които предлагат големите екрани в автомобила. Сред тях е лицевото разпознаване и запаметяване на определени настройки за различни водачи. Колата е в постоянна връзка с интернет и разполага с три таблета – един за пътника отпред и два за пасажерите отзад. Непрекъснатата свързаност може да бъде спряна по всяко време с натискане на бутон „Off Line“. Задвижващата система е електрическа. В зависимост от мощността и броя на моторите моделът се предлага с предно и с двойно предаване. Базовото изпълнение с един двигател на задния мост с ресурс от 272 к.с. и пробег 360 км. Върховият вариант 4х4 е с мощност 408 к.с. и пробег 435 км. Цената на автомобила за европейския пазар ще стартира от 45 000 евро. Вече има направени около 40 000 поръчки.", "date": "2019.10.05", "title": " Китайско автокино\t"}
{"url": "https://trud.bg/%d1%85%d0%be%d0%bb%d0%b8%d0%b2%d1%83%d0%b4%d1%81%d0%ba%d0%b0%d1%82%d0%b0-%d0%bb%d0%b5%d0%b3%d0%b5%d0%bd%d0%b4%d0%b0-%d1%81%d0%b0%d0%bd%d0%b4%d0%b8-%d0%bb%d0%b8%d0%b1%d0%b5%d1%80%d1%81%d1%8a%d0%bd/", "text": "Обичам да работя с автори от Централна и Източна Европа, защото те имат различен поглед към света. Филмите им са лични, нещо което трудно се намира в САЩ и Западна Европа Рядко в България можете да срещнете човек от ранга на Санди и да си разговаряте с часове за киното. За съжаление в този текст не остана място за историите около Серджо Леоне и класиката „Имало едно време в Америка“, както и още много други. На 83 години той продължава да бъде активен. Той беше част от журито на бързо развиващият се българкси фестивал за кратки филми „In the palace“, който от тази година се провежда във Варна, а от миналата година пет от наградените филми получават правото да бъдат допуснати до номинациите за „Оскар“. – Господин Либерсън, вашият първи филм като продуцент е с легендите „Ролинг стоунс“.  – Да, филмът Performance (един от най-скандалните филми през 70-те, номиниран за BAFTA, но заради секс сцените на Джагър с приятелката на Кийт Ричард – Анита Паленбърг, лентата дълго време е била пренебрегвана, а днес е легенда, б.а.). – Как се свързахте с Миг Джагър?  – Това стана благодарение на неговата приятелка по онова време – Мериън Фейтфул (Песента u As Tears Go By, написана от Джагър и Кийт Ричардс става огромен хит през 1964), която беше доста известна певица по това време. Тогава бях агент на много актьори, режисьори и исках да представлявам и нея, защото беше огромен талант. Успях да си уговоря среща и тя ме покани в нейния апартамент. Разговаряхме за нея и какво иска да прави в бъдеще. През това време от кухнята през цялото време се появяваше едно момче – влиза, излиза, без нищо да каже. В един момент се разсеях от цялото това движение и я попитах „Кой е това?“. Тя каза „Това е Миг Джагър и иска да се срещне с теб“. Тогава тя го покани и той седна при нас. Мериън каза: „Виж, аз вече имам агент, но той няма и иска да говорите.“ Ето така се случи. Аз станах агент на „Ролинг стоунс“ за участия в телевизията, но не и за концерти или музика. Първият договор, за който преговарях, беше за режисьора Жан Люк Годар. – Жан Люк Годар?  – Да, същият. Той засне Sympathy For The Devil (Това е първият сигнъл от албума Beggars Banquet). Преди да заснемем Performance, продуцирах и телевизионния филм The Rolling Stones Rock and Roll Circus (В концерта, организиран от „Ролинг стоунс, участват всички известни банди по това време – „Джетро тъл“, „Дъ Ху“, „Тадж Махал“, Мериън Фетфул, както и супергрупата „The Dirty Mac“, в която участват Джон Ленън, Йоко Оно, Ерик Клептън, Мич Мичъл и Кийт Ричърдс). – Поддържате ли връзка с Миг Джагър?  – Да, последно се видяхме в Хамбург, където започна тяхното европейско турне през 2017 година. Той ме покани на концерта, защото освен друго имаше хора, които искаха да напишат книга за Performance. Не бяхме се виждали от много години и беше много приятна среща. – Как си обяснявате, че „Ролинг стоунс“ оцеляха толкова дълго време?  – Всъщност това е доста интересно. Аз не бях ги виждал на сцена от много, много години. Днес има две групи. Едната е „Ролинг стоунс“ с Миг Джагър, Кийт Ричдърдс, Рони Ууд и Чарли Уотс. Има и друга група, която е зад сцената. Това не е просто „Ролинг стоунс“, а „Ролинг стоунс“ плюс още една банда, която реално създава звука и музиката на турнетата им. Но Миг Джагър е неуморим. Бях изумен! Два часа на сцената, непрекъснато в движение, както и другите – твърде стари и твърде неуморими. – Как влязохте в кинобизнеса?  – Как влязох? Абсолютно случайно. След като се уволних от флота – това беше след Корейската война, се чудех какво да правя, накъде да тръгна. Започнах работа – паркирах коли на клиентите пред един ресторант. Един следобед отворих вратата на един кадилак (Cadillac convertible, б.р.), оттам слезе една старлетка – прекрасна блондинка. Подадох талончето на шофьора и тогава видях, че това е Майк Роудс – мой съученик, който дори беше три години по-малък от мен. Питам го „Какво става с теб? Аз ти паркирам колата, а ти си с кадилак и красиво момиче.“ Той отвърна, че е филмов агент. Попитах го „Мога ли и аз да стана филмов агент“, а той се засмя и отвърна „Кой да ти каже?“. След няколко седмици се видяхме, той ме представи на разни хора и получих работа в агенцията. Така започна всичко. Няма нищо общо с легендите, като „Младият Спилбърг мечтаеше от малък да стане велик режисьор“. – Предният път, когато се срещнахме, бях впечатлен от историята за около реализацията на „Междузвездни войни“. Очаквахте ли такъв успех с филма?  – Когато ме поканиха на работа в „20th Century Fox“, първата ми позиция беше да отговарям за европейските и международните продукции. Тогава „Междузвездни войни“ беше в края на снимките си. Постпродукцията се премести в Лондон, където трябваше да се запише музиката, да се смеси звукът и така се срещнах за първи път с Джордж Лукас и продуцента Гари Кърц. Моята работа беше да наблюдавам и контролирам премиерите и разпространението на филма в Европа. Беше доста интересно, защото Лукас беше вманиачен като продуцент за качеството на филма. Той беше категоричен, че няма да бъде разпространяван, докато не проверим качеството на картината и звука във всяко кино. Така че аз трябваше да наема двама души, които да обиколят всички кина в Европа, за да проверят дали всичко е наред. – Сигурен съм, че не сте ги пратили в Източна Европа.  – Не, категорично не. По това време беше невъзможно. – Мога да ви уверя, че звукът и картината във Враца, град за който не сте чували, бяха ужасни, но филмът пак стана мания.  – Убеден съм. – По онова време фантастиката е било доста подценяван жанр, какво промени „Междузвездни войни“?  – Да, така е. Научната фантастика и хорър жанровете бяха подценявани. Имаше успешни филми, но те бяха все така ниско бюджетни. „Междузвездни войни“ промени цялата история на киното. Няма да забравя, когато пуснахме филма в няколко отбрани кина, за да проверим реакцията на публиката, преди да предприемем масовата дистрибуция. Отидохме да видим какво се случва на обедната прожекция в „Китайския театър“ в Лос Анджелис и бяхме шокирани. Буквално имаше хиляда души, които чакаха на опашка, за да влязат в киното. След това в продължение на месеци беше така. Хората гледаха филма, а след това се нареждаха отново на опашката, за да го видят пак, а след това пак и пак. Това беше феномен, който никой не е очаквал. – Вие какво очаквахте?  – Когато видях филма, знаех че имаме нещо специално, но нямах идея, а и никой нямаше идея дали публиката ще го хареса или не. Точно заради това първите прожекции бяха в около 15 салона в различни градове, за да тестваме публиката. Това беше експлозия, която никой не очакваше. – Знам, че това е бил голям риск, но кой заложи името си?  – Президентът на „Фокс“. Той прочете сценария, срещна се с Лукас и му каза „Виж, нищо не разбирам от този проект, но вярвам в теб и ще те подкрепя“. – Сега така ли се случва в Холивуд?  – Не, вече не. Онова беше в друга епоха. Сега има комисии. Никой не поема риск, а петнайсет души решават колективно. – Като се върнем назад, кои са любимите ви проекти?  – Всеки проект, който съм харесвал, е по лични причини, не защото са били много успешни или най-добрите. Първият филм, който продуцирах – Performance – беше учене в движение, защото не знаех как се продуцира филм. След това беше друго. Един от проектите, които много обичам е първият филм на Тери Гилиъм „Джаберуоки“ (по едноименния роман на Луис Карол, б.а.). Беше невероятно изживяване да работя с Тери. Приятелството ни стана силно и продължава и до днес. Много харесах работата си по „Пришълецът“. Тогава не бях продуцент, но ръководех проекта и имах правото да избера режисьора – Ридли Скот. – Вие избрахте Ридли Скот за „Пришълеца“!   – Да. – Защо него?  – Познавах го от телевизия Би Би Си, където беше художествен директор и дизайнер. Той не беше режисьор. Ние станахме добри приятели, до толкова, че един ден той преобзаведе къщата ми, офиса ми в Лондон. След това той започна да снима реклами и стана доста успешен в бизнеса. Първият му филм „Дуелистите“ не беше много успешен (Историческа драма по Джоузеф Конрад, в която Кийт Карадайн и Харви Кайтел са двама офицери от наполеоновата армия, които враждуват с години и само дуелът може да реши въпроса кой е прав, 1977 г.). Аз видях лентата и си казах „Господи, каква визия има този човек“. Когато „Пришълецът“ беше в подготовка, а режисьор беше Уолтър Хил. Неговата компания беше разработила сценария, но той се отказа в последния момент, за да прави друг филм по негов сценарий. Тъй като „Пришълецът“ беше в предпродукция, аз се обадих в Лос Анджелис и казах „Вижте, загубихме за проекта Уолтър Хил, той няма да снима“. От компанията настояваха бързо да се намери заместник и аз предложих Ридли Скот. Те не знаеха изобщо кой е той и поискаха негови предишни неща – видяха „Дуелистите“, рекламите и приеха той да бъде режисьор. – „Пришълецът“ е един от най-великите филми, за мен. Как обаче решавате да рискувате, защото вие в крайна сметка носите отговорност?  – Нещата се случва по два начина. Или трябва да имаш инстинкт и да вярваш в него, да отстояваш с цялата си същност този проект, с риска той да се провали, или залагаш на сигурното – търсиш режисьор, който вече е утвърден, спечелил е милиони долари и не рискуваш – наемаш го заради името му, или по политически причини. За залагам на инстинкта си. – Работихте ли още с него?  – Да, по още два проекта. Вторият филм беше „Блейд Рънър“. – Разкажете ми за „Блейд Рънър“.  – Един забележителен писател – Хамптън Фенчър – беше развил сценария по разказа на Филип Кей Дик, беше инвестирал пари и силно вярваше в историята. Предлагаше го на различни режисьори и никой не искаше да се включи в проекта. Никой не го разбираше, никой не вярваше в историята. Това продължи няколко години и тогава сценарият попада в Ридли Скот. Той ми се обади и каза „Виж, това е филмът, който искам да заснема. Обсъдихме го с директорите и решихме да го направим. Трябваше да намерим обаче още пари, защото беше много скъп проект. „Уорнър“ дадоха половината от парите, а една частна компания от Хонг Конг добави останалото. – Знам, че в началото филмът изобщо не е тръгнал добре?  – Беше пълен провал, с ужасяващи критики от страна на медиите и след 10 дни свалиха филма от екраните. – Защо?  – Една от причините беше, че „Уорнър“ рекламира филма като приключенски екшън, защото в него участваше Харисън Форд. През първата седмица хората се стичаха към кината, за да гледат екшън, но те нямаше как да гледат такъв филм, защото „Блейд Рънър“ не е екшън. Той е филм ноар, психологически, философски трилър. – Как стана легенда след това?  – След това се появи интернет, появиха се нощните прожекции и филмът започна да бъде почитан. След това ние направихме втора кампания, по нов начин и го разпространихме отново. Същата онази критика го заобича, възхваляваше го. Днес никой не би рискувал да заснеме такъв филм и да чака години, за да види дали той ще бъде успешен или не. – А третият филм?  – Това беше „Телма и Луис“. Отново Ридли Скот донесе сценария и каза, че това е филм, който иска да заснеме. Този път нямаше никакви колебания от никого. – Вие сте ментор на една от най-добрите програми по драматургия – „ScriptEast“, която всяка година развива десетина сценария от Централна и Източна Европа. Защо го правите?  – Обичам да работя с автори от Централна и Източна Европа, защото те имат различен поглед към света, в сравнение с колегите си от Франция, Германия или Италия. Имат различно отношение към света, може би повлияно от комунистическата епоха. Много от сценариите са свързани с последствията от този режим. Те са много лични истории, в които са вложени много чувства. Това са истории, които трудно можеш да намериш вече в САЩ или западните европейски държави. Знаете ли, в момента цялата ми енергия е насочена към обучението на млади творци и това все още ме вдъхновява.   Нашият гост  Санди Либерсън е знакова фигура в европейската и американската филмова индустрия. Работил е като агент за творци като Серджо Леоне, Питър Селърс, Ричард Харис, Линдзи Андерсън и “Ролинг Стоунс”. След като продуцира филма Performance, основава компанията Goodtime/VPS заедно с Дейвид Пътнам, с когото продуцират едни от най-значимите британски филми на 70-те и 80-те години. През 1977 г. Санди става международен вицепрезидент, а по-късно и президент международни продукции за 20th Century Fox, като лансира ранните “Междузвездни войни” и ръководи продуцирането на филми на режисьори от ранга на Вернер Херцог, Бернардо Бертолучи, Зинеман, Акиро Куросава и Ридли Скот. В момента Санди е сътрудник към редица организации и проекти, посветени на развитието на таланта и уменията във филмовите и медийни индустрии. Наскоро работи и като изпълнителен продуцент за British Legends of Stage & Screen за Sky Arts/Sundance Channel.", "date": "2019.10.05", "title": " Холивудската легенда Санди Либерсън пред „Труд“: “Междузвездни войни” беше експлозия, която никой не очакваше"}
{"url": "https://trud.bg/%d0%b4%d0%bd%d0%b5%d0%b2%d0%b5%d0%bd-%d1%85%d0%be%d1%80%d0%be%d1%81%d0%ba%d0%be%d0%bf-%d0%bd%d0%b0-%d0%b0%d0%bb%d0%b5%d0%bd%d0%b0-%d0%b7%d0%b0-%d1%81%d1%8a%d0%b1%d0%be%d1%82%d0%b0-05-10-2019/", "text": "ОВЕН Бъдете стабилни в поведението и в отношенията си, за да запазите завоюваните позиции на работното си място, въпреки че деня е почивен. Напрежението може да се засили, ако се вживеете в измислена от ваши неприятели привидно неприятна новина. Съветвам ви да не бързате с решението си за нови инвестиции, а да ги отложите за известно време. Възвръща се хармонията в личните ви отношения. Щастливи сте, че отново сте обичани и обичате. Сексуалните мигове ви гарантират стабилизиране на интимните отношения. ТЕЛЕЦ Препятствията в почивния ден са преодолими благодарение на вашата упоритост на работното място и при изпълнение на задачите ви и при провеждане на делови разговори, но не давайте предимство и на ината си. Обмислете предстоящите търговски сделки. Денят ще ви напомни за неразрешени делови проблеми. Анализирайте постъпките си, обмисляйте действията си и ще избегнете грешките. Възможни са семейни проблеми, караници с брачния или интимен партньор. За пореден път рискувате да съсипете сексуалните си отношения. БЛИЗНАЦИ В състояние сте да избегнете финансовите загуби, ако в почивния ден не харчите пари за ремонти и ненужни покупки, въпреки че може да ви принудят вашите близки. Навреме коригирайте грешките си, за да не си навредите през следващата седмица. Не трябва да сте прибързани, за да не пропуснете поднесените от Съдбата добри възможности за професионална изява. Денят е идеален за общуване със семейството. Отдайте се на приятни мигове с любимите си хора. Вечерта се откажете от поканата за гостуване и си създайте романтична обстановка. РАК Денят е почивен, но е благоприятен, ако успеете да овладеете емоционалните си реакции и прекалената си чувствителност и да преминете към осъществяването на идеите, ако сте ги обмислили добре и сте уверени в себе си. Ако плановете ви са перспективни и успеете да убедите колегите си ще получите помощта им. Ако не сте семейни, скъпи жени, имате благоприятната възможност да създадете семейство или да срещнете подходящата половинка. Не забравяйте да създадете приятни емоции на интимния си партньор. Не пропускайте сексуалните мигове. ЛЪВ Ще се изкушите да поставите прибързано начало на нови занимания, които няма да бъдат успешни в почивния ден. Обмислете ги добре днес и си дайте още малко време за детайлна преценка на вашите намерения, а началото оставете за следващата седмица. Не взимайте прибързани решения. Ако имате спешни задачи на работното място се справяте добре. Осъществете пътуване. Съдбата ви дава шанс да създадете хармонично семейство. Ако вече сте го създали, време е да помислите и за деца. Семейните жени могат да се отдадат без колебание на сексуални удоволствия. Несемейните да бъдет предпазливи, ако едва днес са срещнали подходящия партньор. ДЕВА Постигнете поставената цел като концентрирате силите си само в служебните си задачи, ако работите в този почивен ден. Съобразете се с изискването да не сте прибързани. Добре е да не прекалявате с претенциите си към хората около вас. Успехите ви предизвикват завистта на околните, ако прекалявате с хвалбите си. Прибързаността е забранена. Личните ви отношения се стабилизират, ако не сте изнервени и заядливи. Любимите ви хора се надяват, че ще бъдете заедно през целия ден. Следобед нараства желанието ви за интимни изживявания. Не се лишавайте от сексуалните наслади. ВЕЗНИ В почивния ден ще постигнете успех, ако се занимавате с недвижими имоти и сключване на търговски сделки за стоки в сферата на строителството. Търсете нови възможности за стабилизиране на материалното си състояние, без значение с какво се занимавате. Избягвайте съмнителните и рисковани предложения. Хармонията в семейните ви отношения зависи от вашето поведение. Бъдете щедри на чувства. Не си внушавайте, че не сте достатъчно влюбени и се отдайте на истинските си чувства и желани сексуални удоволствия. СКОРПИОН Откажете пътуване, което е свързано с големи разходи и ще намали спестяванията ви, ако го осъществите в почивния ден. Завършете текущата си работа. Не се поддавайте на желанието за промени. Начинанията няма да са успешни. При необходимост и ако е възможно отменете деловите срещи и разговори, за да си спестите неуспехите и разочарованията. Възможни са проблеми в семейните отношения и открито грубо поведение, което ще раздразни околните и ще стане причина за разправия. Сексуалните удоволствия са в мечтите ви, но рискувате да се лишите от тях. СТРЕЛЕЦ Въздържайте се от взимане на важни решения и от активна работа в този почивен ден, ако е продиктувана от импулсивност и емоция. До обяд е най-добре да не договаряте важни срещи, защото промените в деня могат да се окажат неблагоприятни за вас. По-добре поставете черта под старите си задачи. Възможни са непредвидени разходи или загуби. Необходимо ви е усамотяване, за да прецените дали да създадете семейство или все още не сте готови да поемете и тази отговорност. Семейните жени могат да се отдадат на чувствата си и на сексуални мигове. Несемейните да са предпазливи със запознанствата. КОЗИРОГ Днес, в почивния ден, сте център на внимание сред хората от вашето обкръжение. Впечатлявате ги с уменията си и будите възхитата им. Стабилизирайте материалното си състояние. Очаква ви реализация на ваши стари планове. Денят е успешен за работещите в сферата на търговията, които имат възможност да реализират успешни сделки. За да не си създадете проблеми с брачната половинка се заемете със семейните си задължения. Агресивното ви поведение заради нежеланието да помогнете на любимите си в отговор ще доведе до тяхното нежелание за сексуални удоволствия. ВОДОЛЕЙ Обзети сте от неблагоприятно влияние и негативни емоции в този почивен ден, а причината са ваши роднини, които създават повод за скандали в дома ви. Подражателството не ви помага, а ви вреди. Самоувереността няма да разреши проблемите ви. Денят не позволява сериозни занимания с преките ви служебни задачи задачи. Наложете си спокойствие, ако се налага пряката ви намеса на работното място. Денят е идеален са сключване на брак, както и за хармонизиране на семейните отношения. Вечерта не се лишавайте от усамотяване с интимната половинка и активен секс. РИБИ Осъществете, при възможност в неформална обстановка, планираните срещи и контакти в почивния ден. На заетите в деловата сфера ще се отдаде дългоочакваната възможност да изгладят финансови разногласия с партньорите си. Не се самозалъгвайте. Не сте безпогрешни. Ако някой ви засегне, подценявайки професионалните ви качества, премълчете, за да избегнете конфликтите. Не контактувайте с хора извън семейството си. Избегнете разправиите, породени от интриги на ваши съседи. Съмненията в изневяра са безпричинни. Не се лишавайте от хармонията в сексуалния ви живот.", "date": "2019.10.05", "title": " Дневен хороскоп на Алена за събота, 05.10.2019"}
{"url": "https://trud.bg/%d0%b0%d1%80%d0%b4%d0%b0-%d1%87%d0%b0%d0%ba%d0%b0-%d1%86%d1%81%d0%ba%d0%b0-%d0%b2-%d0%ba%d1%8a%d1%80%d0%b4%d0%b6%d0%b0%d0%bb%d0%b8/", "text": "Най-заплетеният мач от 1/8-финалите за Купата на България ще е в Кърджали в края на месеца. Ръководството на „Арда“ промени плановете си и дебютантът в елита ще приема ЦСКА на своя стадион. Досега се знаеше, че дуелът ще е на арената на „Локомотив“ (Пловдив), където се играят всички домакинства на „Арда“.  Новакът планираше да смени тревното покритие на стадиона си и да го открие за 7 декември в шампионатен дуел с ЦСКА. Жребият за Купата на България обаче противопостави двата отбора и от „Арда“ явно искат да извлекат максимум позитиви от домакинството срещу столичния гранд. Така ремонтът на тревното покритие ще остане за следващата година. С изключение на тревата, „Арда Арена“ е в перфектно състояние и показа блясъка си по време на мача между ветераните на България и Турция на 26 септември.  „Арда“ е сензацията на първенството и е на шесто място в класирането – само на точка от ЦСКА, от който падна с 2:3 на „Българска армия“. Сега тимът от Кърджали приема „Дунав“.  ЦСКА пък ще изиграе първи двубой след раздялата с Люпко Петрович срещу аутсайдера „Витоша“ тази събота. Вероятно за последен път Добри Митов ще се води старши на „червените“.  Кредиторите на обявеното в несъстоятелност дружество ПФК ЦСКА АД пък очакват да си получат определените от съда пари другата седмица. След като елитният клуб спечели търга за емблемата и минаха всички инстанции, синдикът Дора Милева няма основание повече да спъва плащанията. Неофициално кредитори вече са уведомени да чакат край на сагата.", "date": "2019.10.05", "title": " „Арда“ чака ЦСКА в Кърджали"}
{"url": "https://trud.bg/%d1%81%d1%82%d0%b0%d1%82%d0%b8%d1%81%d1%82%d0%b8%d1%87%d0%b5%d1%81%d0%ba%d0%b8%d1%8f%d1%82-%d0%b5%d1%84%d0%b5%d0%ba%d1%82-%d0%be%d1%82-%d0%b1%d1%80%d0%b5%d0%ba%d0%b7%d0%b8%d1%82/", "text": "Въпреки намерението на британския министър-председател Борис Джонсън страната му да напусне Европейския съюз на 31 октомври, дори и без сделка, решението на Върховния съд на Великобритания от 24 септември значително намалява шансовете за подобно развитие. Съдът постановява, че суспендирането на парламента в продължение на месец преди датата на излизане на Великобритания от съюза е незаконно, което означава, че парламентът ще възобнови работата си и е много вероятно да блокира възможността за Брекзит без сделка. Това от своя страна може да доведе до поредна отсрочка, в рамките на която да се договори приемливо и за двете страни решение. И докато въпросът за реалните последици за ЕС от Брекзит е обект на отделен, по-обстоен анализ, европейската статистика вече предоставя редица индикатори при агрегация на ЕС 27 – вече са достъпни средни и съвкупни стойности за икономиката на оставащите страни в съюза. Промените, които настъпват след отчитане на ефекта от напускането на Албиона, променят и съотношенията, които често използваме при сравнения на България със средноевропейското равнище. Брекзит намалява средния брутен вътрешен продукт на глава от населението на съюза от 30 900 на 30 100 евро. Въпреки че в номинално изражение Европейският съюз остава втората най-голяма икономика в света след САЩ, напускането на Великобритания ще свие неговия БВП с около 15% до 13,5 трилиона евро за 2018 г. Същевременно по паритет на покупателната способност (ППС), който премахва влиянието на различните цени и валути в отделните страни, ЕС отстъпва втората си позиция за сметка на САЩ, като на първа позиция остава Китай. Външнотърговската статистика също ще се повлияе съществено от Брекзит, тъй като към 2018 г. износът на Великобритания е на стойност 409 милиарда евро (5-о място в ЕС). Интересно е, че Островът отговаря за цели 15% от износа за трети страни. Съюзът губи и около 14% от работната си сила или приблизително 31 милиона заети. Безработицата също се влошава леко, тъй като нивото на този показател във Великобритания е с около 2 процентни пункта по-ниско от средните за ЕС. От значение е също така, че Великобритания е сред водещите европейски страни по дял на населението с висше образование, като 50.8% от британците между 25 и 34 години спадат в тази категория. Все пак редица икономически показатели ще се подобрят след изваждането на Великобритания от статистиката. През последните четири години темпът на растеж на икономиките на останалите 27 страни членки изпреварва британския и прогнозите са тази тенденция да се запази. Същото се отнася и за темпа на увеличение на износа, като средното покачване за последната година в Съюза е 4,5% или с 1,4 процентни пункта повече от ръста, който отчитат от Лондон. Напоследък се наблюдава и нарастващ разрив между Кралството и 27-те по отношение на процента от доходите, които домакинствата спестяват. Данните сочат, че домакинствата от Европейския съюз спестяват средно с около 6 процентни пункта повече от тези във Великобритания. Така след Брекзит се очаква повишение в процента спестявания с около 1 процентен пункт за 27-те. Нещо повече, тъй като Лондон продължава да регистрира по-сериозни бюджетни дефицити от средните нива за Съюза, средното ниво на дефицит на Европейския съюз намалява с около 0,1 процентни пункта. След като страна с по-висок от средния за ЕС БВП на човек от населението напуска Съюза, това механично означава, че средната стойност за оставащите икономики спада. По този начин България ще покачи собственото си относително равнище. Това, естествено, не е реална промяна, а чисто статистическа такава. Например номиналният размер на БВП на човек от населението за страната през 2018 година се повишава от 25,24% на 25,91% от средноевропейското. Любопитно е да се отбележи, че по БВП, изчислено по стандарт на покупателната способност, Югозападна България вече достига около 80% от средноевропейското (предимно заради София), като напускането на една от най-богатите страни в Съюза придвижва региона още по-напред. Това е важно, тъй като кохезионните фондове се насочват предимно към региони с под 75% от средните нива за Евросъюза.   Ще се въведе ли митнически контрол Само една от трите цели, определени от Европейския съвет – липсата на физическа граница – може да бъде постигната и то за сметка на останалите две цели – запазване на единната икономика на остров Ирландия и интегритета на единния пазар. Наличието на две митнически територии неизбежно води до митнически контрол, който няма да позволи на единната икономика да функционира както до момента. За всички видове бизнес ще бъдат въведени административни формалности, включително правила за произход. В допълнение може да бъдат наложени митнически ставки. Ако регулаторната зона не влезе в сила, ще възникнат изключително сериозни рискове за единния пазар под формата на неконтролирана 500 километрова граница, за която проверки се правят единствено от британските власти по британски правила, които не са ясни в момента. Всичко това е придружено с дерогации, опростявания в противоречие с правото на ЕС и т. н.", "date": "2019.10.05", "title": " Статистическият ефект от Брекзит\t"}
{"url": "https://trud.bg/%d0%bd%d0%b0-5-%d0%be%d0%ba%d1%82%d0%be%d0%bc%d0%b2%d1%80%d0%b8-2019-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": "Александра Жекова , състезателка по сноуборд.   Инж. Валентин Лазаров , бивш съдия по баскетбол, 88 г.   Валери Домовчийски , футболист, 33 г.   Владимир Зарев , писател, 72 г.   Георги Велинов , бивш футболист, вратар, 62 г.   Емил Данчев , футболен мениджър, 66 г.   Йордан Цонев , депутат от ДПС в 44 НС, 63 г.   Мариана Сталянова , редактор графика и дизайн във в. „Труд“   Цветелина Янева , фолкпевица.", "date": "2019.10.05", "title": " На 5 октомври 2019 да почерпят"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d1%81%d0%bf%d0%b5%d1%87%d0%b5%d0%bb%d0%b8-%d1%82%d0%b8%d1%82%d0%bb%d0%b0-%d0%b7%d0%b0-100-000-%d0%b4%d0%be%d0%bb%d0%b0%d1%80%d0%b0/", "text": "Българският геймър Цветелин CeRq Димитров постигна огромен успех с американския си отбор Evil Genuises. Тимът спечели титлата по CS:GO в Ню Йорк след победа с 3:1 (16:3, 16:12, 20:22, 16:8) на финала над Astralis, който минава за най-силния отбор в екшън играта. Поражението с продължение в третата част бе единствената загубена карта за тима. Димитров, който от две години се състезава  САЩ, пък беше вторият най-полезен играч за тима, който спечели 100 000 долара от наградния фонд. Сега на „Злите гении“ им предстои участие на турнир в Малмьо (Швеция).  Междувременно друг българин – Сезер Sanchez Сабриев, направи „футболен“ трансфер в чужбина. Играчът на FIFA подписа с турския „Истанбул Башакшехир“ и вчера бе представен в тима преди срещата на футболния отбор с немския „Борусия“ (Мьонхенгладбах) от Лига Европа.", "date": "2019.10.05", "title": " Българин спечели титла за 100 000 долара"}
{"url": "https://trud.bg/%d0%ba%d0%be%d0%bd%d0%b3%d1%80%d0%b5%d1%81%d0%bc%d0%b5%d0%bd%d0%b8-%d1%81%d0%b0-%d0%bf%d0%be%d0%b8%d1%81%d0%ba%d0%b0%d0%bb%d0%b8-%d0%be%d1%82-%d0%bc%d0%b0%d0%b9%d0%ba-%d0%bf%d0%b5%d0%bd%d1%81-%d0%b4/", "text": "Конгресмени от Демократическата партия на САЩ са поискали от вицепрезидента Майк Пенс да предостави документи, свързани с разследването за импийчмънт на президента Доналд Тръмп, предаде Франс прес. В писмо, изпратено до Пенс, председателите на три комисии на Камарата на представителите – по надзор, външни работи и разузнаване – са поставили срок до 15 октомври за предаване на документи, свързани с Украйна. Те предприеха тази стъпка, след като вчера изтече определеният срок, в който Белия дом можеше да предостави доброволно поисканата информация. Разследването за импийчмънт на Тръмп се води по обвинение, че той е използвал поста си, за да окаже натиск над украинския президент Володимир Зеленски за започване на разследване за корупция срещу Хънтър Байдън. Той е син на бившия вицепрезидент на Съединените щати Джо Байдън, който се бори да получи кандидат-президентската номинация на Демократическата партия за изборите през 2020 година. Разследват се и причините за решението на Белия дом да забави жизненоважна военна помощ за Украйна, чието предаване Конгресът беше разрешил с цел „борба срещу руската агресия“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.05", "title": " Конгресмени са поискали от Майк Пенс документи, свързани с разследването за импийчмънт на Тръмп"}
{"url": "https://trud.bg/%d0%b8%d0%b7%d0%b3%d1%83%d0%b1%d0%b5%d0%bd%d0%b8%d1%8f%d1%82-%d1%85%d1%80%d0%b0%d0%bc-%d0%bd%d0%b0-%d1%86%d0%b0%d1%80-%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd-%d1%82%d0%b8%d1%85/", "text": "Тайнствената църква все още не е открита, но има надпис Официалните средновековни надписи са една невероятна възможност да се надникне в непознати страници от нашата история. В доста случаи те коригират цели теории, залегнали от столетия в науката. Каменните послания на миналото често са в състояние да променят представите ни за хора и събития, имали съдбоносно значение за България. Но разчитането и тълкуването на тези надписи понякога представлява истинска криминална главоблъсканица. През 70-те години на миналия век в околностите на шуменското село Троица случайно бе открита издялана каменна плоча с надпис на старобългарски език. В него се разказва за построяването на храм, посветен на светците Никола и Андрей. Църквата е била издигната със съдействието на преславския митрополит Сава и при управлението на цар Константин Тих Асен (1257-1277). Споменати са царицата Ирина и патриархът на „Богоспасения град Търнов“, Йоаким. На осмия ред е отбелязано и времето на съграждането на храма – 1263-1264 г. Без съмнение това е официален ктиторски надпис, съобщаващ за строежа на нова църква. В това няма нищо чудно, защото склоновете на Шуменското плато крият останките на десетки скални манастири. През ХIII-ХIV в. там се е оформила истинска Света гора, като много от българските царе са били ктитори на християнските обители. Учените обаче бяха сериозно озадачени от последния девети ред на текста. Там неочаквано се появява втора дата, чиито цифри по необясними причини остават недописани от каменоделеца. Все пак запазеното е достатъчно, за да се разбере, че се визира време от следващия ХIV в. Освен това на този ред явно започва някакво съвсем ново съобщение. Майсторът не го е довършил, защото открива, че няма да му достигне мястото за него. Вероятно тогава той бракува плочата и изписва целия текст върху нова стела. Камъкът е монтиран над входа на все още неоткритата от археолозите църква. Те обаче попаднаха на захвърлената като ненужна първа плоча. Тези интересни въпроси ме накараха през 90-те години на ХХ в. да се заема с Троишкия надпис и със споменатата в него тайнствена църква. Веднага ми направи впечатление, че до петия ред текстът е писан от един каменоделец, а нататък – от втори майстор. Но по-важно се оказа друго. Опростеният шрифт на първата част е характерен за средата на ХIII в., докато разработените букви в последните редове са изпълнени по начин, присъщ за „златния век“ на България от епохата на цар Иван Александър (1331-1371). Различават се и стиловете на писане. Началото се отличава с очевидна лаконичност, докато последните редове са наситени с множество епитети и витиеватост, с каквато изобилства официалният език от втората половина на ХIV в. Изводите се налагат от само себе си. Троишкият ктиторски надпис е бил изпълнен на два пъти – при съграждането на църквата по времето на цар Константин Тих Асен и при нейното обновяване в ХIV в., станало вероятно при цар Иван Александър. Вторият писач продължил текста от мястото, докъдето стига първият – името на владетеля. Той го допълнил с епитети спрямо изискванията на своето време, но познавал отлично стила на миналата епоха. Познавал е пристрастието на цар Константин към династичното име „Асен“ и го е прибавил в оставащото място. Сега не може да се каже какво е предизвиквало поправката на храма през ХIV в. Дали ктиторският надпис от ХIII в. останал полузавършен поради зачестилите тогава татарски нашествия в североизточната част на България? Може би тогава е пострадала и току-що съградената сграда? А обновяването по времето на цар Иван Александър е било напълно в тон с мащабната дарителска политика на този владетел. Данните от текста хвърлиха нова светлина върху личността на цар Константин Тих Асен. Той е една от трагичните и често подценявани фигури в българската средновековна история. През 1256 г. управляващият цар и син на могъщия Иван Асен II, Михаил II Асен, е бил убит при заговор едва навършил 18 години. Постигнала го е участта, каквато точно преди 10 години майка му Ирина е приготвила на заварения му брат и първи наследник на трона Коломан I. Тогава неочаквано съдбата изтласкала на върха уважавания болярин Константин Тих, който бил родом от Скопие. Тогава за пръв път от 70 години се прекъснала родовата линия на Асеневци, освободителите на България от византийска власт. За да се приобщи към обичаната от народа велика династия, аристократът се оженил за внучка на цар Иван Асен II и по-късно навсякъде подчертавал вторичното родство. Цар Константин Тих Асен опитвал да води активна външна политика, но като че ли съдбата се противопоставяла на начинанията му. Той воювал нееднократно с Византийската империя и се включвал в коалиции с други страни срещу нея. На първо време постигнал важни успехи и успял да присъедини към територията на царството загубената преди Вардарска Македония и части от днешна Южна България. На северозапад се сражавал с променлив успех с Унгарското кралство. А от 1273 г. нататък българските земи редовно били опустошавани от страшния бич, татарските орди. Техните безчинства и отслабената поради тежко заболяване на владетеля царска власт довели до най-големия селски бунт в средновековна България – въстанието на Ивайло. В решителната битка армията на Константин Тих Асен била разбита, а сам той убит лично от предводителя на бунта. За управлението на този цар са оцелели доста документални свидетелства. Това преди всичко са великолепните изображения от Боянската църква (1258/1259 г.), където са показани преките ктитори севастократор Калоян и жена му Десислава, както и царстващата двойка. Тук Константин Тих Асен е бил още в началото на своето управление и има горд и надменен вид. Като христолюбив, благочестив и благоверен цар и самодържец на всички българи той се величае във Виргинската грамота и в различни приписки от епохата. Явно Троишкият надпис също е бил изпълнен в тази традиция. Остава ни да гадаем колко красива е била построената църква и да се надяваме някога археолозите да попаднат на нейните останки.   Митрополит Сава е наречен „прототрон“ В Троишкия надпис прекият ктитор на построената църква, преславският митрополит Сава, е наречен с гръцката дума “прототрон” (първопрестолен). Това е епитет на преславските владици от ХIII-ХIV в., подчертаващ второто им място в църковната йерархия веднага след търновския патриарх. По този начин във Второто българско царство наблягали на пряката връзка с величието на Симеонова България.   Пътешественик видял преди 350 г. църквата на царя През ХVII в. районът на с. Троица бил посетен от българския пътешественик и книжовник Петър Богдан Бакшич. Той разказва, че там се намирало епископското средище. Самият преславски архиерей живеел в манастир до селото, около който имало много плочи със старобългарски надписи. Може би точно там се е намирала изгубената църква на цар Константин Тих Асен?", "date": "2019.10.05", "title": " Изгубеният храм на цар Константин Тих Асен\t"}
{"url": "https://trud.bg/%d1%81%d0%b8%d0%bb%d0%bd%d0%b8%d1%8f%d1%82-%d0%b3%d0%b5%d0%be%d1%80%d0%b3%d0%b8-%d0%b0%d1%83%d1%82-%d0%be%d1%82-%d0%b8%d0%b3%d1%80%d0%b8-%d0%bd%d0%b0-%d0%b2%d0%be%d0%bb%d1%8f%d1%82%d0%b0/", "text": "Ямболията загуби дуела за оставане, където беше изпратен от отбора си след шокиращи номинации Запали знамето на Прабългари Силният Георги от племето на Прабългари отпадна от приключенското риалити “Игри на волята” по Нова ТВ. Елиминацията на ямболията беше шокираща за зрителите и участниците в шоуто, тъй като той беше определян за един от фаворитите да стигне до финал. Добрата физическа подготовка на Георги обаче не беше достатъчна да надвие неговия противник – Атанас от отбора на умните Траки, който се смяташе от неговите съотборници за слаб играч. Битката в петък между двамата застрашени от отпадане се състоеше от няколко сложни елемента. Те трябваше да разгадаят езика на символите. Първо Георги и Атанас трябваше да разбият шифър с числа. Прескачаха стена, отидоха до сергия, където има характерни за Странджа продукти. Броят на продуктите бе свързан с комбинацията на шифъра. Правилната комбинация отключва сандък. В сандъка имаше ключ, който отваря карта. Картата бе комбинация от символи, които двамата мъже трябваше да свържат с въже. Комбинацията на въжетата ги води до заровени в пясъка кесии, които са общо 4 на брой. В торбичките се намираха частите на тръба, която трябваше да съединят. На нея трябваше да сложат топка, с която да преминат през дървена скара. Топката трябваше да сложат на ръка, която се намира на 5 метра височина. “Сдържах си виковете, защото щях да викам за Наско”, сподели Роберта от племето на Прабългари. Репликата є е провокирана от поведението на Георги през цялата седмица. Още в териториалната битка в понеделник той демонстрира несдържаност и си позволи многократно да повиши тон на съотборниците си, с особено лошо отношение към Роберта. “Абе какво стана, вчера бях най-слабия играч, според измислените номинации. Тоя Георги всеки път като хване Добата си го бие на почивки. Аз го елиминирах без никакъв проблем”, разказа Наско след неочакваната си победа над Георги. “Не ме е яд, по-добрият победи. Прабългарите ще си сърбат попарата”, пък каза победеният Прабългарин. Траките пък побързаха да поздравят Атанас за победата, въпреки че самите го изпратиха на Арената да се бори за оставането си. “Много се радвам, че Наско остана, ние отново сме 7, за мен това беше много важно. Наско заслужи абсолютно своето място”, сподели Радостина от племето на Траките. През седмицата зрителите станаха свидетели на растящото разделение между представителите на отбора. От единия лагер са фитнес инструкторът Александър, акробатът Добрин, мендижърът в телекомуникационна компания Радостина и оперната певица Анна-Мария. Лагерът на “шегаджийте” пък се представлява от близначките дизайнери Елена и Стефания, които са неразделни в шоуто, както и завърналият се от победата Атанас. Племето на Прабългарите също беше изключително разединено през седмицата. Това се прояви и по време на елиминационната битка, в която единствено Стоян съжаляваше за отпадането на Георги. “Със загубата на Георги, аз загубих приятел. Много ме е яд. Юлиян е в основата на всичко”, сподели Стоян. А до номинацията на отпадналия Прабългарин се стигна след шокиращ вот на Юлиян, с когото доскоро бяха близки приятели. Венцислава номинира Георги, който в последно време не владееше нервите си. Роберта също даде своя глас за Георги, защото не проявява търпимост. “За съжаление някои хора нямат поглед на играта. Много пъти сме печелили заради Венцислава. Съгласен съм с Роберта и ще номинирам Георги”, пък каза Юлиян, който накрая реши съдбата на съотборника си. Георги ескалира толкова много в часовете след номинацията си, че се стигна до там да запали знамето на племето си. Единствен на негова страна беше Стоян, който ще попадне “на мушката” на Юлиян, според който той е тип мамино синче и получава всичко на готово.   Красивите Славяни остават непобедени Отборът на красивите Славяни за втора поредна седмица спечелиха отборната номинационна битка и си спестиха племенен съвет. По този начин те останаха единственото племе в състезанието, в което всичките 8 членове продължават напред. Въпреки че са на безлюдния плаж, в който нямат почти никаква храна, Славяните демонстрираха все по-добра форма на игрите през седмицата. Като изключим загубата им на териториалната битка в понеделник, те бяха победители във всички други надпревари през седмицата – капитанската битка и двете номинационни игри. Особена заслуга за запазването на отбора на Слявяните цял има самотната майка Амелия-Мира, която беше изпращана два пъти на дуел за оставане и в двата пъти отстрани своите съперници.", "date": "2019.10.05", "title": " Силният Георги аут от „Игри на волята”\t"}
{"url": "https://trud.bg/fifa-20-%d1%81-%d1%84%d0%b0%d0%bb%d1%81%d1%82%d0%b0%d1%80%d1%82-ea-sports-%d1%80%d0%b5%d0%b0%d0%b3%d0%b8%d1%80%d0%b0-%d1%81%d0%ba%d0%be%d1%80%d0%be%d1%81%d1%82%d0%bd%d0%be/", "text": "Новата версия на футболната игра FIFA 20 тръгна с фалстарт. Подобно на баскетболния вариант NBA 2K20, симулаторът успя да ядоса геймърите след излизането на пазара на 27 септември. Играта бе съпътствана от редица проблеми, заради които се появи и хаштаг в туитър, подканващ компанията EA Sports да ги оправи в най-кратки срокове. Това се случи на 2 октомври, когато всички потребители получиха ъпдейт на версията, фиксиращ различните бъгове. Най-потърпевш бе новият режим на играта – Volta. В един момент футболът на малки врати изобщо не беше активен за геймърите, въпреки че именно това бе голямата промяна в играта. Засегнат бе и кариерният режим, а на моменти изкуственият интелект до такава степен не работеше, че според потърпевши е избирал неефективни стартови състави при важни мачове и в крайна сметка това е довело до нереалистични резултати. Въпреки това, FIFA 20 набързо оглави класациите за най-продавана игра за месец септември. По традиция всяка година най-продаваната футболна игра тръгва с различни бъгове, но още през октомври всичко се нормализира.", "date": "2019.10.05", "title": " FIFA 20 с фалстарт, EA Sports реагира скоростно"}
{"url": "https://trud.bg/%d0%b3%d0%bb%d0%b5%d0%b4%d0%b0%d1%82-%d0%bc%d1%8f%d1%80%d0%ba%d0%b0%d1%82%d0%b0-%d0%b7%d0%b0-%d0%bd%d0%b5%d0%be%d1%82%d0%ba%d0%bb%d0%be%d0%bd%d0%b5%d0%bd%d0%b8%d0%b5-%d0%bd%d0%b0-%d0%b7%d0%b0%d0%b4-2/", "text": "Специализирания наказателен съд гледа мярката за неотклонение на  . При акция на полицията в столичните квартали „Орландовци“ и „Малашевци“ бяха заловени 7 души, шестима останаха в ареста. Според разследващите задържаните са действали като организирана престъпна група, занимавала се с изнудване на болни и самотни възрастни хора. Жертвите били избирани внимателно и чрез тормоз били принуждавани да прехвърлят жилищата си на престъпната група. Сред обвинените има и нотариус.", "date": "2019.10.05", "title": " Гледат мярката за неотклонение на задържаните за имотни измами в „Орландовци“ и „Малашевци“"}
{"url": "https://trud.bg/%d0%ba%d0%b0%d0%bd%d1%8f%d1%82-%d0%b3%d0%b5%d0%b9%d0%bc%d1%8a%d1%80%d0%b8-%d0%bd%d0%b0-%d0%be%d0%bb%d0%b8%d0%bc%d0%bf%d0%b8%d0%b0%d0%b4%d0%b0%d1%82%d0%b0-%d0%b2-%d1%82%d0%be%d0%ba%d0%b8%d0%be/", "text": "Електронните спортове все още са далеч от място в олимпийското семейство, но пък вървят в тази посока. Летните игри в Токио ще съберат най-добрите спортисти в света, но компания ще им правят и майсторите с джойстик и клавиатура. Япония е страната с най-много геймъри на глава от населението, а американската компания Intel, водещ производител на микропроцесори, я избра за домакин на големия турнир Intel World Open.  Събитието ще е в края на юли в седмицата преди олимпиадата и ще включва състезания по Rocket League и Street Fighter V, а наградният фонд е 500 000 долара. Надпреварата е под егидата на Международния олимпийски комитет (МОК), а както се полага на истинско олимпийско събитие, в Токио ще бъдат само най-добрите в двете игри. За целта състезателите ще минат през ситото на квалификациите, които са в Катовице (Полша) през юни. За разлика от традиционните тимове в електронните спортове, този път отборите ще бъдат национални. В пресявките ще бъдат определени най-добрите във всеки континент, които ще получат виза за Токио, а домакините от Япония ще участват с отбора на страната си.  „Развълнувани сме, че можем да прибавим нещо повече към олимпийските игри – заяви спортните директор на МОК Кит Макконъл. – Очакваме сътрудничеството между електронните спортове и олимпийското движение да се развива с все по-бързи темпове. Смятам, че ние също има какво да научим от състезанията на геймърите.“  Организатор на събитието е ESL, бившата Лига за електронни спортове. Тя вече има опит в сътрудничество с МОК от зимните олимпийски игри през 2018 в Пьонгчанг в съседната Република Корея, която заема второ място след Япония сред страните с най-големи приходи от видео игри. Тогава бяха представени StarCraft II и Overwatch.  В Intel смятат, че традиционните и електронните спортове ще си сътрудничат все по-тясно. Компанията вече представи софтуер, който помага за по-широко телевизионно отразяване на футболни срещи и други събития, използвайки 3D проследяване с помощта на допълнителни мобилни камери.", "date": "2019.10.05", "title": " Канят геймъри на олимпиадата в Токио"}
{"url": "https://trud.bg/%d0%b5%d0%b4%d0%b8%d0%bd-%d1%87%d0%be%d0%b2%d0%b5%d0%ba-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%ba%d1%80%d0%b0%d0%b9/", "text": "Катастрофа с жертва край Враца. Две коли се сблъскаха вчера вечерта на пътя за Оряхово, съобщава  . Инцидентът стана малко преди 20 часа, на прав участък. Според очевидци, едната кола навлязла в насрещното, ударила се челно в идващ насреща автомобил и избухнала в пламъци. Шофьорът избягал, но пътник на задната седалка загинал в пламъците. Притекли се на помощ хора извадили жена и две деца от другата кола. „Вървеше пред мен и изведнъж тръгна и oт там колата онзи човек малко сви, ама няма накъде да избяга. Първата кола пламна веднага. Бутилката гръмна”, каза Николай Стойчевски, свидетел на инцидента.", "date": "2019.10.05", "title": " Един човек загина при катастрофа край Враца"}
{"url": "https://trud.bg/senshi-4-%d0%b8%d0%b7%d0%bf%d1%80%d0%b0%d0%b2%d1%8f-%d1%82%d1%80%d0%b8%d0%ba%d1%80%d0%b0%d1%82%d0%b5%d0%bd-%d1%88%d0%b0%d0%bc%d0%bf%d0%b8%d0%be%d0%bd-%d0%bf%d0%be-%d0%ba%d0%b0%d1%80%d0%b0%d1%82%d0%b5/", "text": "Единадесетият двубой, с който SENSHI ще вдигне адреналина на феновете на бойните спортове на 26 октомври във Варна, ще срещне на ринга двама изключително силни противници в киокушин фул контакт двубой. На арената на зрелищната галавечер трикратният шампион на Япония по карате от отбора на кикбокс легендата Петер Артс Юта Учида ще се изправи срещу друг номер 1 в киокушин – украинеца Андрий Касянчук. Двамата ще се бият в категория до 95 кг. 32-годишният Касянчук, който ще се качи на ринга на SENSHI за втори път, има зад гърба си две шампионски титли по киокушин. През 2007 година той става шампион на Украйна, а две години по-късно става и номер едно по киокушин в Беларус. Има и вицешампионска титла от Европейското първенство по карате киокушин за 2010 година. През юли в Камчия той стана втори на SENSHI Cup при най-тежките представители. В професионалния си актив боецът, който е висок 193 см, има 5 победи и 3 загуби. С по-солиден опит на професионалния ринг може да се похвали опонента на Касянчук – Юта Учида. Професионалният рекорд на боеца, който се учи от световноизвестната кикбокс легенда и трикратен шампион на веригата К-1, е 12 победи и само 2 загуби. Учида е на 28 години и е висок 183 см. Това ще е втората му изява на професионалния ринг на SENSHI. През април на второто издание на галата Учида не успя да завоюва победата и тогава отстъпи пред Костадин Костов от България. Сега, на 26 октомври в Двореца на културата и спорта във Варна, възпитаникът на Холандския дървосекач ще има втора възможност да вдигне купа от зрелищната галавечер. Повече информация за останалите двубой на SENSHI 4 очаквайте съвсем скоро. VIP маси и билети за бойното шоу може да се закупят от мрежата на Eventim.bg. Билетите са на цени от 10 лв. и 20 лв.", "date": "2019.10.05", "title": " SENSHI 4 изправя трикратен шампион по карате от школата на Петер Артс срещу киокушин шампион от Украйна"}
