{"url": "https://trud.bg/%d0%bf%d0%be%d1%87%d0%b8%d0%bd%d0%b0%d0%bb%d0%b0-%d0%b5-%d0%bc%d0%b0%d0%b9%d0%ba%d0%b0%d1%82%d0%b0-%d0%bd%d0%b0-%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb/", "text": "Починала е Херлинд Каснер, майката на германския канцлер Ангела Меркел, каза за ДПА правителствен говорител. Той призова да се прояви уважение към чувствата на канцлера в този момент и тя да не бъде обезпокоявана. По-рано вестник „Билд“ съобщи, че 90-годишната Каснер е починала в началото на април. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Починала е майката на Ангела Меркел"}
{"url": "https://trud.bg/%d1%80%d0%b8%d0%be%d1%81%d0%b2-%d0%b2%d0%b0%d1%80%d0%bd%d0%b0-%d1%81%d0%bf%d1%80%d1%8f-%d0%b8%d0%b7%d0%ba%d0%be%d0%bf%d0%bd%d0%b8-%d0%b4%d0%b5%d0%b9%d0%bd%d0%be%d1%81%d1%82%d0%b8-%d0%b2-%d1%80%d0%b8/", "text": "В резултат на планова проверка на защитена местност „Дуранкулашко езеро“ РИОСВ – Варна спря изкопни дейности в рибарниците в село Дуранкулак, община Шабла. На 9 април охраната на северните защитени територии при РИОСВ – Варна е констатирала извършване на изкопни дейности със специализирана техника в два от рибарниците, разположени в землището на село Дуранкулак. Това съобщиха от пресслужбата на МОСВ. Територията на рибарниците не попада в границите на ЗМ „Дуранкулашко езеро“, но попада в защитени зони от екологичната мрежа „НАТУРА 2000“. По време на проверката не е установен собственикът/ползвателят на обектите, но след дадени указания от служители на екоинспекцията работниците са преустановили работа. При последващ контрол от страна на РИОСВ-Варна днес не е установено извършване на дейности на терена. Предстои изясняване на обстоятелствата и предприемане на действия по екологичното законодателство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " РИОСВ-Варна спря изкопни дейности в рибарниците в Дуранкулак"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8-%d0%be%d0%bf%d0%b5%d1%80%d0%b8%d1%80%d0%b0%d1%85%d0%b0-%d0%b5%d0%b4%d0%bd%d0%be-%d0%be%d1%82-%d0%b4%d0%b5%d1%86%d0%b0%d1%82%d0%b0-%d0%bd%d0%b0%d1%85%d0%b0%d0%bf/", "text": "Три момчета на 7, 9 и 12 години са докарани в детска противошокова зала на „Пирогов“ след   съобщиха от пресслужбата на лечебното заведение. Трите братчета са обстойно прегледани и изследвани от мултидисциплинарен екип. И трите деца са с наранявания в областта на горните и долните крайници. Най-сериозно пострадалото момче е оперирано по спешност. То остава за лечение и активно наблюдение. За лечение остава и едно от братчетата му, чиито рани са обработени. Третото момче е освободено да си ходи, след като са обработени и неговите рани. Децата ще останат за лечение толкова време, колкото изисква състоянието им. Собствениците на двата ротвайлера са арестувани, предаде . Това са майка и син от Симеоново. Задържани са за 24 часа. Разследването продължава. Инцидентът стана днес по обяд, докато децата са се разхождали заедно с дядо си. В района на Минералната баня в село Железница били нападнати изневиделица от кучетата. Случайно минаващи хора са се притекли на помощ. Децата и родителите им живеят в чужбина. Те са дошли на гости на баба си и дядо си в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Лекари оперираха едно от децата, нахапани от кучета край село Железница\t"}
{"url": "https://trud.bg/%d0%bf%d0%b5%d0%bd%d1%81%d0%b8%d0%b8%d1%82%d0%b5-%d0%bd%d0%b0%d0%b9-%d1%82%d1%80%d1%83%d0%b4%d0%bd%d0%b8-%d0%b7%d0%b0-%d1%85%d0%be%d1%80%d0%b0%d1%82%d0%b0-%d0%bd%d0%b0-45-%d0%b3%d0%be%d0%b4%d0%b8/", "text": "Отсега трябва да спестяват, ако искат да имат средства на старини, когато остареят Дефицитът в НОИ ще расте до 6,7% от БВП на страната Изплащането на пенсиите на хората, които сега са на около 45 години, ще бъде най-трудно, става ясно от разчети на Сребърния фонд за състоянието на пенсионната система. Затова, ако хората на средна възраст искат да имат прилични средства на старини, трябва да започнат сами да спестяват още от днес, коментираха финансисти. Вноските, които всяка година влизат в НОИ, не са достатъчни за изплащането на пенсиите като необходимите допълнителни средства се покриват от републиканския бюджет. Разчетите сочат, че през следващите десетина години дефицитът в пенсионната система ще се задържи под 5% от Брутния вътрешен продукт (БВП) на страната благодарение на въведеното ежегодно повишаване на необходимите възраст и стаж за пенсиониране. През 2037 г. обаче пенсионната възраст за жените и мъжете ще се изравни на 65 години. След това в периода 2040-2060 г. в резултат на процеса на застаряване на населението и очакваната по-висока продължителност на живота, фискалният натиск върху държавната пенсионната система ще се увеличи и дефицитът ще достигне 6,7% от БВП, пише в анализа. А разходите за пенсии ще нарастват като дял от БВП. Това означава, че за да бъдат осигурени пенсиите на настоящите 45-годишни граждани, когато те станат на 65 години, хазната ще трябва да свие някои от другите си разходи, да повиши данъците, или бюджетът да има дефицит, т.е. да живеем на кредит. Разбира се, управляващите може да изберат и друг вариант – след няколко години отново да повишат възрастта за пенсиониране, или просто отпусканите нови пенсии да бъдат по-малки спрямо доходите на работещите хората. Като цяло обаче прогнозите са пенсиите да бъдат около половината от осигурителния доход на хората в годините преди пенсионирането им. Ситуацията става още по тревожна, ако се погледнат и прогнозите за броя на населението и средната възраст на гражданите. В периода до 2037 г., когато пенсионната възраст за жените и мъжете ще се изравни на 65 години, на 100 работещи и внасящи осигуровки граждани, ще се падат под 80 пенсионера. В периода 2037–2060 г. обаче ситуацията значително ще се промени поради застаряването на населението и увеличаващата се средна продължителност на живота, като през 2060 г. на 100 осигурени лица се очаква да има над 90 пенсионери. Т.е. осигурителните вноски за старост на 100 работника ще отиват за изплащането на 90 пенсии, а останалите необходими средства за пенсиите ще идват от републиканския бюджет, т.е. от данъците, които плащат същите тези работници.   628 хил. души с доброволни осигуровки Вноските на мъжете са по-големи Освен държавната пенсия хората, които сега са на около 45 г., ще получават пари и от частен универсален пенсионен фонд, в който се осигуряват. Допълнително над 628 хил. души или техните работодатели правят доброволни вноски и за трета пенсия. Месечните вноски в доброволните пенсионни фондове са средно по 104 лв. Повечето от тези вноски се правят от работодатели в желанието им да предоставят по-добри условия на труд и да задържат кадрите си. Натрупаните пари за трета пенсия обаче са средно само 1700 лв. на един осигурен, сочат данни на Комисията за финансов надзор. Сред причините за това е, че често един работодател прави вноски за своите служители. Но когато човек отиде в друга фирма новият работодател спира да го осигурява. В задължителните универсални пенсионни фондове работещите българи имат средно по близо 3000 лв. за втора пенсия. Конкретната сума на всеки човек зависи от годините, през които е осигуряван и официалните му доходи. Хората на възраст 15-19 години, които отскоро работят, имат по 120 лв. за старини. А тези на 55-59 г., които само след няколко години ще се пенсионират, имат в универсалните фондове средно по 3723 лв. Сумата е доста малка за да осигури получаването на прилична пенсия. Мъжете имат малко повече натрупани пари за втора пенсия от жените. Това се дължи на по-високите заплати и по-дългия им осигурителен стаж. В универсалните фондове мъжете имат средно по 3137 лв., а жените – 2840 лв.   В Сребърния фонд има 2,9 млрд. лв. Ще го използват през най-тежкия период Натрупаните средства в Сребърния фонд към края на март са 2,94 млрд. лв., сочат данни на Министерството на финансите. Този фонд беше създаден, за да послужи за изплащане на пенсии, като в него влизат пари от концесии, приватизация и излишъка в хазната, ако има такъв в края на годината. През последните години обаче вноските във фонда са минимални. Парите в Сребърния фонд в момента се държат на депозити в БНБ, лихвите по които са отрицателни (около -0,20%). За да не се топят средствата, тези отрицателни лихви се плащат от републиканския бюджет. През следващите години се планира парите да продължат да се държат в БНБ, за да не бъдат поемани никакви рискове от вложения на капиталовите пазари. Плановете са парите от Сребърния фонд да се използват в период, когато дефицитът при изплащането на пенсиите ще бъде най-голям – т.е. след 2040 г. Тези средства обаче няма да помогнат много на хазната. Според разчетите на МФ за изплащане на пенсии само през 2020 г. са необходими 10,568 млрд. лв., което над три пъти повече от средствата във Сребърния фонд.   Избираме старата или новата формулата до 2023 г. До края на 2022 година хората ще могат да избират по коя формула – новата или старата да се пенсионират. Това предвиждат последните промени в Кодекса за социално осигуряване, които парламентът прие. В старата формула освен трите години – от 1997 до 1999 г., ще влизат и трите най-добри години преди 1997 г. В новата формула е заложено тези години да отпаднат при изчисляването на индивидуалния коефициент и да се взима само стажът след 2000 г. Хората, които вече са подали заявление за пенсия или им е отпусната такава след 31 декември 2018 г., имат шестмесечен срок да поискат еднократно преизчисление. В тези случаи пенсията се отпуска в новия размер от същата начална дата. След 1 януари 2023 г. ще се пресмята само осигурителният доход, натрупан след 1 януари 2000 г.   Вдигат тавана на 1200 лв. От 1 юли 2019 г. таванът на пенсиите – както на новите, така и на старите, се планира да бъде увеличен от сегашните 910 лв. на 1200 лв. А като цяло увеличението на пенсиите от средата на годината се очаква да бъде с 5,7%. Таванът на пенсиите ще бъде 40% от максималния осигурителен доход, който от началото на годината беше повишен от 2600 лв. на 3000 лв. Вдигането на тавана ще позволи на 41 хил. души да получават реалните си пенсии от средата на годината, сочат разчетите на НОИ. В момента пенсиите на около 65 хил. души са орязани заради съществуващия таван. През миналата година имаше идея през 2019 г. да отпадне таванът само за новите пенсии, но предложението беше отхвърлено, защото нямаше да бъде справедливо спрямо старите. За старите пенсии пък управляващите не искат таванът да бъде увеличен, защото в този случай един човек ще получава над 19 500 лв., а четири пенсии ще бъдат по над 10 хил. лв.", "date": "2019.04.10", "title": " Пенсиите най-трудни за хората на 45 години\t"}
{"url": "https://trud.bg/%d1%81%d0%bf%d0%b5%d1%88%d0%bd%d0%be-%d0%bf%d0%b8%d1%88%d0%b0%d1%82-%d0%bd%d0%be%d0%b2-%d0%b7%d0%b0%d0%ba%d0%be%d0%bd-%d0%b7%d0%b0-%d0%bc%d0%b5%d0%b4%d0%b8%d0%b8%d1%82%d0%b5-%d0%be%d0%b1%d0%b7%d0%be/", "text": "Евродиректива предвижда регулация и за интернет сайтовете България изпитва остра нужда от нов Закон за медиите, тъй като сегашният е остарял морално и технологично. Това каза Бетина Жотева от Съвета за електронни медии (СЕМ) по време на дебатите в Народното събрание при гласуването на отчета на електронния регулатор. “Нова евродиректива предвижда регулация и за интернет сайтовете”, каза по повод на отчета на регулатора Бетина Жотева. “За първи път в комисия по култура и медии документът на СЕМ не мина така гладко, както досега”, каза по време на дебатите в пленарна зала председателят на комисията по култура и медии Вежди Рашидов. “Няма нужда да обвиняваме СЕМ, а да седнем всички заедно и да обсъдим законови промени, защото съвремието изисква бързо реагиране”, отбеляза още Вежди Рашидов. По думите му няма как един закон, приет преди 20 години, да върши работа в сектора в настоящия момент. “СЕМ е орган, който трябва да следи за поведението на медиите и основно да гарантира както свободата на зрителите, така и на самите медии”, категоричен бе Рашидов. “Дълги години един стар закон също помага за деморализиране на обществото. Често стана мода да говорим за свободата на словото. Винаги съм питал кой български гражданин наруши свободата на словото или този проблем е в ръцете на самите медии. Именно ролята на СЕМ трябва да се види – дали това е популизъм или сериозно търсене на законови мерки, с които да гарантираме истинската свобода на словото”, заяви още Вежди Рашидов. И заключи: “Всеки занемарен закон може да занемари нещата, за които говорим и те да придобият друг вид, каквито смятам, че напоследък май придобиват. Длъжни сме да съхраним хигиената на обществото”.", "date": "2019.04.10", "title": " Спешно пишат нов закон за медиите (обзор)\t"}
{"url": "https://trud.bg/%d1%82%d1%83%d1%80%d1%81%d0%ba%d0%b8%d1%82%d0%b5-%d0%bc%d0%b5%d0%b4%d0%b8%d0%b8-%d1%80%d0%b0%d0%b7%d0%b2%d0%b5%d0%b6%d0%b4%d0%b0%d1%82-%d0%b1%d0%b5%d1%80%d0%b5%d0%bd-%d1%81%d0%b0%d0%b0%d1%82-%d0%bd/", "text": "Една от основните теми на турските медии – „развода“ на Берен Саат и Кенан Доулу – се предъвква в продължение на няколко години. През това време Берен укротяваше клюкарските страсти, пускайки в социалните мрежи общи снимки с мъжа си. След това певецът Кенан Доулу даде кратко интервю за турски папараци, в което гневно отбеляза, че го „развеждат“ със съпругата му за двадесети път и подчерта, че въпреки това, той и Берен нямат проблем и не мислят за раздяла. На директния въпрос на журналиста, че според тяхната информация, не той, а Берен Саат иска развод, музикантът отговори: „Аз не знам как тези слухове са стигнали до вас. Нищо подобно. Ние не се развеждаме.“ Наскоро в Турския отново се вдигна шум, че Берен Саат и Кенан Доулу са на ръба на развода. И всичко това, защото актрисата изчистила някои техни общи снимки в Instagram, включително и от сватбата им през 2014 година. Останала само една снимка от празнуването на рождения й ден.  По всичко изглежда, че Берен просто е решила да ограничи присъствието си в социалните мрежи и това е повод за различни клюки. Докато се раздухват слухове за развода на Берен Саат и Кенан Доулу, актрисата участва в клип на песента на съпруга си „Необитаем остров“, която е включена в новия албум на изпълнителя. Клипът е заснет в Доминиканска република от режисьора Йомер Фарук Сорак. За пореден път това доказва, че новините за развода им са измислени от медиите в южната ни съседка, които „забременяваха“ Берен поне десетина пъти досега.", "date": "2019.04.10", "title": " Турските медии развеждат Берен Саат нон стоп"}
{"url": "https://trud.bg/%d0%bd%d0%b0%d0%bf%d1%80%d0%b5%d0%b6%d0%b5%d0%bd%d0%b8%d0%b5-%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8-%d0%b7%d0%b0%d1%80%d0%b0%d0%b4%d0%b8-%d0%bf%d0%be%d0%b1%d0%be%d1%8f-%d0%bd%d0%b0/", "text": "Гняв в Габрово заради побоя над продавач в денонощен магазин. Хора се събраха пред общината в града, за да изразят своето недоволство срещу агресията във всичките й форми. Първоначално с мирно шествие протестиращите се отправиха към следствения арест, където са задържани тримата биячи. Напрежението обаче ескалира и те се опитаха да нахлуят в сградата. Чуват се искания за оставки. Засега полицията успя да удържи протестиращите. 31-годишният продавач Венцислав опитва с думи да потуши агресията на   клиент. Кадрите от охранителните камери в магазина показват, че целият конфликт продължава 7-8 минути. Касиерката натиска паник бутона. Тя разказа, че никой не е помогнал, а само са гледали. Полицията не съобщи за инцидента. Собственикът на магазина пусна видеото в социалните мрежи, а пускането на биячите от ареста предизвика гняв в града. В резултат кметът на Габрово Таня Христова издаде заповед и се разпореди с полицията за незабавни проверки по закона за гражданската регистрация на адресите, на които има струпвания на ромски фамилии и хора от криминалния контингент. „Ако се окаже, че силите на органите на реда в Габрово не са достатъчни, ще поискам допълнителни сили и средства от министъра на вътрешните работи г- н Младен Маринов, с който вече проведох телефонен разговор“, обясни Таня Христова. Така нападателите отново се озоваха зад решетките. В късния следобед се сдобиха и с обвинение за нанасяне на лека телесна повреда на длъжностно лице по хулигански подбуди. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Напрежение и протести заради побоя над магазинер в Габрово"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%bd%d0%b0-%d0%bf%d0%be%d1%81%d0%b5%d1%89/", "text": "Президентът на Република България Румен Радев кацна в Държавата Катар на официално посещение до 12 април по покана на Н.В. емира шейх Тамим бин Хамад Ал-Тани, предаде „Канал 3“. Сред темите на разговорите в Доха ще са съвместни проекти във високотехнологични сектори, задълбочаване на партньорството между България и Катар в сферата на енергетиката, иновациите, инфраструктурата, земеделието, увеличаване на инвестициите в български индустриални зони. Утре, 11 април, президентът Румен Радев ще бъде посрещнат в Доха с официална церемония от емира Шейх Тамим бин Хамад Ал-Тани. Освен среща помежду им на четири очи са предвидени и разговори между двете официални делегации. Румен Радев ще открие Катарско-български бизнес форум и ще се срещне с представители на българската общност в Катар. Държавният глава ще разговаря с министър-председателя и министър на вътрешните работи на Държавата Катар шейх Абдулла бин Насер бин Халифа Ал Тани. В рамките на посещението президентът Радев ще се запознае с дейността на фондация „Катар“ за образование, наука и обществено развитие. В Доха държавният глава ще посети и централата на организацията Форум на страните-износителки на газ. Водената от президента делегация включва представители на изпълнителната власт, на висши учебни заведения, както и представители на десетки български фирми от отбранителната индустрия, иновациите, строителството, биотехнологиите, земеделието и производството на храни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Президентът Радев пристигна на посещение в Катар, утре се среща с емира"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b3%d0%b5%d1%80%d0%b1-%d0%b5-%d0%b5%d0%b4%d0%b8%d0%bd%d1%81%d1%82%d0%b2%d0%b5%d0%bd%d0%b0%d1%82%d0%b0-%d0%bf/", "text": "ГЕРБ е единствената партия, която спазва поетите ангажименти и успява да помага на общините, за да се решат проблеми им. Едва ли някога досега е имало такъв добър синхрон между местната и държавна власт, както при управлението на ГЕРБ. Това заяви зам.-председателят на ГЕРБ Цветан Цветанов пред близо 700 членове и симпатизанти на партията в Силистра, които препълниха залата на местния театър. Заедно с Цветанов беше и народният представител Алтимир Адамов и областният координатор на партията Тодоров Тодоров. „Стабилното държавно управление и европейската солидарност са начинът да подобряваме доходите и инфраструктурата. Както знаете – поели сме ангажимент учителските възнаграждения да нараснат двойно до 2021 г. Инвестициите в образованието са инвестиции в бъдещето“, заяви Цветанов. „Евродепутатите на ГЕРБ показаха, че могат да защитават националния интерес на България“, каза Цветанов и даде пример с Емил Радев, който е един от най-активните депутати в Европейския парламент „Докато решават за кого да гласуват на 26 май българските граждани трябва да имат предвид факта, че благодарение на ГЕРБ досега не са губени средства по оперативни програми, а европейският бюджет на България ще достигне рекордните 18 млрд. лв. При БСП е обратното – при тяхното правителство спряха еврофондовете“, напомни зам.-председателят на ГЕРБ. Цветан Цветанов бе категоричен, че в политиката ако тръгнеш с агресия и противопоставяне – няма да постигнеш нищо, защото хората искат да им се решават проблемите, а това минава през стабилна местна власт и спокойна среда за работа. Той бе категоричен, че всички членове и симпатизанти на ГЕРБ трябва да дадат всичко от себе си, за да се постигне убедителна победа на евроизборите, защото те са генералната репетиция за местните избори. Зам.-председателят на ГЕРБ обсъди с актива на ГЕРБ в Силистра и хода на гражданските диалози „Европа в нашия дом“ на теми образование и регионално развитие. „В рамките на последните две години 700 млн. лв. са инвестирани в образователна инфраструктура. В последните 30 години това е най-голямата инвестиция, правена някога в тази сфера“, обясни Цветанов. „Изключително съм впечатлен от тази пълна зала, искам да ви пожелая успех и да помоля в периода на кампанията да бъдете максимално активни, защото страната има нужда развитието й да продължи – а това може да го постигне само правителството на премиера Борисов“, завърши зам.-председателят на ГЕРБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Цветан Цветанов: ГЕРБ е единствената партия, която спазва поетите ангажименти"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%be%d1%82-%d0%b1%d1%80%d1%8e%d0%ba%d1%81%d0%b5%d0%bb-%d0%be%d1%87%d0%b0%d0%ba%d0%b2%d0%b0%d0%bc-%d0%be%d1%81%d1%82%d0%b0%d0%b2%d0%ba%d0%b8/", "text": "Очаквам оставки и от другите. Това каза премиерът Бойко Борисов пред журналисти в Брюксел преди извънредното заседание на Европейския съвет за Брекзит в отговор на въпрос ще има ли още оставки. „Те ни гледат сеира, как човек след човек, и то знакови фигури подават оставки. Накрая излизат и с цялата си наглост казват, че оставките не били нищо“, коментира премиерът. „Ами подайте и вие като нас оставки и тогава ще говорим по другите теми“, заяви Борисов. „Не е ли правилно?“, попита той.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Премиерът от Брюксел: Очаквам оставки и от другите (ВИДЕО)"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-381/", "text": "Пенсиите най-трудни за хората на 45 години 100 работника ще издържат 90 възрастни българи. Отсега трябва да спестяват, ако искат да имат средства на старини.           ДДС при продажба на имоти в нова сграда Данъчен консулт на „Труд“.             Биопроизводството с пистолет в слепоочието Над 900 оператори бяха побъркани от притеснение, че могат да загубят сертификат без да имат никакво нарушение – коментар Милен Стоянов, член на управителния съвет на Българска асоциация биопродукти.     Преди евтини кюфтета, сега апартаменти, а къде потъват милиардите? Капиталистите са като рибата тон – спрат ли да се движат, ще умрат, казва математикът академик Благовест Сендов в интервю за „Труд“.           НАТО на 70 години – склероза или зрялост? След края на Студената война съществуването на организацията рязко се обезсмисли – анализ на Кузман Илиев.                 Кметът, отстрелял гъби Силует на Панайот Рейзи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Вижте акцентите в броя на вестник „Труд“ в четвъртък, 11 април 2019"}
{"url": "https://trud.bg/%d0%b4%d0%b4%d1%81-%d0%bf%d1%80%d0%b8-%d0%bf%d1%80%d0%be%d0%b4%d0%b0%d0%b6%d0%b1%d0%b0-%d0%bd%d0%b0-%d0%b8%d0%bc%d0%be%d1%82%d0%b8-%d0%b2-%d0%bd%d0%be%d0%b2%d0%b0-%d1%81%d0%b3%d1%80%d0%b0%d0%b4%d0%b0/", "text": "Много собственици на къщи предоставят имота си на строителен предприемач, който строи върху него нова сграда, като срещу това получават няколко апартамента в нея. Тези обезщетения често се продават от собствениците. Затова в рубриката на “Труд” “Данъчна консултация” представяме позицията на НАП за това дължи ли се ДДС от собственика на старата къща. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. Съсобственик сте на 4/5 идеални части от дворно място, заедно с втори жилищен етаж от двуетажна жилищна сграда, избено помещение и гараж. Имотът е придобит през 2003 г. чрез дарение от родител. Същият е използван за жилище, включително и от Вас. Сключен е предварителен договор със строителна фирма за изграждане на нова сграда с уговорено обезщетение, в резултат на което ще получите два или три апартамента. Имате намерение да продадете новопостроените имоти “на зелено” или в “груб вид”, като във втория случай няма да предприемете действия за доизграждането и повишаване на стойността им. Подобни сделки не сте извършвали до настоящият момент и не осъществявате независима икономическа дейност по смисъла на чл. 3 от Закона за данък върху добавената стойност (ЗДДС). Във връзка с изложената фактическа обстановка е поставен следният въпрос: Ако извършите в качеството на физическо лице, две или три продажби на тези обекти, съобразно тяхното обособяване “на зелено” или “в завършен вид”, ще се считате ли за данъчно задължено лице по ЗДДС? Отговорът четете в броя на вестник „Труд“ в четвъртък.", "date": "2019.04.10", "title": " ДДС при продажба на имоти в нова сграда"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bd%d0%b5%d1%86%d0%b5%d0%bd%d0%b7%d1%83%d1%80%d0%b8%d1%80%d0%b0%d0%bd-%d0%ba%d0%b0%d0%b4%d1%8a%d1%80-%d0%be%d1%82-%d0%b3%d0%be%d0%bb%d0%be%d1%82%d0%be-%d0%b2%d0%b8/", "text": "Ден след като в онлайн пространството изтече видео, на което Сузанита показва гърдите си, като е прикрила зърната, се появи и нецензуриран кадър на бюста на щерката на Орхан Мурад. Малко след като качи краткото видео в Instagram, 16-годишната Сузанита го изтри, но някои от последователите й успяха да го запишат и разпространят. Реакциите от видеото бяха главно негативни, като често се срещаха коментари от рода на „Това е детско порно“, като някои бяха твърде остри: „Добре, че баща й не може да я види“. Въпреки това, в YouTube канала на медията, разпространила видеото, имаше десетки мъже, предоставящи личните си имейли, желаещи да им се изпратят нецензурирани снимки или цялото видео на 16-годишната певица. До момента Сузанита не е дала коментар, а съдейки по личния й Instagram, се е отдала на почивка и разходка из родината.  ", "date": "2019.04.10", "title": " Вижте нецензуриран кадър от голото видео на Сузанита"}
{"url": "https://trud.bg/%d0%be%d1%82%d0%ba%d1%80%d0%b8%d0%b2%d0%b0%d1%82-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%8f-%d0%bc%d1%83%d0%b7%d0%b8%d0%ba%d0%b0%d0%bb%d0%b5%d0%bd-%d1%84%d0%b5%d1%81%d1%82/", "text": "С концерт на един от най-популярните струнни квартети в Европа – Rastrelli Cello Quartet се открива 16-тото издание на Европейския музикален фестивал Варна 2019 в петък. В морската столица ще бъде представен последният проект на „Растрели“ – програмата „От Брамс до Бийтълс“. Три дни преди да пристигне във Варна за откриването на фестивала премиер-челистът на квартет „Растрели“ – Кира Кравцов споделя :„ За пръв път бяхме във Варна през 2005 г. и оттогава сме изпълнени с уважение към публиката във вашия фестивален град. Оттогава насам сме имали повече стотици концерти по света, имали сме срещи с огромни артисти като Жил Апап и Гьора Фейдман, които ни отвориха пътя към нови музикални светове. Но където и да отидем, продължаваме да носим със себе си духа на Санкт Петербург.“ Във Варна „Растрели“ пристигат след изключително успешно турне в Америка. В концертната им програма за 2019 г. има още над 80 концерта в 15 страни, първите от които в Италия и Германия. Фестивалът се организира с финансовата подкрепа на фонд „Култура“ на Община Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Откриват Европейския музикален фестивал Варна 2019"}
{"url": "https://trud.bg/%d0%b1%d0%bb%d1%81-%d0%b8%d1%81%d0%ba%d0%b0%d0%bc%d0%b5-%d1%83%d0%b2%d0%b5%d0%bb%d0%b8%d1%87%d0%b5%d0%bd%d0%b8%d0%b5-%d0%bd%d0%b0-%d0%b2%d1%8a%d0%b7%d0%bd%d0%b0%d0%b3%d1%80%d0%b0%d0%b6%d0%b4%d0%b5/", "text": "БЛС иска увеличение на възнагражденията на всички, а не целево отпускане на средства за заплати, съобщават в позиция до медиите от съюза. Публикуваме цялото съобщение без редакторска намеса: На свое заседание на 10.04.2019 г. правителството одобри до 50 млн. лв. допълнителни разходи по бюджета на Министерството на здравеопазването. Предстои средствата да бъдат предоставени на лечебните заведения като субсидия и така професионалистите по здравни грижи да получат стартова  заплата от  950 лв. Българските лекари питаме: Променя ли се модела на финансиране на здравеопазването у нас? Припомняме, че финансовите средства, с които разполагат лечебните заведения  се формират от преминалите пациенти и  цените на клиничните пътеки, които последите години не са коригирани сериозно. Против сме раздаването на пари целево. Достойно и по-добро заплащане за всички в здравната система е постижимо. За целта БЛС ще настоява при преговорите по НРД за повишаване на цените на клиничните пътеки. БЛС държи да се  изплати т. нар. „надлимитна дейност“ на болниците на стойност 153 млн. лв. Изработените, но неполучени  от колегите суми, могат да се използват за повишаване на заплащането на всички лекари, сестри, фелдшери и здравни служители. БЛС напомня, че има минимални осигурителни прагове и сключен Колективен трудов договор, които трябва да се спазват.Изявлението, направено на заседанието на МС, че цитирам „Да не стане така, както имаше сигнали от някои болници, докторите да си ги дадат за ДМС-та и да не стигнат до сестрите“ внушава, че лекарите вземат парите на професионалистите по здравни грижи. Според нас това е неправилно и  създава напрежение сред  екипите. Напомняме, че още на 27 март заявихме, че уважаваме и ценим труда на всички лекари и здравни работници, но трябва да се има предвид, че лекари започват със стартова заплата под 1000 лева. БЛС е против създаването на допълнително напрежение в екипите по места, което неминуемо  ще стане ако една медицинска сестра започне да получава по-голямо възнаграждение от това на началник отделение. Очакваме  съвместната методика за справедливо формиране на заплатите, която предстои да се изготви от протестиращите професионалисти по здравни грижи съвместно с експертите на МЗ. От УС на БЛС сме против раздаването на  „пари на калпак“. Трябва ли и ние да протестираме за да получим? АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " БЛС:  Искаме увеличение на възнагражденията на всички, а не целево отпускане на средства за заплати"}
{"url": "https://trud.bg/%d1%81%d1%82%d0%be%d0%b9%d1%87%d0%be-%d0%b8-%d1%85%d0%b5%d1%80%d0%be-%d0%bd%d0%b0-1-4-%d1%84%d0%b8%d0%bd%d0%b0%d0%bb-%d0%b7%d0%b0-%d0%ba%d1%83%d0%bf%d0%b0%d1%82%d0%b0/", "text": "В драматични мачове Стойчо Младенов и Димитър Димитров се класираха за четвъртфиналите за купата на Казахстан. А шампионът „Астана“ отпадна след 30 дузпи от втородивизионния „Алтай“ – 1:1 след 120 минути и 15:14 след изпълнението на удари от бялата точка. „ Кайсар“, воден от Младенов, пречупи след продължения „Академия“ с 2:1. Повече от 90 минути „вълците“ от Кизилорда играха с човек по-малко заради ранен червен картон. Младенов пусна повече резерви в двубоя, но въпреки това победи. „Академия“ поведе в началото, но „Кайсар“ изравни. В 106-ата минута Пуношевац вкара победно. В още по-голяма драма беше замесен Херо. Неговият „Иртиш“ завърши 2:2 в редовното време като гост на „Актобе“. В продълженията двата отбора си вкараха по още един гол. При изпълнението на дузпите „Иртиш“ спечели с 3:1. Жребият за четвъртфиналите е на 12 април.", "date": "2019.04.10", "title": " Стойчо и Херо на 1/4-финал за купата"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%83%d1%81%d0%bf%d1%8f%d1%85%d0%bc%d0%b5/", "text": "Радвам се, че туризмът е във фокуса на наградата „Жизнен град“, защото благодарение на усилията, които полага правителството и на подкрепата на премиера, и на всички мои колеги, ние успяхме да превърнем туризма в основна част от българската икономика и като един от основните сектори, които помагат на общините да се развиват и да накарат хората да останат там, където живеят. Това каза министърът на туризма Николина Ангелкова на награждаването на Варна за „Най-жизнен град“ по време на на церемонията за „Най-добър град за живеене в България 2018 г.“. „Тук искам да благодаря на всички кметове за усилията, които полагат, защото всеки един заслужава тази награда. Ние успяхме заедно за миналата година да постигнем над 9 милиона чуждестранни туристи, над 27 милиона нощувки и над 8 милиарда лева приходи в бюджета туризъм. Надявам се в годините напред също да продължим заедно да постигаме изключително добри резултати, независимо предизвикателствата, които са пред нас и независимо от усилията, които трябва да положим. Най-добър „Жизнен град“ за 2018 година е град Варна“, допълни министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Министър Николина Ангелкова: Успяхме да превърнем туризма в основна част от българската икономика"}
{"url": "https://trud.bg/%d0%b3%d0%be%d0%bb%d0%b0%d0%bd%d1%81%d0%ba%d0%b8%d1%82%d0%b5-%d0%b2%d1%8a%d0%b7%d0%b2%d0%b8%d1%88%d0%b5%d0%bd%d0%b8%d1%8f-%d0%ba%d0%b0%d0%ba%d0%b2%d0%be-%d0%b8%d0%bc%d0%b0-%d1%82%d0%b0%d0%bc/", "text": "На срещата си с премиера Бенямин Нетаняху на 25 март американският президент Доналд Тръмп подписа декларация за признаването на израелския суверенитет над Голанските възвишения, окупирани от Израел. Това дава на двамата политици значителни, но краткосрочни ползи. Нетаняху има добри шансове да спечели парламентарните избори на 9 април (бел. ред. вчера) в Израел. А Тръмп повиши симпатията към него от много влиятелната американска еврейска общност и така се превръща в безспорен лидер за президентските избори през 2020 г. Държавният секретар Майк Помпейо вече заяви, че „Тръмп е изпратен на евреите от самия Бог“! Голанските възвишения са естествена бариера, разделяща Израел и Сирия, но икономическата значимост на тази територия е голяма. Те са географският диамант в короната на Израел. Това плоско планинско плато, е покрито с плодородна почва и по-голямата част от него е разположена на надморска височина от 1000 метра. Голаните са богати, с водоизточници, които се вливат в Генисаретското езеро, което е рядко срещано в Близкия изток. От тук извира река Йордан. Една трета от прясната вода в Израел идва от Голан. Територията на Голаните, заета от Израел, е около 1150 кв. километра с дължина 60 км и средна ширина 25 км. До неотдавна, поради спорния статут на платото, то остава почти неразработено. Развиват се само туризъм и селско стопанство, които при необходимост могат бързо да бъдат изоставени. Голан дава над 50% от минералната вода на Израел, около една четвърт от всички вина, включително 40% от тези за износ, и от 30 до 50% от някои видове плодове и зеленчуци. Най-високата точка на контролираната от Израел част от Голаните е планината Хермон, висока 2236 метра, където има голям център за електронно разузнаване. Сирийското население на Голан преди окупацията на тези височини от Израел беше около 140 хиляди души. Днес там живеят около 40 хиляди души, от които около 20 хиляди са сирийски друзи и около 20 хиляди са еврейските заселници в кибуците. Икономистите и демографите отдавна са разбрали, че ако Голаните бъдат трайно включени като част от Израел, то до половин милион души биха могли да се заселят тук в условия, които са значително по-добри от останалите в страната. За разлика от програмата за развитието на пустинята Негев, е възможно да се привлекат богати еврейски имигранти от Запада, на първо място от Франция заради нарастващия там антисемитизъм. Това ще осигури скок в развитието на Израел и ще промени демографския баланс в северните региони, където арабите с израелско гражданство съставляват поне половината от населението. Ръководството на Израел обмисляше различни варианти за решаване на проблема с Голаните – от връщането на Сирия „в замяна на мир“ до опити за пълното им включване към Израел. В края на 70-те години правителството обяви готовността си да предостави израелско гражданство на сирийските граждани, живеещи в Голан. Почти всички друзи отказаха. Малцината, приели израелско гражданство, напуснаха платото, а останалите си останаха сирийски граждани. Това е волята на местното население, което не иска да премине под израелска власт. През ноември 1981 г. Израел анексира Голанските възвишения, разширявайки юрисдикцията си върху тях. Светът не призна анексията. Резолюцията на Съвета за сигурност на ООН от 17 декември 1981 г. обяви тази област като част от окупираните територии на Сирия. Анексията отново бе осъдена от Общото събрание на ООН през 2008 г. В допълнение, ООН изиска връщането на северната част на Голан (Shebaa Farms) на трета страна – Ливан, чиито интереси бяха забравени. Що се отнася до голанските друзи, след решението на президента Тръмп, те излязоха от населените от тях места, за да протестират. САЩ нямат никакво основание да признаят израелската анексия на Голанските възвишения. И сигурността на Израел не е гарантирана от това, тъй като тя е осигурена от мирните споразумения с неговите съседи и от международната общност. Сега възможността за постигане на такива договори със Сирия и Ливан, а най-вероятно и с палестинците, изглежда недостижима. Отваря се кутията на Пандора. По консервативни оценки има над 200 спорни териториални ситуации между държавите, и всяка може да представи в своя полза много повече аргументи, отколкото САЩ. Няма да е изненада, ако някои от тези конфликти скоро ескалират. Решението на Тръмп не се одобрява дори от западните съюзници на САЩ. Тръмп не беше подкрепен нито от ЕС, нито от неговите страни-членки, нито от Полша и от балтийските републики. Реакцията на решението на Тръмп в ислямско-арабския свят беше негативна. Генералният секретар на Лигата на арабските държави Ахмед Абул Гейт обяви решението на Тръмп за „нищожно по форма и съдържание“, и заяви, че „окупацията е голямо престъпление, но опитът да се легитимира тази окупация е не по-малко сериозна грешка“. Генералният секретар на ООП Сайб Арикат коментира така решението на Тръмп: „Вчера той призна Йерусалим за столица на Израел, днес иска сирийските Голански възвишения да останат под израелски суверенитет. Какво друго ще измисли утре? Нестабилността и кръвопролитията в нашия регион са гарантирани.“ На конференцията на Организацията за ислямско сътрудничество, турският президент Ердоган каза в атмосфера на единодушно одобрение: „Не можете да очаквате от Турция да замълчи или да приеме за свършен факт този чувствителен въпрос. Не можем да допуснем легитимирането на окупацията на Голанските възвишения и никога няма да го позволим.“   Решението ще подкопае мира Дори The New York Times, обикновено лоялен към Израел, не вижда нищо положително в решението на Тръмп: „Ще резонира в целия Близък Изток и може да подкопае дългоочакваното мирно предложение на Тръмп за Израел и палестинците“. Вестникът цитира мнението на бивши високопоставени американски дипломати, които смятат, че това „ще вдъхнови другите световни лидери, завзели територии в нарушение на международните норми“. (Превод за „Труд“ Павел Павлов)", "date": "2019.04.10", "title": " Голанските възвишения – какво има там\t"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d1%81%d1%8a%d0%b4%d0%b5%d0%b1%d0%b5%d0%bd-%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80-%d1%82%d0%b5%d0%be%d0%b4%d0%be%d1%80%d0%b0-%d1%82-2/", "text": "Какво се случва с жалбите от бавно правосъдие в България? Много ли са магистратите, с чиито действия или бездействия се нарушава правото на гражданите да бъдат решавани в разумен срок съдебните им дела? Има ли съдии, прокурори и следователи, които успяват да разменят квартирите си в „Младост“ с мезонети в Бояна? Главният съдебен инспектор Теодора Точкова е наясно с това. Тя от 4 години ръководи Инспeктората към Висшия съдебен съвет (ИВСС), а неговата задача е именно тази – да проверява сигналите за кривиците в правосъдието, имуществените декларации на тези, които правораздават, както и тяхната честност, почтеност и слабост към неследващи се дарове.  – Г-жо Точкова, в суматохата покрай скандалите с апартаментите на властта, парламентът прокара една поправка в Закона за съдебната власт (ЗСВ), с която ви уреди повишения в длъжност – и на вас, и на редовите съдебни инспектори, след приключването на мандата. Интересно, зарадва ли ви това?  – Не точно „зарадва“, по-скоро почувствах удовлетворение и то не в лично качество, а като главен инспектор на ИВСС. Считам, че това е справедлива компенсация за времето, в което магистрат, докато работи като инспектор, респективно като главен инспектор, е лишен от възможността за участие в конкурси за по-висока длъжност, т.е. за нормално кариерно развитие, с каквато разполагат останалите съдии, прокурори и следователи. На второ място, считам, че промяната в чл. 50 от ЗСВ ще отговори на увеличените изисквания към органа, главния инспектор и инспекторите, и ще гарантира при избора привличането на магистрати с доказани професионални и нравствени качества. Това ще е предпоставка за ефективната дейност на Инспектората, тъй като ще доведе до мотивация на избраните инспектори – да работят всеотдайно за постигане на поставените цели. Възможността за възстановяване на по- висока длъжност не следва да се тълкува като кариерен бонус, нито като нарушаване на конкурсното начало, каквито гласове се чуха, а като нормално професионално израстване и гаранция за оценка на положения труд за изпълнение на задачите на Инспектората. Надявам се, че бях достатъчно ясна. – Да изясним още нещо. Чух, че тази кариерна екстра, гласувана по предложение на Ревизоро и Данаил Кирилов (преди да стане правосъден министър) не била подарък за вас, а покана да напуснете поста по-рано. Вие чухте ли това? Съдия Галина Тонева първа го каза.   – Тиражират се подобни предположения в медийното пространство. Обаче нека да е ясно – нито някой ме е канил, нито аз имам намерение да напусна предсрочно поста. Още повече, че пред Инспектората стои ново предизвикателство. С промените в Закона за защита на личните данни, влезли в сила от 1 март, Инспекторатът трябва да следи за спазване на изискванията за защита на личните данни от страна на съда, прокуратурата и следствените органи в случаите, в които действат като органи на съдебната власт. По закон разполагаме с 2 месеца да разпишем процедурите, по които ще се извършват новите проверки. Тези промени залегнаха в проекта за изменение и допълнение на правилника на Инспектората, който вече е публикуван на нашата интернет страница – за предложения и становища в 14 дневен срок. След изтичането му на 18 април  т.г. правилникът следва да бъде приет на заседание на Инспектората и обнародван в Държавен вестник. Сама разбирате, че това ново правомощие поставя и много други организационни въпроси, които следва да бъдат спешно решавани, така че не ми остава много време да се вслушвам в предположения и догадки, макар и разпространявани публично. – Вашият мандат изтича през април догодина, нали така? Ако напуснете предсрочно, ще освободите за някого поста. Говори се, че има вече кандидат, но дали е вярно, кой знае?  – Вярно е, че мандатът ми изтича на 9 април 2020 г. Не знам дали вече има кандидати за моето място. Но, както вече ви отговорих, аз нямам намерение да го напусна предсрочно. По-важното е друго. Покрай говоренето за възможността за възстановяване на инспекторите на по- висока длъжност след изтичане на мандата или при предсрочното му прекратяване, убягна от общественото внимание едно друго прието изменение – на чл. 49 от ЗСВ. То предвижда при освобождаване на основание чл. 48 ал. 1 на главния инспектор или на инспектор, новите да не довършват мандата, а да започват нов пълен мандат. Това законодателно решение може да се тълкува двояко. От една страна, то ще осигури привличането на кандидати с високи професионални и нравствени качества, които при предсрочно прекратяване на мандата биха участвали в избора само, ако получат пълен мандат. От друга – ще доведе до промяна на цялостната концепция за дейността на Инспектората и ще застраши приемствеността в работата му. Възможността да се избере главен инспектор или инспектор с нов мандат означава да се постави под съмнение екипността в работата на органа, да се стигне до нереализиране на целите, заложени в концепцията на главния инспектор, която има значението на програма на органа за периода на мандата. По важните въпроси Инспекторатът приема решения колективно и предвидената възможност би създала условия за непостигане на съгласие, съответно за непоследователност в действията на институцията. – Чудя се, г-жо Точкова, с какво толкова е привлекателен вашият пост? Той осигурява, доколкото виждам аз, повече неприятности, отколкото власт.  – Не бих се изразила точно така. Инспекторатът е много важен контролен орган, който следи не само професионалната дейност на магистратите, но също така и съответства ли тяхното поведение в обществото на етичните норми. Тези правомощия са изключително сериозни. Те могат да предизвикат дисциплинарно наказание, дори дисциплинарно освобождаване от длъжност на провинилия се магистрат – това показва властовия потенциал на Инспектората. Ако ме питате за властовия потенциал на главния инспектор, той е нито повече, нито по- малко от този на всеки инспектор – с тази разлика, че позицията на главния инспектор определя облика на институцията и има значение за нейното развитие. Аз харесвам работата си, полагам усилия да я върша добре и в този смисъл не правя оценка приятна или неприятна е тя.  извън промените в ЗСВ, приети напоследък от Народното събрание, в Министерство на правосъдието работи от миналия октомври  междуведомствена работна група. Именно с цел повишаване ефективността на проверките за интегритет, осъществявани от Инспектората и с цел отстраняване на някои законови неясноти и непълноти относно проверките на имуществените декларации на съдиите, прокурорите и следователите, ние предложихме на работната група някои законодателни изменения. – По отношение на проверките за интегритет предлагаме да се въведе задължение за държавните органи, длъжностните лица, юридическите лица и гражданите да предоставят поисканите им от Инспектората сведения и документи, а при неизпълнение на това задължение- да се налага административно наказание- глоба или имуществена санкция. По този начин ще се преодолее досега съществуващата възможност лицата, разполагащи с информация или документи по случая да не ги предоставят и резултата от проверката на Инспектората да зависи най- вече от тяхната воля. А по  отношение на проверката на имуществените декларации- предложихме в декларацията за промяна да се декларира произхода на средствата само при пълно предсрочно погасяване на задължения и кредити, а при частично предсрочно погасяване- ако размерът на средствата надхвърля 10 000лв. Целта е да не се задължават съдиите, прокурорите и следователите при всяка вноска по кредит да подават декларация за промяна, а само когато внесената сума е в размер над 10 000лв. – В 10-годишния евродоклад за напредъка в правосъдието у нас Инспекторатът беше похвален – че допринася за ефективността и отчетността на съдебната система в България. Но горе-долу по същото време, в едно интервю вие казахте, че и при съдиите, и при прокурорите, и при следователите има хора, на които не им мястото в системата. Не че не се вижда това. Но вие защо го казвате? Може би някой друг на ваше място ще се изразява по-деликатно?  – Възможно е. Но аз не съм от хората, които говорят празни приказки или преувеличават. При проверките си Инспектората установява сериозни забави по движението и приключването на делата и преписките – и от страна на съдии, и от страна на прокурори. Преимуществено тези колеги правораздават в София, но има и такива извън нея. При някои от тях предприеманите административни, дисциплиниращи и дисциплинарни мерки имат положително въздействие. Но при други не водят до подобряване на работата им. Тези колеги допускат нови и нови забави, срещу тях се образуват нови дисциплинарни дела, чието приключване се бави, а междувременно продължават да постъпват сигнали в Инспектората за дела, неадминистрирани повече от 1 година и съответно за съдебни актове, непостановени повече от 2 години. Тези колеги са малко. И трябва да излязат от системата. – Много ли ви се сърдят колегите ви – прокурори, съдии и следователи, когато ги предлагате за наказания? По едно време, ако не греша, поискахте дисциплинарни наказания на 11 съдии заради забавени дела – от ВСС и от началника им. Какво се случи с това ваше искане? Дисциплинарните производства доколко са ефективни?  – Неприятно ми е да го кажа, но истината е, че дисциплинарните производства, образувани по предложения на Инспектората, се бавят пред колегиите на ВСС, преимуществено пред съдийската колегия. Не можем да се похвалим с резултати, въпреки нашите усилия. Актуалната статистика показва, че от образуваните 23 дисциплинарни производства по наши предложения от 2017 и 2018г., колегиите са се произнесли само в 6 случая- в два е наложено наказание „забележка“, в един не е наложено наказание, а в останалите три производството е прекратено. Останалите 17 дисциплинарни производства още не са приключили, като сред тях има такива, обявени за решаване в началото на 2018 г. Донякъде да има обективни причини за продължителността на някои дисциплинарни производства пред ВСС. Но едва ли е такава непроизнасянето на дисциплинарния състав повече от 8- 10 месеца след приключване събирането на доказателствата. В същото време, докато тече дисциплинарното производство пред ВСС, в Инспектората продължават да постъпват основателни сигнали с оплаквания за сериозни забави. В тези случаи Инспекторатът е изправен пред невъзможност да отговори на очакванията на обществото, тъй като е изчерпал правомощията си, а дисциплинарно наказващият орган ВСС не е приключил производството повече от година. Продължителността на дисциплинарните производства пред ВСС се обуславя и от факта, че по всяко предложение на Инспектората, при вече събрани доказателства, съответният дисциплинарен състав започва ново доказване. – Тоест?   – Дейността по доказване се извършва два пъти. Не виждам основателна причина за подобно двойно доказване. Както не виждам разумна причина, без да се засяга кадровата дейност на колегиите на ВСС, Инспекторатът да не може да налага някои от по-леките дисциплинарни наказания като „забележка“ и „намаляване на основното трудово възнаграждение от 10 до 20 на сто за срок от 6 месеца до 1 година“. Нищо не пречи компетентността за налагане на тези дисциплинарни наказания при установени нарушения от ИВСС, да се възложи на нас – по подобие на идеята на ВСС тези леки наказания да се налагат от административните ръководители. Затова аз смятам, че е време да се постави на обществено обсъждане идеята за предоставяне на решаващи правомощия на Инспектората. Реализирането й ще позволи бързо и ефективно дисциплинарно производство. И ще допринесе за преодоляване на допусканите забави по движението и приключването на делата. – Доста съдии и прокурори завеждат дела срещу глобите от 300 лв., които им налагате, когато не подават навреме годишните си имуществени декларации. Някъде четох, че губите повечето от тия дела, съдиите решавали, че нарушенията са маловажни. Гарван гарвану око не вади?  – От издадените от мен общо 66 наказателни постановления за неподадена в срок декларация за имущество и интереси от 2017 г. до момента 31 не са обжалвани и са влезли в сила. Останалите са обжалвани, като от тях 8 наказателни постановления са отменени с влязъл в сила съдебен акт. За да ги отмени, съдът наистина е приел, че случаят е маловажен. Дали може да се характеризира ситуацията с тази хубава българска поговорка – „гарван гарвану око не вади“ – предстои да разберем. Тъй като Инспекторатът включи в годишната си програма тематична проверка – анализ на причините за прилагане на чл. 28 б. „а“ от Закона за административните нарушения и наказания )  по приключените административно наказателни дела в Бургас, Варна, Търново, Пловдив, София. – Като главен инспектор вие въведохте практиката да се публикуват фрапантни случаи с протакане на дела, които си лежаха на тъмно в чекмеджетата преди това. Така научихме например, че над 16 години разследват, по 10 пъти връщат дело. Това познание оказва ли се полезно?  – Разбира се. Тези констатации послужиха за приемане на законодателни промени – например, промените в НПК в сила от ноември 2017. Те имат и дисциплиниращ ефект спрямо съдиите, доколкото Инспекторатът предоставя на атестационните комисии резултатите от всички проверки. Освен това, се видя, че в повечето случаи нарушаването на правото на разглеждане и решаване на делата в разумен срок е допускано от онези магистрати, за които Инспектората е предлагал да се образуват дисциплинарни производства и по отношение на чиято работа продължават да постъпват основателни сигнали. – Инспекторатът прекрати проверката срещу председателя на ВКС Лозан Панов и обяви, че не е открил данни за нарушения. Поводът Панов да бъде проверен беше друга проверка – тая, която самият той възложи по делата за мерките за неотклонение на кметицата Иванчева и заместничката й. И с този акт си навлякохте недоволство, нали забелязахте?   -Инспекторатът е независим контролен орган и ролята му не е да се харесва, а да си върши работата. В случая с Лозан Панов не се събраха данни, установяващи съставомерност на нарушенията по чл. 175к ал. 3 и чл. 175к ал. 4 от Закона за съдебната власт, за извършването на които беше проверяван. – Неведнъж заявявате, че си обичате работата си. Искрена ли сте? Както виждам, и когато откриете нарушения, и когато не откриете, все отнасяте враждебност – явна или скрита?  – Не се вълнувам много от обществено мнение. Още по- малко от настроения, предизвикани от временна конюнктура. За мен е важно да знам, че всичко, което правя, е подчинено на закона и морала. Оценка за работата на един човек, а и на един орган се прави, като мине време. Дали съм се справила, времето ще покаже. – Вие отчетохте веднъж, ако не греша, че оправдателните присъди, включително тия, които предизвикват обществено възмущение, се дължат по-скоро на работата на съда, отколкото на пропуски в разследването. Така ли е?   – Никога не съм твърдяла подобно нещо. По- скоро е обратното. Допусканите грешки и пропуски от страна на разследващите трудно могат да бъдат преодолени. Те често водят до процесуални нарушения, които опорочават наказателното производство до степен, при която единствената възможност за съда е да чете оправдателна присъда. Дори за тези престъпления, които скандализират и възмущават обществото. – Успявате ли ежегодно да проверявате какво имат и какво нямат всичките 4000 магистрати, техните съпруги и деца? И дали пише истината в техните декларации?  – Инспекторатът проверява не действителното имуществено състояние на съдиите, прокурорите, следователите и техните близки. А проверява дали има съответствие между декларираните факти в имуществените декларации с вписаните, обявени и удостоверени обстоятелства за имуществото в публичните регистри. В компетентността на Националната агенция по приходите (НАП) е да установява действителното имуществено състояние на проверяваното данъчно задължено лице, да установява и съпоставя получените доходи и направените разходи. В този смисъл компетентността на Инспектората е значително по-ограничена от тази на НАП, тя има за цел да изведе на светло, „да инвентаризира“ промените в имущественото състояние на магистратите за предходната календарна година. Иначе, да, успяваме да проверим своевременно ежегодно подаваните декларации на съдиите, прокурорите и следователите. – Случаят с апартаментите на сина на главния следовател ме подсеща да ви питам – колко често забелязвате странни неща в имуществените декларации на магистратите? Има ли системни грешки в тях?  – Имуществото на пълнолетните деца на магистратите по закон не е сред това, което подлежи на деклариране от родителите им. Съответно Инспекторатът няма правомощия за проверка в тази връзка. Ако ме питате имат ли магистратите самолети и яхти – не са декларирали, нито това е удостоверено в съответните публични регистри. А относно най- честите грешки – пропускат да декларират влогове и банкови сметки с разбирането, че това не не е нужно, щом всеки от семейството има такива под 10 000 лв. Законът обаче задължава декларирането в случай, че общата стойност на всички средства на магистрата, съпругата и непълнолетните деца надхвърлят 10 000 лв. – Вие колко апартамента имате, г-жо Точкова?  – Един, в Хасково, съпружеска имуществена общност и 1/2 идеална част от друг в Кюстендил, по наследство. Нашият гост  Теодора Точкова е завършила право в СУ “Климент Охридски”. Прави първи стъпки в кариерата си като младши съдия в окръжния съд в Хасково. После е съдия и зам.–председател в районния съд там (1995-2001 г.) В следващите 6 години правораздава в хасковския окръжен съд, а от 2007 г. е двумандатен председател на административния съд в града. През април 2015 г. е избрана да оглави съдебния инспекторат.", "date": "2019.04.10", "title": " Главният съдебен инспектор Теодора Точкова: Нямам намерение да напускам поста си предсрочно\t"}
{"url": "https://trud.bg/%d0%b8%d1%81%d1%82%d0%b0%d0%bd%d0%b1%d1%83%d0%bb%d1%81%d0%ba%d0%b0%d1%82%d0%b0-%d0%ba%d0%be%d0%bd%d0%b2%d0%b5%d0%bd%d1%86%d0%b8%d1%8f-%d0%b8-%d1%81%d0%be%d1%80%d0%be%d1%81/", "text": "Скоро на всяка връзка с „Отворено общество“ ще се гледа като на потенциална търговия с влияние Измина почти година, откакто Конституционният съд на Република България отсъди, че Истанбулската Конвенция (ИК) противоречи на Конституцията на Република България. В един Европейски съюз, който зачита суверенитета на страните членки и основополагащите договори ИК не би трябвало да бъде повече част от общоевропейската политика и законодателство. Днес обаче тези принципи и договори могат да бъдат потъпкани и то не къде да е, а в Европейския парламент (ЕП). Отчаяни от нежеланието и невъзможността на Съвета на ЕС да одобри пълно присъединяване на Съюза към ИК, ляво-либералните сили в ЕП наложиха резолюция, с която да се отправи запитване към Съда на ЕС дали вече даденият мандат за частично присъединяване е легитимен и се иска становище каква точно трябва да бъде процедурата по присъединяването на ЕС към ИК. В пълно незачитане на становището на КС на Република България Кристин Рево Д’Алон Бонфоа казва по време на обсъждането следното: “ …Някои страни членки продължават да възпрепятстват процеса на ратификация (на ИК, б. р.) от ЕС. …Ние не можем да приемем това и по тази причина Европейският парламент взе нещата в свои ръце, като отправи питане към Съда на ЕС относно всички правни възражения, поставени от Съвета на ЕС, които от наша гледна точка са само оправдания…” Целта очевидно е да се използва ляво-либералното лоби в Съда на ЕС, за да се изтълкува “правилно” уж неясния Лисабонски договор. Така се отваря възможност чрез посочена от съда процедура да се заобиколи съпротивата на източноевропейските страни срещу ИК. Такъв ход е изключително рискован и вади на показ отчаянието, завладяло ляво-либералното лоби в ЕС. И това се случва точно сега – само седмици преди изборите за ЕП! Точно сега се повдига един въпрос, който в западноевропейските страни няма никаква електорална тежест, а в източната част на Съюза ще нанесе огромни щети именно на поддръжниците на ИК. Това поражда редица въпроси: Защо го правят? Защо сега преди изборите за ЕП? Защо тази Конвенция е толкова важна? Защо поемат този огромен политически риск? Истанбулската конвенция е документ, създаден в духа на ляво-либералния неомарксизъм на Херберт Маркузе. От десетилетия (края на 60-те години) тези идеи постепенно придобиват доминиращо влияние сред политическия и интелектуален елит в Северна Америка и Западна Европа. Основният замисъл e създаване на нов световен ред, основаващ се на идеите на Маркс и Енгелс, като класовата борба се води не в името на пролетариата (както е при марксизма, който познаваме), а в името /и от името/ на етнически, сексуални и други “онеправдани” малцинства. Основен неин проводник става Фондация “Отворено oбщество” на борсовия спекулант Джордж Сорос и цяла мрежа от свързани с нея организации. Ключ за нейното успешно развитие е моделът, по който се финансира. Той е широко използван във финансовите среди и се нарича “Leverage”. Ливъридж е инвестиционна стратегия, при която с малко собствен капитал се привличат чужди средства с цел увеличаване на потенциалната възвращаемост на първоначалния капитал. Така притежател на относително малко собствени средства започва да контролира и инвестира многократно по-голям чужд капитал. В конкретния пример за разпространението на ляво-либералния неомарксизъм стратегията изглежда по следния начин: Сорос използва собствено финансиране (около $800 млн. на година), с което изгражда инфраструктура и мрежи от организации, познати под името “гражданско общество”, НПО и др. Впоследствие организациите от тази мрежа са или основни бенефициенти, или чрез съучастия определят как се разпределят средствата на USAID – почти $30 млрд. на година. България е много добър пример за това как работи тази финансова схема. Направена от авторите справка показва, че 92% от средствата, разпределени от българския клон на USAID (”Америка за България”) за периода 2009-2018 са дадени на организации, получили финансиране или вече работили по проекти с “Отворено общество”. Подобен подход организацията има и към фондове на други западни държави. Освен очевидната полза от безвъзмездното финансиране, така мрежата на “Отворено общество” получава и немалка политическа подкрепа от тези държави-донори. Тази брилянтна схема е разтърсена с избора на Доналд Тръмп за президент на САЩ през 2016 година и последвалия рязък обрат в политиката. На 23 май 2017 година Държавният департамент (принципал на USAID) практически премахва всяко финансиране за организации от ляво-либералния неомарксистки спектър. Няколко месеца след това, на 17 октомври 2017 година, в отчаян опит да предотврати смут в редиците на своята структура от НПО Джордж Сорос обявява, че е в процес на даряване на $18 млрд. на “Отворено общество”. Сорос осъзнава какво се случва и в интервю за “Вашингтон пост” на 10 юни 2018 г. заявява, че “всичко, което можеше да се обърка, се обърка”. В тази критична ситуация само мощно финансиране от икономически гигант може да гарантира оживяване на поглъщащата все повече и повече средства мрежа от организации около “Отворено общество”. Този икономически гигант може да бъде само и единствено ЕС. И тук е мястото на Истанбулската конвенция. Присъединяването на ЕС към тази Конвенция ще доведе до задължение за финансиране и политическа подкрепа на НПО и медии, занимаващи се с права на жените и сексуалните малцинства директно от бюджета на ЕС (около 140 млрд. евро на година, заобикаляйки структурите на националните държави!) Финансиране, което ще замести липсващото финансиране от САЩ и ще гарантира оживяването на неомарксистките НПО и медии. Предпоставките за това финансиране обаче трябва да се случат преди да бъдат определени параметрите на многогодишната финансова рамка за периода 2021—2027 г. А тези параметри се определят сега. С други думи ляво-либералните неомарксисти са изправени пред следните проблеми: 1. Ако искат да заместят отпадналото финансиране от САЩ с такова от ЕС, те трябва да го получат сега, или да чакат до 2027 година. А те не могат да чакат до 2027, защото без финансиране през 2027 година тях вече няма да ги има. 2. Поради липса на време за подготовка на нов международен договор, който да е приемлив за всички страни в ЕС и да наложи приоритети, гарантиращи нужното финансиране, ИК се явява единствената опция на ляво-либералните структури. 3. Очаква се промяна на политическото представителство в новия ЕП, което далеч няма да е така благосклонно към манипулациите на неомарксистките мрежи. Така създадената ситуация обяснява много добре защо ляво-либералните сили настояват на всяка цена тази Конвенция да бъде ратифицирана от ЕС сега! С други думи ляво-либералният неомарксистки социален експеримент заприлича все повече на политически и икономически балон, който се пука и неговите създатели със сетни сили се опитват да го спасят. Защо е важно да знаем всичко това? В разгара на последните политически скандали стана ясно, че практика като купуване на имоти на данъчна оценка е способна да съсипе политическата и административна кариера на хора от всички ешалони на властта. Какво биха направили всички тези хора, ако знаеха предварително какви биха били последствията от подобна “безобидна” сделка? Колко хора няма да получат желаните от тях назначения, защото всяка проверка на бъдещи кандидати за висши постове ще включва справка от Агенцията по вписвания? В момента една идеология, изиграла решаваща роля в изграждането на част от днешния български политически и административен елит е вече в режим на финансов и политически банкрут. Не малко политици и магистрати са били съблазнени от възможността за бърза и успешна кариера, предлагана им от организации, свързани с “Отворено oбщество”. Те едва ли са предполагали, че обвързването с определени властови мрежи може от предимство да се превърне в непреодолима пречка за тяхното кариерно израстване в бъдеще, когато на всяка връзки с “Отворено общество” ще се гледа като на потенциална търговия с влияние. На 14 ноември 2017 година Найджъл Фараж, представител на Великобритания в ЕП, иска в парламента да се създаде комисия за разследване на влиянието на “Отворено общество” сред европейския политически и административен елит. Имайки предвид безотказния политически инстинкт на Фараж, предвидил много предстоящи политически събития (”Брекзит”, избирането на Доналд Тръмп и др.) можем да приемем, че такива разследвания ще има. Когато тези разследвания започнат и в България, много политици и магистрати ще осъзнаят, че на грантове, “безплатни” семинари, срещи, специализации и курсове в чужбина скоро ще се гледа не като на безобидно участие в събитие или проект, а като на търговия с влияние. Въпросът “какво дадохте в замяна?” ще е оръжието, с което ще бъдат атакувани много кариери. А ние, българите, нагледали се на какви ли не исторически превратности за пореден път ще сме свидетели на пълен социално – политически обрат.", "date": "2019.04.10", "title": " Истанбулската конвенция и Сорос\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d0%be%d1%81%d1%82%d0%b0%d0%b2%d1%8f-%d0%b4%d0%b0%d1%80%d0%b8%d1%82%d0%b5%d0%bb%d1%81/", "text": "Финалът на кампанията „Чист и зелен Благоевград! От нас зависи!“ ще премине под благотворителен знак, в помощ на 11-годишната Микаела. За целта, на 14 април, когато официално ще бъде закрита инициативата, на площад „Македония“ ще има дарителски кутии. Всеки, който желае и има възможност да помогне, може да дари средства на още няколко места в града. Ще бъдат разположени кутии на касата на зала „Пейо Яворов“, ДТ „Никола Вапцаров“ и кино ”Cinemax”. Традиционната инициатива „За хляба наш…“ също е част от благотворителната кампания. Тя ще се проведе на 19 и 20 април на пл. „Народни будители“, в близост до бившия Младежки дом. На място също ще има поставени кутии за дарения. 11-годишната Микаела Митков се нуждае от средства за операция, която трябва да се направи в Истанбул, Турция. Необходимата сума е в размер на 58 070 евро. От болница „Аджъбадем“, Истанбул дават надежда за подобряване на състоянието й, чрез „вагусов стимулатор“. Нека помогнем на 11-годишното момиче, за да има едно нормално и красиво детство. Всеки, който желае може да се присъедини към благотворителния онлайн базар във   . Средства може да бъдат дарени и в платформата „Хелпкарма“  Дарителска сметка в Обединена българска банка: IBAN: BG49UBBS80021080823040  BIC: UBBS BGSF  Титуляр на сметката: Микаела Иванова Миткова  Paypal: elenasakova@abv.bg", "date": "2019.04.10", "title": " Община Благоевград поставя дарителски кутии в помощ на 11-годишно момиче\t"}
{"url": "https://trud.bg/%d0%b9%d0%be%d0%bd%d1%87%d0%b5%d0%b2%d0%b0-%d0%be%d1%81%d1%82%d0%b0%d0%b2%d0%ba%d0%b8%d1%82%d0%b5-%d0%be%d1%82-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5-%d0%b4%d0%bd%d0%b8-%d0%b2/", "text": "Скандалът „апартамент гейт“ е само върха на „ грамада“, в която става дума за сметки в чужбина за стотици милиони и огромни имоти по целия свят. Това заяви във Велико Търново говорителят на ПГ на „БСП за България“ и водач на листата на БСП за предстоящите евроизбори Елена Йончева. За себе си тя обясни, че всички имоти, които притежава, са обезщетение за земя, купена от нейния дядо в София през 30-те години на миналия век.  „Дядо ми е от Панагюрище и са се пренесли в София през 1924 година, когато са придобити и земите. В последствие те са предоставени за построяване на кооперация, в замяна на което са получени и имотите, за които някои медии вече писаха“, поясни Йончева. Тя допълни, че няма притеснения относно евентуални разследвания към нея. На въпрос дали трябва да се стига до връщане на европейски средства заради нарушения при изпълнението на проекти, тя отговори, че подобно развитие е неприемливо за държавата. „Това може да се избегне със съвместните усилия на гражданите, управляващите и на журналистите, които трябва да имат свобода. Необходимо е да има усилия и от страна на Брюксел, на съответните контролни органи. Смятам, че тези съвместни усилия, ако действително има сериозна работа, ще предотвратят това да се стигне до връщане на средства. Ако все пак то стане факт, сумите трябва да се върнат от тези, които са ги откраднали. Защото България има проблем не с корупцията, а с грабежа, огромния грабеж“, коментира Елена Йончева. Като пример тя посочи последния доклад на Европейската комисия от февруари тази година, в който се изтъква, че над 2/3 от сигналите за корупция на „видни политически личности“ не се разследват. „Нали не смятаме, че се започва и завършва с Цветан Цветанов и Делян Добрев. Не! Става дума за цялата тази политическа класа, която ни управлява 10 години, и която усвоява тези фондове. Нека те да ги връщат“, допълни водачът на листата на БСП за европизборите. Йончева подчерта, че само преди ден е излязло решението на съда, с което тя е осъдила премиера. „След като е осъден за лъжа и на втора инстанция, премиерът Бойко Борисов трябва да подаде оставка. Още при повдигане на първото обвинение срещу него, преди две години, отправих призив ако то се окаже вярно, той да се откаже от поста си. Знаете, че вчера /б.а.9 април/ аз успях да го осъдя на втора инстанция за лъжа. Смятам, че това показва, че в България справедливост може да има, макар и трудно. Ако той има чест и достойнство смятам, че трябва да подаде оставка като министър-председател, защото цяла една предизборна кампания 2017-та година, премина под тази негова лъжа. Мисля, че няма българин, който да иска имаме министър-председател, съдебно доказан лъжец“, категорична е Йончева. Според нея оставката на Делян Добрев е „бягство от отговорност“, защото той остава в ГЕРБ и ще се занимава с подготовката на изборите. По думите на Йончева по същия начин, постъпва и Цветан Цветанов, който ще концентрира всичките си усилия в предизборната кампания. „Така постъпват в ГЕРБ. Те смятат, че всеки скандал може да бъде потулен като се свалят съответните лица от телевизионния екрана за известно време и когато утихне скандала те отново се връщат по някакъв начин“, каза Елена Йончева. Тя подчерта, че оставките от последните дни вероятно ще доведат до „Борисов гейт“, който ще докаже корупция в много по-големи размери на много високи нива в държавата. „Левицата ще победи на тези избори, в това няма спор. Но е необходимо да се създадат условия и да се започнат такива промени, че България да победи“, добави Йончева. Тя коментира, че това ще се случи когато прокуратурата започне да работи и медиите получат необходимата свобода, за да са „четвърта власт“. Според Йончева отстраняването на ГЕРБ от властта ще доведе до съживяване на десницата, в която има почтени и достойни хора, което пък ще е полезно и за левицата.", "date": "2019.04.10", "title": " Йончева: Оставките от последните дни вероятно ще доведат до „Борисов гейт”"}
{"url": "https://trud.bg/%d0%bd%d1%81%d0%b8-%d0%be%d0%b1%d1%8f%d0%b2%d0%b8-%d0%ba%d0%be%d0%bd%d0%ba%d1%83%d1%80%d1%81-%d0%b7%d0%b0-%d0%bb%d0%be%d0%b3%d0%be-%d0%bd%d0%b0-%d0%bf%d1%80%d0%b5%d0%b1%d1%80%d0%be%d1%8f%d0%b2%d0%b0/", "text": "НСИ обявява конкурс за лого на Преброяване 2021. „Националният статистически институт, воден от разбирането, че младите таланти на България трябва да растат като отговорни граждани, че с идеите си те могат да увличат след себе си собствените си връстници, обяви конкурс за лого на Преброяване 2021, в който могат да участват само ученици и студенти от средните и висшите училища по изкуствата, както и от учебни заведения, в които съществуват специалности, свързани с графичния дизайн и визуалната комуникация“, се казва с съобщение, публикувано на сайта на институцията. Крайният срок е 10 май, 12.00 часа. Условията на конкурса са обявени на  . „Създайте запазения знак на най-изчерпателното статистическо изследване, което се провежда веднъж на 10 години“, подканят от института.", "date": "2019.04.10", "title": " НСИ обяви конкурс за лого на Преброяване 2021"}
{"url": "https://trud.bg/%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8%d1%82%d0%b5-%d1%81%d0%b5%d1%81%d1%82%d1%80%d0%b8-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0%d1%82-%d0%bf%d1%80%d0%be/", "text": "Медицинските сестри настояват стартовата заплата за всички медицински специалисти да е равна на две минимални работни заплати или 1120 лева. Те не са съгласни да се достигне само размерът по Колективен трудов договор от 950 лева, както посочва правителството, по повод   Това коментира пред   Мая Илиева, организатор на протеста на медицинските сестри в социалните мрежи. „На всичкото отгоре се говори за медицински специалисти, главно, които са в болници, което не значи, че това ще обхване всички здравни специалисти. Има специалисти, които работят в детско-училищно здравеопазване, в домове за медико-социални грижи, в старчески домове, ДКЦ и в затвори, да не говорим, че на много места вече тази основна заплата е достигната – 950 лв. Там няма да има никакво увеличение. Затова ние държим на нашето искане от две минимални работни заплати за професията „здравен специалист“ – рехабилитатори, и фелдшерите, въобще не знам дали ще отидат само за заплати, както предишните 30 милиона отпуснати“, обясни още Илиева. „До националния протест на 15 май в столицата ще се организират протести по места“, добави Илиева:  „Протести ще бъдат организирани, тъй като в много от градовете също така имаше натиск и ние обещахме заедно с г-жа Манолова, че ще обикаляме градовете, където наистина е упражнен натиск върху хората да не протестират“. 50-те милиона лева, отпуснати от правителството за увеличение на заплатите на медицинските сестри и специалистите по здравни грижи, ще отидат в бюджета на Министерството на здравеопазването, за да се достигне минималната начална заплата, записана в Колективния трудов договор от 950 лева. Министър Кирил Ананиев обясни, че ще има и нова методика за разпределение на средствата за персонал – както е обещано на съсловието при последните разговори и след продължаващите протести: „Ще направя методиката да бъде справедлива, но на базата на определени принципи за разпределение на разходите за персонал“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Медицинските сестри продължават протестите, настояват за стартова заплата от 1120 лева"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%80%d0%b5%d1%88%d0%b8-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8%d1%8f%d1%82-%d1%81%d1%8a%d0%b2%d0%b5%d1%82-57/", "text": "Правителството одобри индикативен списък с програмите и отговорните институции за разработването им, както и целите на политиките, които ще бъдат финансирани от Европейските структурни и инвестиционни фондове през програмен период 2021-2027 г. Списъкът е изготвен въз основа на Анализ на социално-икономическото развитие на България, който извежда основните предизвикателства пред българската икономика и допустимите за европейско финансиране инвестиции, които могат да подпомогнат посрещането на тези предизвикателства. Предвижда се фокусът да бъде върху инвестиции, водещи до иновативна и конкурентоспособна икономика, произвеждаща продукти с висока добавена стойност. Приоритетните политики, откроени в анализа, са наука и иновации за конкурентоспособност, образование и обучение за високо квалифицирана работна сила, подобряване на свързаността и цифровизация на икономиката, насърчаване на заетостта, социалното включване, намаляване на бедността и оползотворяване на местния потенциал. Приетото решение е основна стъпка в процеса на подготовката за следващия програмен период и предпоставка за стартиране разработването на необходимите документи, сред които е Споразумението за партньорство 2021- 2027 г. Правителството прие доклад относно изпълнението на Плана за действие за 2019 г. с мерките, произтичащи от членството на Република България в Европейския съюз към 31 март 2019 г. Общо 82 мерки са със срок на изпълнение до края на месец март, като от тях са изпълнени 47. Неизпълнените мерки са 35, което представлява 42,6 % неизпълнение. В края на месеците януари и февруари процентът неизпълнени мерки беше съответно 66.7% и 48.2 %. През първото тримесечие на годината процентът неизпълнени мерки е традиционно по-висок, поради неизпълнените мерки от Плана за 2018 г., които са прехвърлени в Плана за 2019 г. със срок за изпълнение до 31 януари. От неизпълнените мерки 18 са законопроекти. От тях 3 са внесени в 44-то Народно събрание и са на различен етап на разглеждане. По отношение на останалите 15 законопроекта, отговорните ведомства следва да положат допълнителни усилия за ускоряване процеса по тяхното разработване. В Приложение № 2 към доклада са посочени 11 директиви на Европейския съюз в областта на Вътрешния пазар (Single Market Scoreboard) със срок за въвеждане до края на месец май 2019 г. През 2019 г. ще продължи ежемесечното отчитане на Плана за действие в рамките на Съвета по европейските въпроси и на всеки три месеца пред Министерския съвет. Правителството обявява 15 имота, върху които е изградена Водна учебна спортна база, ползвана от Националната спортна академия „Васил Левски“, от частна за публична държавна собственост и ги предоставя за управление на учебното заведение. Те се намират в град Несебър и от години се използват за изпълнение на функциите на НСА. От частна в публична държавна собственост се променя статутът на имоти, предоставени за управление на Спортно училище „Георги Бенковски“ – гр. Плевен. Имотите представляват комплекс за образование заедно с изградените в него четири сгради, с обща застроена площ 26 119 кв.м и спортна база със застроена площ 2 158 кв.м. Промяната на статута е с цел по-ефективното им и целесъобразно управление, а сградите ще продължат да се използват и в бъдеще от възпитаниците на спортното училище. Безсрочно ограничено вещно право – сервитут се учредява върху част от поземлен имот – публична държавна собственост. Имотът се намира в гр. Ботевград и представлява ветеринарна лечебница. Сервитутът се учредява за прокарване на нов разпределителен газопровод към съществуващ в имота стоманен разпределителен газопровод. Определената стойност на ограниченото вещно право върху засегнатата площ от 6 кв.м. от имота е в размер на 183 лв. Съгласно Закона за държавната собственост, може да се учредяват ограничени вещни права, когато това е необходимо за изграждане на линейни обекти на техническата инфраструктура или когато друго техническо решение е явно икономически нецелесъобразно. Министерският съвет одобри решение за откриване на почетно консулство на Република Судан в България. Почетното консулство е със седалище в София и с консулски окръг, обхващащ цялата страна. За почетен консул е назначен Георги Спасов, авиационен инженер-пилот с дългогодишен опит във въздухоплаването. Той е председател на Българо-суданската асоциация за приятелство. Република Судан няма дипломатическо представителство в България от края на 2018 г., след като суданската страна обяви, че временното преустановява дейността на посолството си в София поради тежката икономическа ситуация. Откриването на почетно консулство ще допринесе за укрепването на българо-суданските отношения. Министерският съвет предлага на Народното събрание да ратифицира Споразумението между Съвета на министрите на Босна и Херцеговина и правителствата на другите страни-членки на Инициативата за готовност и превенция при бедствия в Югоизточна Европа (DPPI SEE) относно договореностите със страната — домакин за Секретариата на Инициативата, подписано на 4 април 2018г. в Анкара, Република Турция. Подписването на Споразумението е важен израз на волята на страните-членки на Инициативата за установяване на по-тясно регионално сътрудничество съгласно Меморандума за разбирателство относно националната рамка на DPPI SEE, подписан от Съвета на министрите на Република Албания, Съвета на министрите на Босна и Херцеговина, Правителствата на Република България, Република Хърватия, Република Македония, Черна гора, Република Словения, Република Сърбия, Република Турция, Република Албания и Република Румъния в съответствие с националното законодателство и международните договори, по които държавите са страни. Споразумението има за цел да регламентира правния статут, привилегиите и имунитетите на Секретариата на Инициативата. Регламнтирани са оперативните функции и задължения на Секретариата на DPPI SEE, чието седалище се намира в гр. Сараево, Босна и Херцеговина. Споразумението следва да бъде ратифицирано от Народното събрание, тъй като се отнася до участието на България в международна организация и надгражда ангажиментите произтичащи от Меморандума за разбирателство относно националната рамка на Инициативата за готовност и превенция при бедствия в Югоизточна Европа (DPPI SEE). Компетентен орган за прилагане на Споразумението от българска страна е Министерство на вътрешните работи.   Правителството одобри Споразумение за извършване на Икономически преглед на страната ни от Организацията за икономическо сътрудничество и развитие (ОИСР) и предлага на Народното събрание да ратифицира споразумението. Очаква се в резултат на прегледа да се подобрят реформите във всички сектори на социално-икономическия живот на България и да се привлекат нови инвестиции. Прегледът изпраща позитивен знак към инвеститорите за стабилността на икономиката и финансовата система в България. Осъществяването на Икономически преглед на страната ни е задължителна стъпка по пътя на членството на България в ОИСР. В края на 2017 правителството потвърди сътрудничеството на България с ОИСР и конкретизира действията, които страната ни следва да предприеме за присъединяване. Едно от действията е именно Икономическият преглед. В рамките на прегледа се очертават макроикономическите предизвикателства, пред които страната е изправена и се изследват връзките между макроикономическите резултати и структурните политики в областите: пазар на труда, конкуренция, иновации, човешки капитал, финансови пазари, устойчиво развитие, социално осигуряване, данъчно облагане, здравеопазване и публични разходи. В рамките на прегледа ОИСР ще оцени текущите реформи в България в контекста на рамката „Going for Growth“ на Организацията и ще изготвя в период от две години шестмесечни прогнози за България, които ще бъдат включени в публикацията „OECD Economic Outlook“. Действията, които ОИСР ще извърши в полза на Република България съгласно споразумението, са на стойност 750 000 евро и ще се финансират със средства, осигурени по бюджета на Министерство на икономиката за 2019г. Във връзка с преобразуването от 1 януари 2019 г. на Националния институт по метеорология и хидрология (НИМХ) от основно звено при Българската академия на науките в самостоятелен разпоредител с бюджет по бюджета на Министерството на образованието и науката, членствените правоотношения на НИМХ в Европейската организация за разработване на метеорологични спътници (EUMETSAT) също преминават към новото юридическо лице. В тази връзка Правителството изменя протоколно решение от 14 август 2013 г., с което необходимите средства за заплащане на членския внос на НИМХ в EUMETSAT вече ще се планират не по бюджета на БАН, а по бюджета на МОН, към който е НИМХ. България отпуска хуманитарна помощ на стойност 200 000 евро за намаляване на миграционните потоци към Европа. Това е предвидено в проекта на споразумение между страната и Европейската инвестиционна банка, одобрен от Министерския съвет. Така България се включва в Инициативата за икономическа устойчивост, която осигурява подкрепа включително за финансирането на проекти в страните от Западните Балкани за преодоляване на причините за засилената миграция към Европа. Средствата ще бъдат осигурени от бюджета на МВнР, предназначен за официална помощ за развитие и хуманитарна помощ. Споразумението следва заложените приоритети в приетата от Министерския съвет Средносрочна програма за помощ за развитие и хуманитарна помощ за периода 2016-2019 г. Включването на България в инициативата е солидарен принос за справяне с най-сериозните предизвикателства, свързани с развитието, хуманитарните и миграционни процеси, възникнали в съседство на Европейския съюз. Министерският съвет одобри проект на Споразумение между правителството на Република България и Международната банка за възстановяване и развитие („Световна банка“) за предоставяне на подкрепа за установяването и функционирането на Офис на Световната банка за споделени услуги и други функции в гр. София. Тази структура ще осигури възможност за непрекъсваемост на дейностите по предоставяне на услуги в областта на информационните технологии, финансовия мениджмънт и управлението на човешките ресурси. Предвижда се в нея да бъдат ангажирани голям брой ИТ специалисти и други висококвалифицирани и мотивирани експерти, които ще заменят и разширят услугите, предоставяни от централата на Световната банка, и ще бъдат ангажирани с разработването на продукти с висока добавена стойност. Реализацията на проекта ще се осъществява поетапно. Началната фаза се очаква да стартира през юли 2019 г. Пълният капацитет от над 300 заети места се планира да бъде достигнат в петгодишен срок. Установяването на Офиса в България ще има положително влияние върху икономическата среда в страната – ще способства за осигуряването на работни места за високотехнологични специалисти и за надграждането на потенциал в сектори с висока добавена стойност. В допълнение, присъствието на авторитетна организация като Световната банка в България ще издигне допълнително престижа на страната ни пред международната инвеститорска общност като атрактивна дестинация за бизнес и инвестиции. Групата на Световната банка е международна финансова организация, състояща се от пет институции, чиито глобални цели са намаляване на бедността, стимулиране на икономическото и социално развитие и подобряване на жизнения статус на населението. Централата на Групата е във Вашингтон. Правителството одобри позицията и състава на българската делегация за провеждането на второто заседание на българо-унгарската междуправителствена комисия за икономическо сътрудничество. Заседанието ще се състои на 15 и  16 април в Будапеща. В дневния ред на заседанието ще бъдат обсъдени въпроси, свързани с икономиката и инвестициите, енергетиката, транспорта, съобщенията и информационните технологии, туризма, земеделието и горите и др. Предвижда се Комисията да набележи съгласувани мерки за разширяване на сътрудничеството и деловите връзки между двете страни в областите от взаимен интерес. Правителството одобри резултатите от българското участие в заседанието на Съвета на Европейския съюз по заетост и социална политика, което се състоя на 15 март в Брюксел. По време на форума бе постигнат частичен общ подход по Регламента относно Европейския фонд за приспособяване към глобализацията. Целта е Фондът да продължи да действа като специален инструмент, позволяващ на ЕС да предприеме мерки в случай на появата на неочаквани негативни ситуации в резултат от глобализацията и преструктурирането. Проведен беше и ориентационен дебат, в който държавите-членки представиха вижданията си относно социалното измерение на Европа след 2020 г. Тема на дискусия беше и Европейският семестър за 2019 г. Съветът на ЕС по земеделие и рибарство проведе заседание на 18 март в Брюксел. Обменени бяха мнения по Пакета за реформата на Общата селскостопанска политика (ОСП) след 2020 г. Министрите дискутираха и темата за биоикономиката въз основа на формулирани от румънското председателство въпроси. Словенската делегация, подкрепена от България, Хърватия, Кипър, Гърция, Малта и Португалия, представи общ документ относно необходимостта от по-голяма финансова подкрепа за дребномащабния крайбрежен риболов по линия на новия Европейски фонд за морско дело и рибарство след 2020 г. В рамките на заседанието на Съвет „Общи въпроси“ на 19 март в Брюксел бяха приети редица законодателни и незаконодателни предложения, включително за промени по процедурата за проверка за нарушения на правилата за защита на личните данни в контекста на изборите за Европейски парламент. Одобрени бяха и 11 законодателни акта, свързани с подготовката на ЕС за оттеглянето на Обединеното кралство от Съюза без споразумение. Проведена бе дискусия по темите за климата и миграцията като елементи от преговорите по следващата Многогодишна финансова рамка на Съюза. Министрите обсъдиха дневния ред на редовното заседание на Европейския съвет на 21-22 март 2019 г., посветено на темите за задълбочаване и укрепване на Единния пазар, изменение на климата, Срещата на върха EC-Китай, борбата с дезинформацията и петата годишнина от незаконното анексиране на Крим и Севастопол от Русия. Обменени бяха мнения по Обобщителния доклад относно приноса на Съвета към Европейския семестър и бе отчетена представената от Председателството актуализирана пътна карта за Европейския семестър през 2019 г. Съвет „Общи въпроси“ проведе заседание и по член 50 от Договора за ЕС. Mинистрите и държавните секретари по европейските въпроси на държавите – членки на ЕС проведоха неформална среща на 11 и 12 март в Букурещ. Теми на заседанието бяха Многогодишната финансова рамка 2021-2027 г. (МФР) и бъдещият Стратегически дневен ред на ЕС. Дискусията по МФР се фокусира върху приноса на бюджета на ЕС в подкрепа на общите политически приоритети, както и върху осигуряването на подходящ инструментариум, който да позволи на Съюза да реагира бързо при непредвидени обстоятелства. Финансирането и иновациите в културните и творчески сектори е една от темите на неформалното заседание на Съвета на ЕС по образование, младеж, култура и спорт (част „Култура“), което ще се проведе на 16 април в гр. Букурещ. Румънското председателство е включило в дневния ред на заседанието още две основни теми за дискусии: „Да се учим от миналото, да изграждаме бъдещето: Европейското културно наследство в светлината на прожекторите“, както и обсъждане на проект на Декларация от Букурещ относно ролята на културата в изграждането на бъдещето на Европа. Неформално заседание ще проведе Съветът по общи въпроси на ЕС във формат „Кохезионна политика” на 11 и 12 април в гр. Букурещ. Министрите от държавите-членки ще обсъдят предизвикателствата пред програмирането и изпълнението на фондовете за икономическо, социално и териториално сближаване като инструменти за икономически растеж и постигане на единство в Европа. Заседанието се провежда и с оглед на решенията относно бъдещата Многогодишна финансова рамка (МФР) на ЕС, които Европейският съвет следва да вземе до края на 2019 г. Съветът на ЕС по заетост, социална политика, здравеопазване и потребителски въпроси ще заседава неформално във формат „Здравеопазване“ на 14 и 15 април в гр. Букурещ. Предвидена е дискусия по темите „Достъп до лекарствени продукти -достъп на пациентите до иновативни и скъпоструващи лекарства и лечение (Първа сесия)“ и „Информация за прилагането на Директива 24/2011/ЕС за трансграничното здравно обслужване – мобилност на пациента (В гора сесия)“. На 15 април в Брюксел ще заседава Съветът на ЕС по земеделие и рибарство. Министрите ще продължат с дискусиите по пакета за реформа на ОСП след 2020 г., с фокус върху темата за зелената архитектура от Регламента за стратегическите планове за ОСП. Очаква се да бъдат обменени мнения по селскостопанските аспекти на съобщението на ЕК „Чиста планета за всички: стратегическа дългосрочна визия за неутрална по отношение на климата икономика”, както и по доклада на Оперативната група за селските райони на Африка въз основа на формулирани от Румънското председателство въпроси. Делегацията на Нидерландия ще представи информация относно действията на ЕС срещу обезлесяването и деградацията на горите, а ЕК ще информира Съвета относно проведената на 5 април в гр. Букурещ Конференция на високо равнище за изследвания и иновации в селското стопанство. Правителството одобри позицията и състава на българската делегация за Деветнадесетата сесия на смесената междуправителствена българо-иранска комисия за икономическо, промишлено, търговско и техническо сътрудничество. Тя ще се проведе в периода 16-19 април в гр. София. На заседанието се предвижда да бъдат разгледани възможностите за разширяване на двустранното сътрудничество в областта на транспорта, информационните технологии и съобщенията, търговско-икономическото сътрудничество, туризма, земеделие и енергетика. В рамките на сесията двете страни ще анализират и съществуващата нормативна база и ще обсъдят възможностите за нейното усъвършенстване и надграждане.   Правителството одобри проект на Закон за маслодайната роза. Целта е да се създаде единна национална регламентация за производство и преработка на маслодайна роза, която да гарантира качеството на българското розово масло. Необходимостта от създаването на закона идва от факта, че до този момент не съществува правна рамка, с която да се регулира производството и преработването на рози. Земеделските стопани ще отглеждат насаждения само от сертифициран посадъчен материал. Ще се регламентират взаимоотношенията между производители и преработватели, чрез сключването на договори за изкупуване на цвят от маслодайна роза. Приемането на закона се налага поради настъпилите през последните години процеси на масово създаване на насаждения от маслодайна роза с неясен и разнороден сортов състав, различни стопански качества и свръхпроизводство на розовия цвят.   Правителството прие промени в Устройствения правилник на Агенцията за хората с увреждания (АХУ). Чрез измененията функционалната отговорност на административните звена на агенцията се привеждат в съответствие със Закона за хората с увреждания, който влезе в сила от 1 януари 2019 г. Разпоредбите на закона регламентират нови функции и дейности на АХУ. Те са свързани с участието на агенцията в механизма по координация в областта на политиката за правата на хората с увреждания, както и с разработването на програми и финансиране на мерки за стимулиране на стопанската инициатива в интерес на хората с увреждания и осъществяване на контролна дейност. Сред новите функции на АХУ е и изготвянето на 6-месечни и годишни отчети за изпълнението на политиката за правата на хората с увреждания, както и финансирането на създаването центрове за защитена заетост за хора с множество трайни увреждания на проектен принцип. Новите законови разпоредби предполагат надграждане на поддържаната информационна система за хората с увреждания с данни за тяхното здравословно състояние, квалификация, образователна степен, лични възможности за социално приобщаване, професионална реализация, социално-икономически статус. Разширяването на функциите и дейностите на АХУ обосновава необходимостта от укрепване на административния капацитет на агенцията. Съгласно промените в Устройствения й правилник, щатната численост на АХУ се увеличава с две щатни бройки чрез компенсирана промяна между второстепенни разпоредители с бюджет в системата на Министерството на труда и социалната политика, като се намалява общата численост на Агенцията по заетостта с две щатни бройки.   Правителството одобри промени в Устройствеиия правилник на Агенцията за държавна финансова инспекция (АДФИ). С промените се цели да се актуализират и оптимизират структурата и разпределението на числеността на административните звена, с което да се подобри управлението и дейността на Агенцията. Обединяването на дирекция „Извънпланова инспекционна дейност“ с дирекция „Планова инспекционна дейност в областта на обществените поръчки“ ще доведе до оптимизиране на структурата чрез намаляване на броя на административните звена и до подобряване на тяхната функционалност. Функциите, свързани с правното осигуряване на дейността на агенцията (общата административна дейност и специализираната инспекционна дейност), вече ще бъдат осъществявани от една дирекция, която ще упражнява методическо ръководство и контрол върху качеството на правното обслужване. С промените се оптимизира натовареността на финансовите инспектори и се увеличава оперативният състав за сметка на ръководните кадри, което ще доведе до по-голяма оперативност и гъвкавост при изпълнение на контролните функции на Агенцията. В резултат на преструктурирането ще се постигне по-добра координация, ръководство и контрол при осъществяване на приоритетни функции и задачи на Агенцията за осигуряване на защита на публичните финансови интереси. Предложените изменения и допълнения са в рамките на утвърдената численост на Агенцията, а необходимите средства са осигурени в нейния бюджет. Министерският съвет одобри средносрочната бюджетна прогноза за периода 2020-2022 година. С документа са определени средносрочните цели на фискалната политика, обвързани със заложените в Закона за публичните финанси (ЗПФ) правила, ограничения и основни принципи за управление на публичните финанси, като с нея се определят и таваните на разходите по отделни първостепенни разпоредители с бюджет и на бюджетните взаимоотношения за следващите три години. Приходните и разходните политики в тази прогноза са продължение на заложените в Актуализираната средносрочна бюджетна прогноза (АСБП) за периода 2019-2021 г., като разчетите за периода 2020-2022 г. са обвързани със заложената цел за запазване на балансирана бюджетна позиция за всяка от годините. Отчетени са актуалните макроикономически прогнози от пролетната макрорамка и новата оценка на приходните и разходните дискреционни мерки, като предложените допускания за развитие на хоризонталните и секторните политики са индикативни и могат да бъдат преразглеждани на втория етап от бюджетната процедура за 2020 г. при съобразяване с програмата на правителството за мандата на неговото управление и фискалните правила и цели. Акцентът при развитието на политиките на правителството ще бъде поставен върху области, за които след обществен дебат ще бъдат адресирани мерки в социално-икономическата сфера, включително такива, в отговор на препоръките на Съвета от 2018 г. и на отчетения от Европейската комисия в Националния доклад за България за 2019 г. напредък и предложения за фокусиране на вниманието върху укрепване на някои публични услуги. Приходната част на бюджета в средносрочен план показва тенденция на намаление от 37,2 % от БВП за 2020 г. до 36,0 % от БВП през 2022 г., а в номинален размер приходите се увеличават, като от 45 739,7 млн. лв. за 2020 г. се очаква да достигнат 49 867,5 млн. лв. през 2022 г. Разходите, изразени като процент от БВП, за периода 2020-2022 г. също бележат спад от 37,2 % до 36,0 %, или със средногодишна консолидационна стъпка от около 0,6 пр.п. от БВП. За 2020 г. се обсъжда увеличение на средствата за заплати и възнаграждения на заетите в бюджетния сектор по трудови и служебни правоотношения, включително и на средствата за осигурителни вноски, съпоставимо с това от 2019 г. На този етап това не е намерило отражение в разходните тавани по първостепенни разпоредители с бюджет, както и във взаимоотношенията с общините, като окончателно решение ще бъде взето на втория етап от бюджетната процедура за 2020 г., на базата на актуалните макроикономически прогнози от есенната макрорамка. В разчетите за разходите е отразено развитието на текущите разходни политики. Разходите по КФП за периода 2020-2022 г. са индикативни и могат да бъдат преразглеждани на втория етап от бюджетната процедура за 2020 г. при съобразяване с приоритетите на правителството и с фискалните правила и цели. В средносрочната бюджетна прогноза на начислена основа се очаква дефицит от 0,3 % от БВП за 2019 г. и бюджетни излишъци съответно от 0,4 % от БВП за 2020 г., 0,2 % от БВП за 2021 г. и 0,1 % от БВП за 2022 г. Политиката в областта на данъците се характеризира с предвидимост, като същевременно насърчава развитието на бизнеса и инвестиционната активност чрез запазване на ниските данъчни ставки за преките данъци, широка данъчна основа и малко на брой данъчни преференции. Подобряването на ефективността на публичните разходи при реализиране на разходните политики е в пряка зависимост от провеждането на секторни структурни реформи, оптимизиране на разходите на бюджетните организации и повишаване на ефективността на публичните разходи в отделните сектори и засилване на техния принос за повишаване на икономическия растеж. Политиките в държавния бюджет по отношение на общините са насочени към разширяване на възможностите за тяхното устойчиво и балансирано развитие, повишаване ефективността и подобряване на качеството и обхвата на дейностите на местно равнище. Основно предизвикателство пред общините е привеждане на фискалните показатели и правилата за дълга в съответствие с изискванията на ЗПФ, с цел постигане на финансова устойчивост и стабилност на общинските финанси. Присъединяването на българския лев към Валутно-курсовия механизъм II (ERM II) преминава през изпълнението на одобрения от правителството на 22 август 2018 г. План за действие, включващ мерки в отговор на намеренията на Република България за присъединяване към ERM II и към Банковия съюз до юли 2019 г. Постигането на крайната цел – въвеждане на евро го — се очаква да повлияе положително на икономическата среда, както и на устойчивостта на публичните финанси. Управлението на държавния дълг ще бъде в съответствие с основните цели и правила на фискалната политика и ще отчита състоянието и прогнозите в тригодишен хоризонт на основните макроикономически показатели. Въз основа на допусканията и прогнозното нетно дългово финансиране за периода 2020-2022 г. се очаква намаление на държавния дълг до ниво от 21,6 млрд. лв. към края на 2022 г. или 15,6 % от прогнозното ниво на БВП. Нивото на консолидирания дълг на сектор „Държавно управление“ се очаква да продължи да намалява, движейки се в диапазона от 19,1 % до 16,7 % от прогнозното ниво на БВП, като номиналната стойност на дълга ще се стабилизира в границите 23,5-23,1 млрд. лв. годишно. През целия период прогнозите за относителния дял на консолидирания дълг спрямо БВП остават значително под максимално допустимата референтна стойност на Маастрихтския критерий за конвергентност от 60 %, което ще гарантира запазване на равнището на държавна задлъжнялост в устойчиви граници, респ. водещата позиция на Република България сред държавите-членки на ЕС по отношение на ниското ниво на дългова тежест. Правителството прие стандарти за делегираните от държавата дейности с натурални и стойностни показатели през следващата година. Стандартите са съобразени с размерите на основните бюджетни взаимоотношения между централния бюджет и бюджетите на общините според основните допускания за бюджетната прогноза за периода 2020-2022 година. Стандартите за делегираните от държавата дейности за 2020 г. са индикативни и подлежат на преразглеждане на втория етап от бюджетната процедура за 2020 г. при съобразяване с приоритетите на правителството и с фискалните правила и цели. За 2020 г. се обсъжда увеличение на средствата за заплати и възнаграждения на заетите в бюджетния сектор по трудови и служебни правоотношения, включително и на средствата за осигурителни вноски, съпоставимо с това от 2019 г. На този етап това не е намерило отражение в стандартите за делегираните от държавата дейности, като окончателно решение ще бъде взето на втория етап от бюджетната процедура за 2020 г., на базата на актуалните макроикономически прогнози от есенната макрорамка. В прогнозата за 2020 г. средствата за дейностите в сектор образование са с най-голям ръст спрямо 2019 г. Нарастването е във връзка с политиката за повишаване на заплатите на педагогическия персонал в системата на предучилищното и училищното образование. За делегираните от държавата дейности в сферата на здравеопазването за следващата година са предвидени средства във връзка с поетапното увеличение на заплатите на медицинския персонал, съгласно колективния трудов договор в системата от 2018 г. Стандартите за делегираните от държавата социални дейности са увеличени диференцирано, като с най-голям ръст е стандартът за центровете за настаняване от семеен тип на деца/младежи с увреждания с потребност от постоянни медицински грижи. Размерът на месечната помощ за деца, които ходят на училище, запазва размера си от 2019 година. За делегираните от държавата дейности в сферата на културата, финансирани чрез общинските бюджети, е предвидено нарастване на стандартите във връзка с увеличението на минималната работна заплата и на натуралните показатели. Стандартите са съгласувани с Националното сдружение на общините в Република България. Правителството предлага на Народното събрание да се открие Висше военновъздушно училище „Георги Бенковски“. Предложението се прави въз основа на положително оценен от Националната агенция за оценяване и акредитация проект. Новото висше военно училище се създава на базата на факултет „Авиационен“ в структурата на Националния военен университет „Васил Левски“. Основен мотив за откриване на самостоятелно висше военновъздушно училище е нарастващата необходимост от промяна на модела за подготовка на специализирани кадри, отговарящи на съвременните изисквания на военновъздушните сили и авиацията. В него ще се извършва обучение за придобиване на различните степени на висшето образование по акредитирани военни и граждански специалности за нуждите на Военновъздушните сили, Военноморските сили и други структури на Въоръжените сили, Министерството на отбраната. Министерството на вътрешните работи, гражданските авиационни институции и фирми, военно-промишления комплекс и научно-изследователските организации. Подготовката на курсантите, военнослужещите, студентите и докторантите в новото училище ще се обезпечава от преподаватели на настоящия факултет „Авиационен“ на Националния военен университет „Васил Левски“, които ще бъдат преназначени във Висшето военновъздушно училище „Георги Бенковски“. С акта на Народното събрание за откриване на Висшето военновъздушно училище „Георги Бенковски“ се уреждат условията и редът, при които курсантите, военнослужещите, студентите и докторантите на настоящия факултет „Авиационен“ на Националния военен университет „Васил Левски“ ще продължат и довършат обучението си в новото висше училище по същите учебни планове и специалности. Министерският съвет прие доклад за изпълнението на Плана за действие на Република България при оттегляне на Обединеното кралство от ЕС без споразумение. Подготовката за Брекзит без споразумение протича на две нива: ЕС и национални институции. На ниво ЕС са направени 19 законодателни предложения, обхващащи най-неотложните мерки за справяне с непосредствените последици от Брекзит без споразумение. Те ще позволят запазване на безвизовото пътуване от и за Обединеното кралство, координацията в системите за социална сигурност, гарантиране на транспортните връзки, както и бюджета на ЕС. На национално ниво компетентните ведомства отбелязват значителен напредък по изпълнението на Плана за действие за Брекзит без сделка. Предприети са законодателни промени в Закона за чужденците в Република България, проведени са обучителни дейности за администрацията, изпратени са информационни съобщения до лицата, търгуващи с Обединеното кралство. Българските институции вече имат обособени рубрики на сайтовете си, посветени на Брекзит, които да информират заинтересованите лица за промените в съответния сектор. МВнР има рубрика – https://www.mfa.bg/bg/custoninews/main/20428, в която се публикува информация за български граждани и фирми. На сайта има и рубрика на английски език за британските граждани, живеещи у нас https://www.mfa.bg/en/customnews/main/20588. Редица други институции публикуват полезна информация от своята компетентност. Правителството одобри позицията на България за участие в заседанието на Европейския съвет (чл. 50), което ще се проведе на 10 април 2019 г. в Брюксел. На заседанието лидерите на държавите членки ще обсъдят актуалното състояние на преговорите с Великобритания. България би се присъединила към консенсус за отлагане на датата на оттегляне на Обединеното кралство от ЕС, с ясната цел за постигане на „подреден“ Брекзит. Искането за отлагане следва да бъде ясно аргументирано от британската страна. Нашата страна отстоява координирания подход на държавите-членки във всички възможни сценарии на преговорите, като смята, че Споразумението за урегулирано оттегляне и предвиденият в него преходен период са най-добрият вариант, който ще даде достатъчно време за адаптиране на гражданите и бизнеса за условията след оттеглянето на Обединеното кралство. Правителството одобри допълнителни средства по бюджета на Министерството на здравеопазването за 2019 г. с цел осигуряване на равнопоставен достъп до медицинска помощ на гражданите. На основание чл. 106 и чл. 106а от Закона за лечебните заведения, Министерството на здравеопазването субсидира лечебни заведения по критерии и по ред, определени с Наредба № 3/2019 г. на министъра на здравеопазването за медицинските дейности извън обхвата на задължителното здравно осигуряване, за които Министерството на здравеопазването субсидира лечебни заведения и за критериите и реда за субсидиране на лечебни заведения, в рамките на средствата за тези дейности по бюджета на Министерството на здравеопазването за съответната календарна година и при спазване на изискванията на Закона за държавните помощи. С проекта на постановление се предвижда лечебните заведения да получат увеличение на субсидията за дейностите, които извършват, за да са в състояние да осигурят равнопоставен достъп до медицинска помощ. С предоставянето на допълнителни средства по бюджета на Министерството на здравеопазването за 2019 г. в размер до 50 000 000 лв. ще се осигури равнопоставен достъп до медицинска помощ на гражданите и ще се даде възможност на лечебните заведения да осъществяват медицинска дейност в съответствие с потребностите на населението и съобразно правилата за добра медицинска практика. Предоставянето на допълнителни финансови средства на лечебните заведения ще подпомогне осъществяването на дейността и достигането на определени нива на заплащане на персонала, осъществяващ медицинските дейности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Вижте какво реши Министерският съвет днес, 10 април 2019 г."}
{"url": "https://trud.bg/%d1%80%d1%83%d1%81%d0%b8%d1%8f-%d1%83%d0%ba%d1%80%d0%b0%d0%b8%d0%bd%d1%81%d0%ba%d0%b8%d1%82%d0%b5-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%b2-%d0%ba%d0%b5%d1%80%d1%87%d0%b5%d0%bd/", "text": "Нарушаването на процедурите за преминаване на украински кораби през Керченския проток крие опасност от възникване на военен конфликт с Русия, в който може да бъде въвлечена и Организацията на Северноатлантическия договор (НАТО), предупреди в декларация Съветът на Федерацията – горната камара на руския парламент, съобщи БТА. „Преминаването на украински кораби през Керченския проток не е въпрос на съотношение на силите или на присъствието на НАТО в Черноморския район, а изключително проблем за спазването от украинска страна на установените процедури, които са й добре известни и тя успешно използваше до ноември 2018 г. Опитите на Украйна да заобикаля тези процедури крият риск от възникване на военен конфликт между Украйна и Русия, в който може да бъде въвлечена и НАТО, се казва в документа.", "date": "2019.04.10", "title": " Русия: Украинските нарушения в Керченския пролив могат да доведат до война с НАТО"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%b8%d0%b7%d0%b2%d1%8a%d0%bd%d1%80/", "text": "Министър-председателят Бойко Борисов ще участва в извънредното заседание на Европейския съвет в Брюксел, днес, 10 април, съобщават от МС. Държавните и правителствени ръководители на страните членки ще обсъдят последните събития във връзка с Брекзит по време на работна вечеря във формат ЕС-27. Поводът за свикването на извънреден Европейски съвет е отхвърлянето на Споразумението за оттегляне на Великобритания от ЕС от Камарата на общините на Обединеното кралство на 29 март. Съгласно заключенията на Европейския съвет от 21 март 2019 г., при това положение, британският премиер може да предложи следващи действия, които Европейският съвет да разгледа преди 12 април 2019 г. В тази връзка, на 5 април 2019 г. премиерът на Великобритания Тереза Мей изпрати писмо до председателя на Европейския съвет Доналд Туск с искане за удължаване на чл. 50 до 30 юни 2019 г. В искането се поема ангажимент за провеждане на избори за Европейски парламент, както и за конструктивно сътрудничество с ЕС. Лидерите ще обсъдят и възможностите за алтернативен по-дълъг срок за оттеглянето на Обединеното кралство от Европейския съюз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Премиерът Борисов ще участва в извънредното заседание на Европейския съвет в Брюксел\t"}
{"url": "https://trud.bg/%d0%b1%d0%bb%d0%b8%d0%b7%d0%be-2900-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%bd%d0%b8-%d1%81%d0%bf%d0%be%d1%80%d1%82%d0%bd%d0%b8-%d0%b4%d1%80%d0%b5%d1%85%d0%b8-%d0%b7%d0%b0/", "text": "Близо 2900 контрабандни спортни дрехи със знаци на регистрирани търговски марки задържаха митническите служители на Главна дирекция „Митническо разузнаване и разследване“ /ГД МРР/ на МП Капитан Андреево. Това съобщиха от пресслужбата на Агенция „Митници“. Контрабандната стока е открита при проверка на товарен автомобил, със сръбска регистрация влязъл в страната в първите часове на 01.04.2019 г. Шофьорът на камиона, сръбски гражданин, е представил редовни документи за превозваната стока- оптични кабели с крайна дестинация Германия. По метода „анализ на риска“ превозното средство е селектирано за пролъчване с рентгенова апаратура, при която е поставена отметка с подозрение в товарното помещение. При последвалата физическа проверка, на маркираното от рентгена място, са открити 2830 спортни комплекти, потници и тениски, носещи обозначенията на „Adidas“ „Nike“ ,“ Air Jordan“,“ Barcelona“. На водача на камиона е съставен акт по Закона за митниците. По случая e образувано административнонаказателно производство за контрабанда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Близо 2900 контрабандни спортни дрехи задържаха на „Капитан Андреево“"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d1%86%d0%b8-%d1%81%d0%b5-%d0%be%d0%bf%d0%bb%d0%b0%d0%ba%d0%b0%d1%85%d0%b0-%d0%bd%d0%b0-%d0%b4%d0%b5%d0%bf%d1%83%d1%82%d0%b0%d1%82%d0%b8-%d0%be%d1%82-%d0%b1%d1%81/", "text": "Елена Йончева заяви, че ще ангажира лично европейската комисия с проблема в Старата столица Само за година онкологичните заболявания във Велико Търново са се увеличили с 20%. Това сочат данни на местния онкологичен център. Това обяви публично в сряда в Старата столица говорителят на ПГ на „БСП за България“ и водач на листата на БСП за предстоящите евроизбори Елена Йончева. Тя бе категорична, че това се дължи на замърсения въздух. Същия ден Йончева и колегите и от парламентарната група на БСП- Весела Лечева, Валентин Ламбев и Явор Божанков се срещната с жители на болярския град. Гражданите поканиха народните избраници от левицата в Южната промишлена зона на града и изказаха опасенията си, че най-големият замърсител на въздуха е завода за преработване на дървесина, който се намира там. „Министерство на околната среда казва, че няма никакъв проблем, че няма замърсяване на въздуха, но истината е по-различна. Това, което ние считаме е, че не може да има предприятие в България, което да не спазва европейските норми и стандарти за чистота на въздуха. Ние сме в ЕС и това не само не бива да се допуска, но трябва да се използват и съответните механизми то да се спре“, коментира Йончева. Тя призова българите и правителството да се борят за това „да не са второ качество хора в Европа“. Предложенията за справяне с проблема да са постоянен контрол на околната среда и чистотата на въздуха не само от правителството, но и от гражданите, които да имат достъп до измервателните станции. „Настояваме Министерство на околната среда и водите и Община Велико Търново да изработят по-строги норми към източника на основното замърсяване в града. Ние обаче се съмняваме, че това ще бъде направено, защото до сега държавата не се е ангажирала с проблема, дори го отрича“, изтъкна Йончева. Тя заяви и, че ще ангажира лично европейската комисия с проблема. Весела Лечева пък допълни, че тя и колегите и ще изискат да бъде извършено изследване на въздуха от независима лаборатория в трите най-близки до въпросното предприятие квартала. „Така ще покажем, че правителството крие истинските данни и сериозният проблем, който засяга здравето на търновци. Има дори граждани, които искат да инвестират в такава подвижна мониторингова станция, която да отчита степента на замърсяване. Още през 2016 г.ръководството на предприятието е обещало, че ще монтира специални филтри, които да улавят фините прахови частици, но до момента такива няма”, информира Лечева. Депутатите от БСП съобщиха , че ще настояват и за проверка откъде се доставят огромните количества дървесина като суровина за завода и какво количество е нужно за година. „Местните хора имат съмнения, че трупите се карат с прицепи от планинските райони в близост до Велико Търново”, допълни Весела Лечева.", "date": "2019.04.10", "title": " Търновци се оплакаха на депутати от БСП от мръсен въздух и незаконна сеч"}
{"url": "https://trud.bg/%d1%80%d0%be%d1%82%d0%b2%d0%b0%d0%b9%d0%bb%d0%b5%d1%80%d0%b8-%d0%bd%d0%b0%d1%85%d0%b0%d0%bf%d0%b0%d1%85%d0%b0-%d1%82%d1%80%d0%b8-%d0%b4%d0%b5%d1%86%d0%b0-%d0%b8-%d0%b2%d1%8a%d0%b7%d1%80%d0%b0%d1%81/", "text": "Кучета нахапаха мъж и деца в района на с. Железница, съобщиха от пресслужбата на МВР. Столични полицаи установяват всички факти и обстоятелства около инцидент, станал днес в ранния следобед. По първоначална информация, три деца на 7, 9 и 12 години и възрастен мъж, с когото се разхождали в покрайнините на софийското село Железница, били нападнати и нахапани от две кучета порода „ротвайлер“, оставени без надзор. Пострадалите са откарани в болнично заведение за оказване на медицинска помощ. На място незабавно са изпратени полицейски екипи, които локализирали кучетата. Предприети са действия за установяване на собственика или собствениците им. Очаква се служители от Столично общинско предприятие „Екоравновесие“ да приберат животните. Работата по образуваното досъдебно производство продължава.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Ротвайлери нахапаха три деца и възрастен мъж край село Железница"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d1%81%d0%ba%d0%bb%d0%be%d0%bd%d0%bd%d0%b0-%d0%b4%d0%b0-%d1%81%d0%b5-%d0%b4%d0%b0%d0%b4%d0%b5-%d0%bd%d0%b0-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8/", "text": "Германският канцлер Ангела Меркел заяви пред депутатите в Бундестага, че Европейският съюз може да даде на Великобритания по-дълга отсрочка за Брекзит от поисканата от британския премиер Тереза Мей, предаде ДПА. „На мнение съм, че трябва да дадем разумна отсрочка на британските политически партии да договорят изход от кризата и по тази причина е много възможно предоставеното от ЕС отлагане да бъде по-дълго от поисканото от британската министър-председателка“, каза канцлерката пред депутатите, цитирана от Франс прес. Меркел отново изтъкна, че в интерес на Германия е Великобритания да си тръгне от ЕС „организирано“. Меркел отбеляза, че ЕС има очаквания към Великобритания и постави три условия за предоставяне да допълнителна отсрочка, посочва Асошиейтед прес, цитирана от БТА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Меркел склонна да се даде на Великобритания по-дълга отсрочка за Брекзит от поисканата от Мей"}
{"url": "https://trud.bg/%d0%b8%d0%bd%d1%81%d1%82%d0%b8%d1%82%d1%83%d1%86%d0%b8%d0%b8%d1%82%d0%b5-%d1%83-%d0%bd%d0%b0%d1%81-%d0%b2%d0%b5%d1%87%d0%b5-%d1%80%d0%b0%d0%b1%d0%be%d1%82%d1%8f%d1%82-%d0%bf%d0%be-%d0%bf%d0%bb%d0%b0/", "text": "Министерският съвет прие доклад за изпълнението на Плана за действие на Република България при оттегляне на Обединеното кралство от ЕС без споразумение, съобщиха от правителствената пресслужба. Подготовката за Брекзит без споразумение протича на две нива: ЕС и национални институции. На ниво ЕС са направени 19 законодателни предложения, обхващащи най-неотложните мерки за справяне с непосредствените последици от Брекзит без споразумение. Те ще позволят запазване на безвизовото пътуване от и за Обединеното кралство, координацията в системите за социална сигурност, гарантиране на транспортните връзки, както и бюджета на ЕС. На национално ниво компетентните ведомства отбелязват значителен напредък по изпълнението на Плана за действие за Брекзит без сделка. Предприети са законодателни промени в Закона за чужденците в Република България, проведени са обучителни дейности за администрацията, изпратени са информационни съобщения до лицата, търгуващи с Обединеното кралство. Българските институции вече имат обособени рубрики на сайтовете си, посветени на Брекзит, които да информират заинтересованите лица за промените в съответния сектор. МВнР има рубрика – https://www.mfa.bg/bg/custoninews/main/20428, в която се публикува информация за български граждани и фирми. На сайта има и рубрика на английски език за британските граждани, живеещи у нас  . Редица други институции публикуват полезна информация от своята компетентност. Правителството одобри позицията на България за участие в заседанието на Европейския съвет (чл. 50), което ще се проведе на 10 април 2019 г. в Брюксел. На заседанието лидерите на държавите членки ще обсъдят актуалното състояние на преговорите с Великобритания. България би се присъединила към консенсус за отлагане на датата на оттегляне на Обединеното кралство от ЕС, с ясната цел за постигане на „подреден“ Брекзит. Искането за отлагане следва да бъде ясно аргументирано от британската страна. Нашата страна отстоява координирания подход на държавите-членки във всички възможни сценарии на преговорите, като смята, че Споразумението за урегулирано оттегляне и предвиденият в него преходен период са най-добрият вариант, който ще даде достатъчно време за адаптиране на гражданите и бизнеса за условията след оттеглянето на Обединеното кралство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Институциите у нас вече работят по плана за Брекзит без сделка\t"}
{"url": "https://trud.bg/%d0%b2%d1%80%d1%8a%d1%89%d0%b0%d1%82-%d0%b0%d0%b2%d1%82%d0%b5%d0%bd%d1%82%d0%b8%d1%87%d0%bd%d0%be%d1%81%d1%82%d1%82%d0%b0-%d0%bd%d0%b0-%d1%81%d1%82%d0%b0%d1%80%d0%b8-%d1%81%d0%b3%d1%80%d0%b0%d0%b4/", "text": "С нова наредба поставят стандарти за фасади, цветове, настилки, климатици и информационни елементи Автентичният вид на стари сгради в центъра на София ще бъде върнат с помощта на нова наредба, съобщи пред “Труд” главният архитект на София Здравко Здравков. Той увери, че работата по Наредбата за градската среда е напреднала значително и с нея ще се създаде система от стандарти по отношение фасадите на сградите, цветовите решения, материалите, настилките, информационните елементи и местата за климатици в София. Пилотно стандарти ще бъдат въведени в Зона 2 на града, по улиците “Граф Игнатиев”, “Шишман”, “Шести септември” и “Солунска”. Фасадите по ул. “Граф Игнатиев” са заснети с помощта на 3D лазерно сканиране, а указанията ще бъдат представени до края на месеца, когато започва професионалното им обсъждане. “Търсим фасадни решения на ул. “Граф Игнатиев”, така че след края на ремонта там, когато собствениците започнат да подменят вида на партерните нива на кафенета и магазини, да имаме готови указания къде да са местата за реклама, осветлението, какви цветови решения да се ползват”, съобщи арх. Здравков. “Ще има задължителни изисквания за оформяне на партерните етажи и връщане на сградите към първообраза им. Някои от сградите района са строени между двете световни войни и с времето върху тях са насложени облицовки. Около 50 са паметниците на културата в Зона 2. Целта е доближаване до първоначалния вид и цветове на сградите и почистването им от наслагвания, еталбонди и некачествена реклама. Идеята е да възродим духа на стара София”, каза арх. Здравков. В Наредбата за градската среда столицата ще е разделена на зони, в които стандартите ще са различни. За центъра критериите ще са по-високи и целта ще е да се запази духът на стара София. За централната градска част ще има изисквания за запазване на историческите настилки и на ценни дървесни видове. Ще се въведат и изисквания за климатиците. Особено в центъра те ще се разполагат така, че да не се виждат от улицата, да не шумят и да не капят на главите на преминаващите хора. Информационните елементи и указателните табели на София ще са с единен шрифт. Наредбата ще предвижда и възможност за добавяне на стандарти.", "date": "2019.04.10", "title": " Връщат автентичността на стари сгради в София\t"}
{"url": "https://trud.bg/%d0%b2%d0%b0%d1%80-%d1%81%d0%bf%d0%b0%d1%81%d0%b8-%d0%bc%d0%be%d1%85%d0%b0%d0%bc%d0%b5%d0%b4-%d1%81%d0%b0%d0%bb%d0%b0%d1%85/", "text": "Мохамед Салах заслужаваше червен картон в мача „Ливърпул“ – „Порто“ (2:0). Египетският нападател на „червените“ брутално ритна с бутоните Данило от „драконите“. Нарочно или не, видеосъдиите от ВАР отказаха да преразгледат положението. „Ливърпул“ няма право да се оплаква за още една ситуация. Игра с ръка на Трент Александър-Арнолд бе разгледана от ВАР, но дузпа за „Порто“ нямаше. „ Салах трябва да е преблагодарен, че не беше изгонен – коментира Марк Клатенбърг, бивш елитен английски рефер. – ВАР трябваше да изпрати съдията да види ситуацията. Тогава решението щеше да е само червен картон.“ „ Ливърпул“ вече се възползва от санкция за съперник. И двата осминафинала срещу тима пропусна нападателят на „Байерн“ Томас Мюлер за подобно нарушение срещу играч на „Аякс“ в груповата фаза. Треньорът Юрген Клоп и най-добрият защитник Върджил ван Дайк охладиха еуфорията около река Мърсисайд. „Нищо не сме спечелили – каза германският треньор. – Все още има много работа за вършене.“ „ Трябва да играем по-добре, за да мислим за полуфинал – предупреди Ван Дайк. – Най-важното е да създадем положения и да ги реализираме.“ „ Ливърпул“ продължава да мечтае за златен дубъл. Отборът е в битката за титлата във Висшата лига и Шампионската лига. За последно двата трофея се отивали на „Анфийлд“ през 1984 година. Юрген Клоп е спечелил 16 пъти от 20 елиминации с по два мача в Европа. Никога не е отпадал в турнирите като треньор на „Ливърпул“, когато битката се е решавала в два дуела. Когато „червените“ са били домакини с германеца в Европа, у дома имат 15 победи и шест ремита.", "date": "2019.04.10", "title": " ВАР спаси Мохамед Салах"}
{"url": "https://trud.bg/%d0%ba%d1%80%d0%b8%d1%81%d1%82%d0%b8%d1%8f%d0%bd-%d0%b4%d0%be%d0%b1%d1%80%d0%b5%d0%b2-%d0%be%d0%bf%d0%b8%d1%82%d0%b0%d1%85-%d1%81%d0%b5-%d0%b4%d0%b0-%d0%b3%d0%b8-%d1%80%d0%b0%d0%b7%d1%82%d1%8a%d1%80/", "text": "Кристиян Добрев, спортният директор на „Септември“, проговори по скандала с боя на футболен мач на малки врати. В началото на седмицата бившият играч на „Локомотив“ (София) бе обвинен, че е нанесъл тежки телесни повреди на Петър Христов след възникнал спор.  „Истината е по-различна от първоначално разказаната – обясни Добрев пред „Нова телевизия“. – Всичко започна, след като бе нанесен удар от един от един от двамата братя с топка по наш играч. Това стана при спряла игра. Така възникна разправията и аз се намесих, за да ги разтърва. Бях нападнат в гръб, понесох удари.“  На въпрос кой е нанесъл тежките удари по Петър, шефът на столичния клуб обясни: „Не знам кой е счупил носа на момчето, защото стана суматоха, размяна на удари. На камерите се вижда ясно как аз се изнасям встрани от боя. Искам друго да кажа – през цялото време имаше агресия от тяхна страна, държаха се арогантно, наричайки ни „чичаци“. Не мога да кажа и че са деца. Пострадалият е около 190 см висок, близо 100 кг и ръцете му са в татуировки. Не са някакви безобидни деца, както се изкарват.“  А неговият съотборник Пенчо Вутов също потвърди, че агресията и напрежението е дошло от противника.", "date": "2019.04.10", "title": " Кристиян Добрев: Опитах се да ги разтърва, а ме нападнаха в гръб"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%81%d0%be%d1%84%d0%b8%d1%8f-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b4%d0%b0-%d1%81%d0%b5-%d1%80%d0%b0%d0%b7%d0%b2/", "text": "„София е технологичен град. София е работещ град. Разбира се, тук се намират и най-добрите университети и училища. Столичната община има устойчива политика по стимулиране и насърчаване на талантите. Чрез Общинската агенция за инвестиции ние създадохме няколко инструменти за подкрепа, включително и финансова, на стартиращите компании. Стартиращите компании са мястото, където талантите могат да се реализират, могат да покажат своите способности, а големите инвеститори да ги намерят. Така че София продължава да се развива като иновативен и технологичен град. Благодаря за подкрепата на всички, които работят за града си, както и на българското правителство, така и на гражданите на София, на талантливите хора на София“, Това каза кметът на Столична община Йорданка Фандъкова по време на получаването на наградата за бизнес град на 2018 г. на церемонията „Най-добър град за живеене в България 2018 г.“. Безспорно София е най-добрият град за правене на бизнес и това го показват фактите, заяви Фандъкова. „Да, разбира се, на национално ниво, София е градът, който привлича над 50% от чуждестранните инвестиции и произвежда около 40% от БВП на страната, но за нас са важни факторите, които водят до това“, каза още в речта си столичният кмет. „Факторите са няколко. Разбира се, ние се стараем да привличаме максимален обем публични инвестиции в инфраструктурата, която е важен фактор. Финансовата стабилност както на града, така и на национално ниво е изключително важен фактор. Но най-важен фактор това са талантите – талантливите хора на София“, допълни кметът на столицата. „За нас целта София да бъде привлекателен за инвестиции е може би една от най-важните цели, защото това означава работа за хората. Не просто работа, това означава по-висок стандарт и по-качествени работни места. Затова работим през всичките тези години, затова София беше определена за последните десет години като европейският град с най-висок ръст на брутния вътрешен продукт на глава на населението и това вече е европейска класация, което говори само за себе си“, каза още тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Фандъкова: София продължава да се развива като иновативен и технологичен град"}
{"url": "https://trud.bg/%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80%d0%b8-%d0%b8-%d0%b2%d0%be%d0%b4%d0%be%d0%bb%d0%b0%d0%b7%d0%b8-%d1%89%d0%b5-%d1%82%d1%8a%d1%80%d1%81%d1%8f%d1%82-%d0%be%d1%89%d0%b5-%d0%b4/", "text": "Хеликоптери и водолази от МО и „Гранична полиция“ ще претърсват морето край Шабла за дрога, след като във вторник около 16,30 часа на 20 метра от брега южно от нос Шабла бяха  Партидата била в шест сака, опаковани в непромокаема материя и привързани с въжета към спасителни жилетки, обясни в Каварна главният секретар на МВР Ивайло Иванов. Гранични полицаи намерили наркотика в рамките на разпореденото интензивно патрулиране, след като по румънското крайбрежие морето изхвърли няколко партиди с кокаин. Част от откритите край Шабла спасителни жилетки са били празни, затова зоната ще бъде огледана от водолази. „По разпореждане на премиера и хеликоптери ще облетят района, за да сме сигурни, че сме засекли цялото количество“, поясни Иванов. Той подчерта, че залавянето на голямото количество наркотик е резултат от доброто сътрудничество между силовите структури на България и Румъния. Засега не е установен плавателният съд, от който са били хвърлени пакетите с кокаин, за който се предполага, че идва от Южна Америка. По първоначални данни чистотата му е изключително висока – около 90%, посочи шефът на ГДБОП Ивайло Спиридонов. Според него на дребно грам от наркотика струва 140 лв., като стойността на заловената партида е 23,8 млн. лв. На уличния пазар кокаинът се продава разреден с други субстанции в съотношение 1:3, така че разпространителите биха прибрали 71,4 млн. лв. от продажбата на заловената в наши води стока. От полицията предупредиха, че чистата дрога е опасна за живота и не бива да се употребява. Оттам апелираха жителите на крайбрежието да сигнализират, ако открият съмнителни пакети край морето. По случая Добричката окръжна прокуратура образува досъдебно производство за контрабанда на кокаин в особено големи размери. Наказанието за това престъпление е лишаване от свобода от 15 до 20 г. и глоба от 200 000 до 300 000 лв. Към момента няма данни за задържани лица. Предстои да бъде направена експертиза на намерения кокаин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Хеликоптери и водолази ще търсят още дрога в морето край Шабла\t"}
{"url": "https://trud.bg/%d0%ba%d0%b0%d1%82-%d1%85%d0%b2%d0%b0%d0%bd%d0%b0-37-619-%d1%88%d0%be%d1%84%d1%8c%d0%be%d1%80%d0%b8-%d0%b4%d0%b0-%d0%ba%d0%b0%d1%80%d0%b0%d1%82-%d1%81-%d0%bf%d1%80%d0%b5%d0%b2%d0%b8%d1%88%d0%b5%d0%bd/", "text": "Приключи полицейска операция за контрол на скоростта. Тя се проведе в периода от 1 до 7 април и бе организирана по линия на Европейската мрежа на службите на Пътна полиция – TISPOL. Общо 37619 нарушения на разрешената скорост за движение са констатирани от екипите на Пътна полиция по време на операцията. Това съобщиха от пресслужбата на МВР. От тях 17523 нарушения са установени от служители, осъществяващи пътен контрол с мобилни технически средства, 1731 нарушения са засечени със стационарни технически средства, а други 18365 нарушения – със стационарно-преносими установки за контрол на скоростта (СПУКС). По време на операцията са установени 10 случая на притежаване на наркотични вещества, открити са петима обявени за издирване лица и са разкрити 25 други криминални престъпления, като основно управление на МПС с концентрация на алкохол в кръвта над 1,2 на хиляда и управление на МПС в срока на наложено наказание по административен ред. В сравнение с последната операция на TISPOL за скорост, проведена през месец август 2018 година, са установени 5541 повече нарушения на скоростта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " КАТ хвана 37 619 шофьори да карат с превишена скорост за седмица\t"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%bd%d1%8f%d0%bc%d0%b0%d0%bb%d0%be-%d0%b4%d0%b0-%d0%b8%d0%b3%d1%80%d0%b0%d0%b5-%d0%b7%d0%b0-%d0%ba%d1%83%d0%bf%d0%b0-%d0%b4%d0%b5%d0%b9%d0%b2%d0%b8/", "text": "Григор Димитров няма да играе за България при гостуването на ЮАР за купа „Дейвис“, пише американският сайт TennisWorldUSA. Изданието съобщава, че двубоят от втора група на евроафриканската зона е в Кейптаун през септмеври непоследствено след Ю ЕС Оупън и звездите на двата тима Кевин Андерсън и Димитров ще пропуснат събитието.  Иначе Григор продължава да мечтае за слава на най-високо равнище – на турнирите от Големия шлем.  „Финал на който и да е от тях ще е мечта, не съм взискателен – обяви българинът пред испанския „Ас“. – Опитвам се да съм на мястото пет дни преди да започне турнира, за да се приспособя. Хората не са наясно колко труден е процесът на възстановяване.“  Верен на принципа си Димитров е в Монте Карло и тренира с швейцарската звезда Стан Вавринка.", "date": "2019.04.10", "title": " Григор нямало да играе за купа „Дейвис“"}
{"url": "https://trud.bg/%d1%80%d1%83%d1%81%d0%b8%d1%8f-%d1%81%d0%b5-%d1%81%d0%ba%d1%80%d0%b8-%d0%be%d1%82-%d1%81%d0%b2%d0%b5%d1%82%d0%be%d0%b2%d0%bd%d0%b0%d1%82%d0%b0-%d0%ba%d1%83%d0%bf%d0%b0/", "text": "Русия няма да изпрати най-големите си звезди на Световната купа по художествена гимнастика в София този уикенд. След като замени близначките Дина и Арина Аверини с Александра Солдатова и Екатерина Селезньова за индивидуалната надпревара, Сборная реши да „скрие“ и титулярния си ансамбъл. Вместо него ще пристигне клубен тим от Санкт Петербург, както бе и в миналогодишното издание на надпреварата.  Българският тим пък ще се радва на подкрепата на куп известни личности. Във ВИП ложите на „Арена Армеец“ ще присъстват боксьорите Кубрат и Тервел Пулеви, сноубордистката Александра Жекова, волейболните легенди Любо Ганев и Владо Николов, актьорът Мариан Вълев, певицата Маргарита Хранова, а специален гост ще е Димитър Бербатов.", "date": "2019.04.10", "title": " Русия се скри от Световната купа"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d0%ba%d0%b0-%d0%be%d0%b1%d1%80%d1%8a%d1%89%d0%b0-%d0%be%d1%82-06-05/", "text": "Британската тенисистка Тара Мур направи най-великия обрат в историята на аристократичния спорт. 479-ата в света изоставаше с 0:6, 0:5 и 30/40 срещу французойката Джесика Понше, но успя да спаси два мачбола и да стигне до обрат – 0:6, 7:6, 6:3. Мачът се разигра на турнира под егидата на ITF в Съндърланд с награден фонд 25 000 долара.  Очаквано невероятното развитие на мача доведе до мнения, че резултатът може да е манипулиран заради залози. „Никога не се съмнявайте в мен“, отговори загадъчно Мур без да уточнява дали има предвид подвига си на корта или честността на резултата.", "date": "2019.04.10", "title": " Британка обръща от 0:6, 0:5"}
{"url": "https://trud.bg/%d1%82%d0%be%d0%ba%d1%8a%d1%82-%d0%bf%d0%be%d1%81%d0%ba%d1%8a%d0%bf%d0%b2%d0%b0-%d1%81-%d0%be%d0%ba%d0%be%d0%bb%d0%be-3-%d0%bf%d1%80%d0%b5%d0%b7-%d1%8e%d0%bb%d0%b8/", "text": "Увеличението на тока през юли ще бъде в рамките на годишната инфлация, която е в рамките на 3 или малко над 3 процента, съобщи председателят на Комисията за енергийно и водно регулиране (КЕВР) Иван Иванов пред журналисти след дискусия за кражбата на електроенергия в Националния пресклуб на БТА. „Увеличението на тока ще е много далеч от това, което искат електроразпределителните дружества“, заяви Иванов. Председателят на КЕВР изтъкна, че както в предишните години, така и сега исканията на електроразпределителните дружества няма да бъдат удовлетворени. По същия начин КЕВР няма да уважи и искането на Националната електрическа компания, която поиска увеличение от близо 20 процента на тока за бита. Иванов уточни, че той не разделя енергийните дружества на държавни или частни.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Токът поскъпва с около 3% през юли"}
{"url": "https://trud.bg/%d0%b7%d0%be%d0%be%d0%bf%d0%b0%d1%80%d0%ba%d1%8a%d1%82-%d0%b2-%d1%81%d0%be%d1%84%d0%b8%d1%8f-%d1%82%d1%8a%d1%80%d1%81%d0%b8-%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d0%ba%d0%be/", "text": "Софийският зоопарк се нуждае от доброволци, които през събота и неделя да оказват съдействие на охраната и на гледачите на животни за предотвратяването на храненето на животните от страна на посетителите, съобщават във фейсбук страницата си от зоологическата градина. За съжаление една немалка част от посетителите на зоопарка нарушават това правило и така поставят в опасност здравето и даже живота на нашите животни, като им предлагат вредна храна, а понякога даже хвърлят предмети, пише още в съобщението. Особена нужда от доброволци, които да наблюдават посетителите и да им правят забележка има при мечките и сурикатите. Доброволците ще са необходими в събота и неделя между 10,30 и 17ч., ще бъдат инструктирани и ще получат фланелка и бадж, за да се отличават от посетителите. Необходимо е да са навършили 18 години. Кандидат-доброволците може да се свържат с нас на имейл: sofzooed@zoosofia.eu  Разчитаме на вашата помощ, нашите животни се нуждаят от нея! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Зоопаркът в София търси доброволци, които да помагат на охраната и на гледачите на животни\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d0%be%d0%b1%d1%89%d0%b8%d0%bd%d0%b0-%d0%b1%d1%83%d1%80%d0%b3%d0%b0%d1%81-%d0%b8%d0%b7%d0%bf%d1%80%d0%b5%d0%b2/", "text": "Община Бургас изпреварва националните политики в сферата на образованието. Това каза министърът на образованието и науката Красимир Вълчев по време връчването на наградата за Град на знанието на 2018 г. на церемонията „Най-добър град за живеене в България 2018 г.“. „Всички, които разбирате и се занимавате с местни политики, финанси, знаете, че голяма част от средствата за образование са делегираните дейности. Местните дейности са насочени в много голяма степен в дофинансиране на детските градини и това което отделя като разходи общината е насочено към материалната база. Малко са общините, които правят допълнителни месни политики, които да надграждат микса от политики, които се финансират от държавния бюджет чрез общинските бюджети. В случая с Община Бургас, политиките, които е стартирала не само надграждат този микс, но бих казал, че адресират пътя на националните политики. Те изпреварват националните политики“, каза още Вълчев. „Аз като се запознах с целия списък с дейности, всъщност си казах, че всъщност това е, което ние правим и искаме да правим. Отговаряйки за бъдещето, ние трябва да подготвим повече деца с умения на дигиталната креативност, общината създаде гимназия по компютърно програмиране и иновации. Въведе компютърно моделиране от първи клас, ние го въведохме от трети. С проекта „Образование а бъдещето“, което предстои да стартираме, искаме да въведем като дейности и интереси от първи клас. Все неща, за които Община Бургас ни е изпреварила“, обясни министърът. „Въведе английски език от първи клас, направи програмата „Първокласно училище“ за оборудването а всички класни стаи, в които ще постъпят първолаци, отдели 4 милиона и 700 за модернизиране на базата за професионално образование, нещо, което също е акцент в нашата политика и е свързано с възстановяването на репутацията на професионалното образование и привличането на повече деца към това, което пък е възможност от друга страна да задържим повече деца в регионите на страната. Списъкът е толкова дълъг и впечатляващ. Още веднъж поздравления за наградата“, каза Вълчев по време на награждаването.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Министър Вълчев: Община Бургас изпреварва националните политики в сферата на образованието"}
{"url": "https://trud.bg/%d0%b0%d0%bd%d1%82%d0%be%d0%bd%d0%b8%d0%be-%d1%82%d0%b0%d1%8f%d0%bd%d0%b8-%d0%b5%d0%b2%d1%80%d0%be%d0%bf%d0%b0-%d0%b5-%d1%80%d0%b0%d0%b7%d0%b4%d0%b5%d0%bb%d0%b5%d0%bd%d0%b0-%d0%bf%d0%be-%d0%b2%d1%8a/", "text": "Франция и Италия са разделени по въпроса с Либия въпреки официалната позиция на Европейския съюз, заяви днес председателят на Европейския парламент Антонио Таяни, цитиран от Ройтерс. Италианецът Таяни призова страните – членки на ЕС, да бъдат единни по отношение на кризата в Либия, където съперничещи си фракции се сражават за контрола върху столицата Триполи.  „Имаме нужда от повече единство, трябва да говорим само с един глас като европейци, но, за съжаление, европейците са разделени по този въпрос“, каза Таяни пред журналисти, подчертавайки, че Франция и Италия имат различни интереси в Либия. Франция, която притежава петролни активи в Източна Либия, предоставя през последните години военна помощ на маршал Халифа Хафтар, твърдят либийски и френски служители, отбелязва Ройтерс. Италия, бивша колониална сила в Либия и важен играч в петролния сектор на Либия, подкрепя международно признатото Правителство на националното съгласие на премиера Файез Сарадж.  Лидерката на европейската дипломация Федерика Могерини заяви в понеделник, че ЕС е единен в призива си за спиране на огъня и завръщане към дипломацията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Антонио Таяни: Европа е разделена по въпроса с Либия"}
{"url": "https://trud.bg/%d0%be%d1%89%d0%b5-%d0%be%d1%81%d0%b5%d0%bc-%d0%be%d0%b1%d1%89%d0%b8%d0%bd%d0%b8-%d1%89%d0%b5-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d1%82-%d0%b8%d0%bd%d1%81%d1%82%d0%b0%d0%bb%d0%b0%d1%86/", "text": "Министърът на околната среда и водите Нено Димов подписа договор за изграждане на анаеробна инсталация за общините Русе, Иваново, Сливо поле, Тутракан и Ветово. По проекта ще се построи съоръжение за преработка на разделно събрани биoразградими отпадъци, образувани на територията на Регионално сдружение за управление на отпадъците за регион Русе, съобщават от съобщават от Министерството на околната среда и водите. С изпълнението на проекта ще се осигури допълнителен капацитет за рециклиране на отпадъци от близо 18 000 тона годишно. Инсталацията за анаеробно третиране на отпадъци ще обслужва над 200 000 жители. Общият размер на инвестицията е близо 34,8 млн. лв. Оперативна програма „Околна среда 2014-2020 г.“ (ОПОС) осигурява безвъзмездна финансова помощ в размер на 26 млн. лв. Срокът за изпълнение на проекта е 45 месеца. Министър Димов подписа и договор за инсталации за преработка на отпадъци с общините Кюстендил, Трекляно и Невестино. Проектът предвижда проектиране и изграждане на инсталация за предварително третиране на битови отпадъци с капацитет 15 500 тона годишно и на инсталация за аеробно компостиране на зелени и/или биоразградими отпадъци с капацитет 3000 тона годишно. Съоръженията ще обслужват 53 000 жители Предварителното третиране на отпадъците ще позволи извеждането от обема за депониране на различните полезни суровини. В резултат на това ще бъде постигнато намаление на депонираните битови отпадъци с 60,6 % (спрямо количеството на входящия поток на отпадъците). Зелените и биоразградими отпадъци ще се рециклират чрез аеробно компостиране за получаване на полезен продукт и ще бъдат използвани за производството на компост. Проектът е на стойност близо 9,7 млн. лв. ОПОС осигурява безвъзмездна финансова помощ в размер на 7 млн. лв. Срокът за изпълнение на дейностите по проекта е 35 месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Още осем общини ще изграждат инсталации за отпадъци\t"}
{"url": "https://trud.bg/%d0%bc%d0%b5%d1%85%d0%b0%d0%bd%d0%b8%d1%87%d0%bd%d0%b0-%d0%bf%d0%be%d0%b2%d1%80%d0%b5%d0%b4%d0%b0-%d0%be%d1%82-%d0%b8%d0%b7%d0%bd%d0%be%d1%81%d0%b2%d0%b0%d0%bd%d0%b5-%d0%b5-%d0%bf%d1%80%d0%b8%d1%87/", "text": "Механична повреда от износване е причината за з  Бургас за София, предаде БТВ. Инцидентът стана снощи между гарите Чирпан и Свобода. Разхлабен болт на компресора е най-вероятната причина за пожара, показва първоначалният оглед на локомотива, прибран в депото на БДЖ в Пловдив. Машината е близо 35-годишна, модернизирана е преди 13 години, а системите й за защита работят без проблем, казват разследващи. Бързата реакция на машинистите, които успяват да разкачат горящия апарат в машинното отделение, предотвратява по-големи щети. Това е заключението на разследващите след първоначалния оглед. Аварията доведе до нарушаване на графиците на още три влака. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Механична повреда от износване е причинила пожара в локомотив край Чирпан"}
{"url": "https://trud.bg/%d0%bd%d0%be%d1%89%d1%82%d0%b0-%d0%b2-%d0%ba%d0%be%d1%8f%d1%82%d0%be-%d1%81%d0%b8%d1%82%d0%b8-%d0%b7%d0%b0%d0%b3%d1%83%d0%b1%d0%b8-%d0%be%d1%80%d0%b5%d0%be%d0%bb%d0%b0/", "text": "Шампионската лига за пореден път доказа, че не е само турнирът на големите пари, но и на големите изненади. Във вторник вечер „Манчестър Сити“ излезе срещу „Тотнъм“ в исторически първи сблъсък между двата тима на ниво евротурнири със самочувствието на абсолютен фаворит. Дори домакините от Лондон осъзнаваха, че колкото и да имат своите силни страни, а и футболисти, те просто не могат да се сравняват с „гражданите“ на този етап. Доказва го дългата скамейка на шампиона на Англия, а също и чувствителната разлика във временното класиране на Висшата лига – 16 точки в полза на „небесносините“. Но футболът не винаги е зачитал банковите сметки и коефициентите. И с много воля, тактическа дисциплина и себераздаване, бившият тим на Димитър Бербатов успя да обърне развоя на мача. И ако преди първия съдийски сигнал „Сити“ бе определен за основен кандидат за полуфиналите, сега шансовете вече са 50/50. В последните си 9 сблъсъка на ниво елиминации в Европа, „Тотнъм“ винаги е продължавал напред след успех в първия мач. На новото бижу на домакините, арената за милиард паунда „Тотнъм стейдиъм“, гостите от Манчестър пропуснаха дузпа още в 13-ата минута. Зад топката застана Серхио Агуеро, чийто удар обаче бе париран от Уго Лорис. За вратаря на „Тотнъм“ това бе трета спасена дузпа през 2019-а, с което запази 100% си успеваемост при наказателни удари – 3 от 3. По-рано през годината световният шампион с Франция се намеси решаващо в мачове с „Арсенал“ (1:1) и „Лестър“ (3:1). Дузпата пък си остана и най-чистата ситуация пред Лорис за 90 минути. Второто полувреме мениджърът на лондончани Маурисио Почетино получи нов удар – контузи се голмайсторът Хари Кейн. А по първоначални информации английският национал може да отсъства в мачовете до края на сезона. Но дори и този момент не сломи „Тотнъм“. За да дойде заветната 79-та минута, когато Хьон-Мин Сон изигра по брилянтен начин ситуация в наказателното поле на гостите и прокара топката под плонжа на вратаря Едерсон. „Нашият отбор никога не се предава – обясни след срещата големият герой от Южна Корея. – Ние се борим през всичките 90 минути. Бяхме по-опасни от съперника си и заслужавахме да спечелим. Харесва ми стадионът, удивително е да играя тук.“ А Хосеп Гуардиола, мениджърът на „Сити“, призна след поражението, че обстоятелствата, при които ще се проведе реваншът, ще бъдат коренно различни.  „Този резултат ни поставя в сложна ситуация преди ответния мач, но понякога поражение с 0:1 може да бъде по-добре от равенство 0:0, тъй като вече знаеш какво трябва да правиш – обясни мениджърът. – При 0:0 може да се замислиш дали да играеш отбранително или в атака, докато сега знаем, че трябва да вкараме. Ще направим анализ на резултата, но имам добри впечатления от нашата игра – контролирахме хода на мача и следващата седмица това може да проработи.“  Испанецът, който не е печелил трофея в Шампионската лига от 2011 година, изненада с избора на състав и това може би му изигра шега. Гуардиола остави резерви Кевин де Бройне, Лерой Сане и Джоун Стоунс, но сега има още 90 минути, за да подбере точните 11 и да обърне развоя на двубоя. Със сигурност „гражданите“ не трябва да бъдат отписвани, но „Тотнъм“ се постара реваншът да бъде достатъчно любопитен.", "date": "2019.04.10", "title": " Нощта, в която „Сити“ загуби ореола"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d1%81%d0%b5-%d0%bc%d0%b5%d1%81%d1%82%d0%b8-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f-%d1%81%d1%82%d0%b0%d0%b4%d0%b8/", "text": "Националният стадион ще приеме домакинските мачове на „Левски“. Причината е тревното покритие на „Георги Аспарухов“, което се нуждае от специфични мерки за възстановяване. Заради това сблъсъкът с „Лудогорец“ бе преместен в центъра на София. Има шанс обаче „сините“ да доиграят сезона на „Васил Левски“, ако дейностите на „Герена“ продължат по-дълго от планираното. На „сините“ остават други три домакинства – срещу „Берое“, „Черно море“ и ЦСКА, последният от които по регламент ще се играе на неутралния национален стадион. Двубоят с шампионите бе поверен на Ивайло Стоянов. Реферът свири дербито с ЦСКА през септември, което „сините“ спечелиха с 1:0. През настоящия сезон реферът е ръководил три мача на „Лудогорец“ – с „Берое“ (1:1), с „Ботев“ (Пд) (3:2) и със „Септември“ (6:0). „Сините“ имат големи проблеми в отбрана. Нуно Рейш, Живко Миланов и Луи Нганиони са наказани, а Седрик Унтонджи и Холмар Ейолфсон са с травми. Това накара обявеният за ненужен сърбин Милош Цветкович да иска да играе. Според „Дарик“, бранителят е готов да помогне на „Левски“. Томислав Папазов, талант на клуба, имаше шанс да играе срещу „Лудогорец“, но се оказа, че е на проби в немския „Вердер“ (Бремен). Новината съобщи „Спортал“. Жерсон Кабрал, друг обявен за ненужен от клуба, обяви, че не е искал да си тръгва по този начин.  „Благодаря на всеки, който наистина ме подкрепяше по време на престоя ми в София – написа крилото в една от социалните мрежи. – Не бе това начинът, по който исках той да приключи с край на договора, но футболът е бизнес. Напускам с високо вдигната глава, през парадната врата! Уважавайте играта, числата не лъжат!“. Кабрал има 8 гола и 6 асистенции в 26 двубоя този сезон.", "date": "2019.04.10", "title": " „Левски“ се мести на националния стадион"}
{"url": "https://trud.bg/%d0%b2%d1%8a%d0%be%d1%80%d1%8a%d0%b6%d0%b5%d0%bd%d0%b8-%d0%ba%d1%80%d0%b0%d0%b4%d1%86%d0%b8-%d0%be%d0%b1%d0%bb%d0%b5%d1%87%d0%b5%d0%bd%d0%b8-%d0%b2%d1%8a%d0%b2-%d0%b2%d0%be%d0%b5%d0%bd%d0%bd%d0%b8/", "text": "Не един милион, а десет милиона евро са откраднати при дързък въоръжен обир на летището в албанската столица Тирана вчера, съобщава МИА, цитирана от Канал 3. Полицията отрече първоначалната информация, че нападението е край летището на Тирана, като посочи, че грабежът е бил в самолет, готов да излети към Виена. „Четирима въоръжени и маскирани крадци, облечени във военни униформи, първо нарязали оградата и с висока скорост са влезли на пистата на летището, приближавайки се до самолета, в който вече са се качвали пътниците. Трима от тях са влезли в самолета, взели торби с пари и са избягали”, съобщиха разследващите органи. Според показанията на някои от пътниците на борда, те първоначално помислили, че става дума за военно учение. Онези, които дръзнали да се опълчат на грабителите, били заплашени с убийство. Силите на реда реагират бързо на подадения алармен сигнал, като на мост недалеч от летището те влизат в престрелка с оттеглящите се престъпници, един от които е убит. Той бил тежко въоръжен – освен автомат с резервни пълнители, застреляният разполагал и с граната. Към момента са призовани 40 човека, включително охраната на летището. Четирима от нападателите са задържани. Вицепремиерът на Албания Ерион Брасе съобщи в туитър, че грабителите са били от „една от най-опасните банди“ в страната, като добави, че полицията е елиминирала нейния главатар. Големи суми пари редовно се транспортират през летището в Тирана, тъй като албанската централна банка не приема депозити от твърда валута от чуждестранни банки в страната. Това прави летището любима мишена за обири. През 2016 г. трима маскирани грабители нахлуха на терминал на аеропорта и откраднаха почти 3 милиона евро, натоварени за чужбина. От австрийската авиокомпания Austrian Airlines обявиха, че вече няма да транспортират пари от Албания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Въоръжени крадци, облечени във военни униформи, откраднаха 10 милиона евро на летището в Тирана"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%be%d1%89%d0%b5-%d0%ba%d0%b0%d1%82%d0%be-%d0%b7%d0%b0%d0%bf%d0%be%d1%87%d0%bd%d0%b0%d1%85%d0%b0-%d1%81%d0%ba%d0%b0%d0%bd%d0%b4/", "text": "„Искам да поздравя всички летци. Днес Министерският съвет гласува решение за възстановяване на висшето военновъздушно училище в Долна Митрополия. Надявам се, че парламентът по най-бързия начин ще разгледа това предложение в Комисията по отбрана и ще го гласува. Мечтата ми е за Гергьовден да има подобно училище”. Това заяви пред „ “ вицепремиерът и военен министър Красимир Каракачанов. Той коментира и политическите престрелки от последните седмици, както и оставките. „Оставката е личен акт, ако Делян Добрев е преценил, че трябва да подаде оставка, е подал, а парламентът я е приел”, коментира Каракачанов. „Още като започнаха тези скандали, казах, че ми мирише на избори. Така се и получава. Мен ме интересува друго. Много важно е когато някой придобива нещо, дали го придобива по законен начин. Второ дали използва служебното си положение, за да го придобие. Трето дали доходите, с които го придобива, са законни. Оттук нататък да меря тераси, балкони, тоалетни, мазета, не ми се занимава”, заяви Каракачанов. Вместо да има битка за евроизборите между идеи, ние говорим на кой колко му била голяма терасата”.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Каракачанов: Още като започнаха скандалите с апартаментите, казах, че ми мирише на избори"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5/", "text": "На 09.04.2019 г. до главния прокурор е  постъпил сигнал за закупени недвижими имоти от „СКАТ“ ООД, управлявано и представлявано от народния представител Валери Симеонов, като сделките са изповядани на нереално ниски цени, съобщават от държавното обвинение. Описани са три сделки: –         Закупено през 2004 г. от „СКАТ“ООД, управлявано от В. Симеонов право на строеж на апартамент с площ 80 кв.м. в к.к. „Слънчев бряг“ за сумата от 900 лева, при данъчна оценка 856,60 лв.; –         Закупен през 2005 г. от „СКАТ“ООД, управлявано от В. Симеонов офис в к.к. „Слънчев бряг“ с площ 31,35 кв. м. за сумата от 6 901,10 лв., при данъчна оценка 6 901,10 лв. –         Закупен  през 2008 г. от „СКАТ“ООД, управлявано от В. Симеонов имот частна общинска собственост с площ 875 кв.м. за сумата от 850 815 лв. по решение на Общински съвет – Бургас, чийто председател по това време е Валери Симеонов, председател на комисията за общинска собственост е бил В. Касабов – настоящ народен представител от НФСБ, а юрисконсулт е бил настоящият народен представител Християн Митев. За този имот се твърди в сигнала, че не се ползва по предназначение за нуждите на телевизията, а е построен жилищен блок. В сигнала са изложени и твърдения, че през 2008 г. „СКАТ“ООД, управлявано от В. Симеонов е закупило „База за отдих Пресока“ в община Златоград, която в момента е хотел „Панорама“, като на същия са изградени незаконни постройки – басейн и ресторант, за които е налице влязло в  сила решение на Върховния административен съд от 2013 г.че са построени без съответните разрешителни и следва да бъдат съборени, а това не се е случило. Върховна касационна прокуратура възложи на КПКОНПИ извършване на проверка предвид твърденията в сигнала за извършени престъпления във връзка с  описаните в сигнала недвижими имоти от лице, заемащо висша публична длъжност  – Валери Симеонов – народен представител към момента, а през 2008 г. и като председател на Общински съвет за сделката от 2008 г. В рамките на проверката ще се проверяват и данните за извършени престъпления от настоящите народни представители Касабов и Митев, в качеството им на длъжностни лица в Община Бургас през 2008 г. Предметът на проверката ще обхване и твърденията за непредприемане на действия по събарянето на незаконните постройки в района на Златоград и наличието на връзка с народния представител В. Симеонов. На основание чл. 145 ал. 1 т. 3 от Закона за съдебната власт, чл. 82 и чл. 83, т.8 от Закона за противодействие на корупцията и за отнемане на незаконно придобитото имущество, проверката е възложена на Дирекция „Противодействие на корупцията“ при КПКОНПИ, която по силата на този закон е компетентен орган да извършва проверки срещу народни представители. Извършването на проверките се възлага и на основание чл.8 от Инструкция № 2 от 05.09.2018г. за взаимодействие между Комисията за противодействие на корупцията и за отнемане на незаконно придобитото имущество и Прокуратурата на Република България, подписана от главния прокурор Сотир Цацаров и от председателя на КПКОНПИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Прокуратурата проверява Валери Симеонов за купени имоти на занижени цени"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bf%d1%8a%d1%80%d0%b2%d0%b0%d1%82%d0%b0-%d1%81%d0%bd%d0%b8%d0%bc%d0%ba%d0%b0-%d0%bd%d0%b0-%d1%87%d0%b5%d1%80%d0%bd%d0%b0-%d0%b4%d1%83%d0%bf%d0%ba%d0%b0-%d0%b2-%d0%ba/", "text": "Образът бе уловен от мрежа от 8 радиотелескопа Астрономи успяха да направят първата в историята снимка на черна дупка, предаде Би Би Си. Заснетият обект се намира в галактиката М87, която се намира на 55 млн. светлинни години от Земята. Черната дупка бе наречена “чудовище” заради огромните си размери. Тя е с диаметър 40 млрд. километра, което я прави три милиона пъти по-голяма от Земята, и е с маса, която е 6,5 млрд. пъти колкото нашето Слънце. На фотографията се вижда ореол от прах и газове, заобикалящ самата черна дупка, която всъщност е невидима. Снимката е направена при използването на мрежа от осем радиотелескопа, разположени в най-различни точки на света – от Антарктида до Испания и Чили. Идеята за свързването на телескопите е на професор Хейно Фалке от Холандия. Проектът за снимането на черна дупка е финансиран с 14 милиона евро от ЕС и се нарича “Телескоп Хоризонт на събитията”. За да изпълнят целта си, учените – над 200 на брой, са работили по проекта 6 години. Черните дупки са части в космоса, от които не може да избяга нищо, включително и светлината. Противно на името си, те не са празни, а се състоят от огромно количество материя, свита до безкрайна плътност.", "date": "2019.04.10", "title": " Вижте първата снимка на черна дупка в космоса\t"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2%d0%bd%d0%b0%d1%81%d1%8f-%d0%b8%d1%81%d0%ba%d0%b0%d0%bd%d0%b5-%d0%b2-%d1%81%d1%8a%d0%b4/", "text": "Специализираната прокуратура привлече към   кмета на община Чупрене Ваньо Костин, съобщиха от пресслужбата на държавното обвинение. Той е обвинен за длъжностно и за документно престъпление (по чл. 282 и чл. 313 от НК) за продажбата на общински земи на фирми на родственици, в т.ч. на негово недекларирано дружество – всички те попадащи в територията на бъдещ ски комплекс „Миджур“. За този комплекс вече има одобрен от Върховния административен съд проект на общината и се търси инвеститор. Кметът на Чупрене бе задържан на 9 април 2019 г. при операция на Специализираната прокуратура, подпомогната от КПКОНПИ и Дирекция „Жандармерия“ в МВР. При операцията бяха претърсени кабинети в общинската сграда и множество адреси в Чупрене, с. Долни лом и Белоградчик. Намерени и иззети бяха общо 20 договора за продажби, повечето от които извършени без законна тържна процедура. Иззети са памети на компютърни конфигурации и други доказателства, относими към досъдебното производство. Разпитани са близо 20 свидетели, част от които пред съдия. Днес, 10 април 2019 г., на Ваньо Костин бе наложено прокурорско задържане до 72 часа. На 11 април 2019 г. Специализираната прокуратура ще внесе в Специализирания наказателен съд искане за налагане на мярка за неотклонение „Задържане под стража“ на обвинения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Спецпрокуратурата внася искане в съда за „задържане под стража“ на кмета на Чупрене Ваньо Костин"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%b7%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b0%d1%82%d0%b0-%d0%bd%d0%b0-%d0%b8%d0%bc%d0%be%d1%82/", "text": "„Весело е, тоя път ще ударят на камък. Нямам никакви притеснения“ – така реагира лидерът на НФСБ Валери Симеонов пред медии в Народното събрание на новината, че прокуратурата е възложила на  делки на занижени цени в годините назад от 2004, 2005 и 2008 г. Лидерът на НФСБ Валери Симеонов се закани, че като се разбере кой е човекът, подал срещу него сигнала до главния прокурор, ще го осъди. „Досещам се откъде. От една особа“, каза Симеонов, като уточни, че не е свързано с изказването му от днес за оставките, а от предишните дни. „Това са фирмени баланси и имоти, проверено е един милион пъти и от НАП. Проверявано е и от служби. Имаше сигнали срещу мен, аз съм проверяван и като физическо лице. Спокоен съм. Тоя път ще ударят на камък, просто няма как“, коментира Симеонов. Той уточни, че сделките са сключвани на реални цени. Конкретно за имота в Бургас, при която неговата фирма „СКАТ“ ООД е купила 875 кв. м за 850 815 лв., Симеонов обясни, че става въпрос за абсолютно законна сделка на огромна цена. „Там съм купил квадратен метър трева, за да мога да си уредя имота към сградата на СКАТ, която съм купил от частно лице на цена 2000 лв., без малко. Трева, не апартамент!“, възкликна Симеонов. „Нарочно, защото настоях пред Димитър Николов да си вдигна цената. Три пъти я вдигнаха“, обясни лидерът на НФСБ. И допълни, че там е построена кооперация.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Валери Симеонов за проверката на имотите му: Ще ударят на камък, нямам никакви притеснения\t"}
{"url": "https://trud.bg/%d1%82%d1%80%d0%b8-%d0%b1%d1%8a%d0%bb%d0%b3%d0%b0%d1%80%d0%ba%d0%b8-%d0%bd%d0%b0-%d1%84%d0%b8%d0%bd%d0%b0%d0%bb-%d0%b2-%d0%b1%d0%be%d1%80%d0%b1%d0%b0%d1%82%d0%b0/", "text": "Българската борба си осигури първите 3 медала от европейското в Букурещ (Румъния). Миналогодишната шампионка Биляна Дудова, Миглена Селишка и Евелина Николова стигнаха до финалите, с което си гарантираха поне сребърни отличия. Всяка от „трио българка“ записа по 3 победи в зала „Поливалента“. Дудова дебютира в по-горната за нея кат. до 59 кг и до момента не е дала точка на съперничките си – 8:0 срещу беларускинята Янушкевич, 4:0 над Гомеш (Унгария), а на полуфинала без особени усилия детронира миналогодишната шампионка Елиф Ясилирмак (Турция)– 2:0. За титлата Биляна ще срещне днес рускинята Светлана Липатова. Убедителна бе и опитната Евелина Николова (55 кг). До финала тя бе и най-резултатната ни състезателка, като още в първата среща прегази с 18:10 полякинята Цизович, после тушира и Драгутан (Молдова), а полуфинала победи Андреа Ана (Румъния). За златото Евелина ще излезе срещу Ирина Хусяк (Украйна). Срещу украинското препятствие Оксана Ливач ще се изправи и Миглена Селишка на финала в кат. до 50 кг. Трикратната еврошампионка за девойки тушира на старта Прицепуто (Румъния), а на полуфинала прегази Ксения Станкович (Беларус) с 11:4.", "date": "2019.04.10", "title": " Три българки на финал в борбата"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%b8%d1%81%d0%ba%d0%b0%d0%bc-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%b4%d0%b0-%d0%bd%d0%b0/", "text": "Премиерът Тереза Мей заяви в сряда, че иска Великобритания да напусне Европейския съюз „възможно най-скоро“, след като пристигна на срещата в Брюксел, за да помоли лидерите на останалите 27 страни да отложат Брекзит, предава АФП. „Поисках удължаване до 30 юни, но важното е, че всяко удължаване ни дава възможност да напуснем в момента, в който ратифицираме споразумението за оттегляне, така ние можем да напуснем и на 22 май и да започнем да изграждаме нашето по-светло бъдеще,“ каза тя.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Тереза Мей: Искам Великобритания да напусне ЕС колкото може по-бързо"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%bc%d1%8a%d0%b6%d0%b0-%d0%b4%d1%8a%d1%80%d0%b6%d0%b0%d0%bb-%d0%b7%d0%b0%d0%ba%d0%bb%d1%8e%d1%87%d0%b5/", "text": "Окръжният съд в Русе остави за постоянно в ареста 34-годишен мъж, обвинен, че държал насила в къщата си жената, с която живеел на семейни начала, и двегодишното им момиченце. Това съобщиха от пресслужбата на Съдебната палата в крайдунавския град. Определението на Окръжния съд, с което се потвърждава наложената от Районния съд мярка за неотклонение „задържане под стража“ на Т.В., е окончателно. Случаят е от края на миналия месец. Според обвинението безработният мъж е държал повече от две денонощия семейството си заключено в едната стая на къщата, която обитавали в Русе, като им давал само по малко храна и памперси за детето. Т.В. се укривал дълго време в дома си, за да не бъде арестуван от полицаите. Ако бъде признат за виновен, той може да получи от 3 до 12 години затвор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Оставиха в ареста мъжа, държал заключени с дни жена и дете в дома си"}
{"url": "https://trud.bg/%d0%be%d1%82%d0%bc%d0%b5%d0%bd%d0%b8%d1%85%d0%b0-%d0%bf%d0%be-%d0%b2%d0%b8%d1%81%d0%be%d0%ba%d0%b8%d1%82%d0%b5-%d0%b4%d0%b0%d0%bd%d1%8a%d1%86%d0%b8-%d0%b7%d0%b0-%d0%b8%d0%bc%d0%be%d1%82%d0%b8-%d0%b2/", "text": "Различните собственици се третират неравно По-високите данъци за имоти в курортите, които не са основно жилище, беше отменен от Конституционния съд. Той се произнесе по искане на президента Румен Радев, който атакува разпоредбата в Закона за местните данъци и такси. Според текста, приет от парламента през миналата година, за жилищни имоти в курорти, посочени в списък, приеман от Министерския съвет, ставките за данък сгради са по-високи. Това правило се прилага, ако жилището не е основно, т.е. собствениците имат и друг имот, в който живеят. В резултат по-високият данък важи основно за ваканционни имоти и вили. Ако те са в курорти от национално значение, налогът е между 5 и 7 на хиляда от данъчната оценка. А за курортите от местно значение данъкът е между 4,5 и 5 на хиляда, като конкретният размер на налозите се определя от общините. Промяната в закона беше направена с мотива, че много собственици давали под наем имотите си в курортите, но не ги регистрират като туристически обекти и не плащат данъци за доходите си от тази дейност. Според Конституционния съд обаче това води до неравно третиране на различните собственици, а имущественият данък се определя неправомерно от начина на ползване на жилищата. В решението е посочено, че имуществените данъци може да зависят само от стойността на имота, но не и от неговото предназначение. “Доходите на лицата от имотите, отдавани под наем, се облагат по реда на Закона за данък върху доходите на физическите лица, при което несъмнено се облага именно доходът, а не имотът (като имущество). И в двата случая определяща е волята на собственика на имота да потърси доход от него, което от своя страна предопределя и вида подоходен данък, който се дължи”, пише в решението. Съдът посочва още, че в списъка на курортите, приеман от правителството, могат да се правят промени по “неясни и евентуално субективни, във всички случаи трудно предвидими, критерии”.", "date": "2019.04.10", "title": " Отмениха по-високите данъци за имоти в курортите\t"}
{"url": "https://trud.bg/%d0%b4%d0%b2%d0%b5-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%bf%d0%be%d0%bb%d1%83%d1%87%d0%b8-%d0%bc%d0%bb%d0%b0%d0%b4-%d0%bc%d1%8a%d0%b6-%d0%b7%d0%b0-%d0%b3%d1%80/", "text": "Окръжният съд в Сливен наложи ефективна присъда от 2 години затвор, при първоначален строг режим, на 24-годишния Николай Д., съобщиха от обвинението. Той бе подсъдим за това, че на 10 ноември м.г. извършил грабеж на златен синджир на стойност 1900 лева. Престъплението е било извършено след сватба в кв.“Надежда“ в града. Собственикът на масивното бижу бил един от гостите, мъж на 33 години от Ямбол. И извършителят, и гости се засекли на веселбата. Крадецът забелязал, че ямболията носи марков ланец, изработен от жълт и бял метал, на „Версаче“. Късно вечерта гостът станал да си ходи. Излязъл на улицата, за да изчака таксито си. През това време Николай вече се бил преоблякъл, носел горнище на анцуг с вдигната на главата качулка. Минал зад жертвата и започнал със сила да дърпа ланеца, докато не го откъсне. След това побягнал. Извършителят бе задържан от полицаите в кварталния участък. По данни на МВР, бижута е било с тегло 48 грама. Любопитен факт е, че Николай го раздробил на парчета и така го продал в различни заложни къщи, за дребни суми. Присъдата бе определена при съкратеното съдебно следствие и е окончателна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Две години затвор получи млад мъж за грабеж на 48 грама златен ланец от сватбар"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%85%d0%b0-%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80%d1%81%d0%ba%d0%b8%d1%8f-%d0%ba%d0%bb%d1%83%d0%b1-%d0%b8-%d0%be%d0%b1%d1%80/", "text": "Приключи ремонтът на многофункционалната сграда в сливенското с.Николаево, съобщиха от общината. В сградата се помещава пенсионерския клуб, там е и залата за обредни дейности. Извършен е частичен ремонт на покрива, подменена е дограмата, ремонтирана е част от фасадата, освежени са стените на помещенията и са подменени осветителните тела. Строителните дейности са приключили за два месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Ремонтираха пенсионерския клуб и обредната зала в сливенско село"}
{"url": "https://trud.bg/%d0%bd%d0%b0%d0%b4-4-%d0%bc%d0%bb%d0%bd-%d0%bb%d0%b2-%d0%b7%d0%b0-%d1%83%d1%87%d0%b8%d0%bb%d0%b8%d1%89%d0%bd%d0%b8-%d1%84%d0%b8%d0%b7%d0%ba%d1%83%d0%bb%d1%82%d1%83%d1%80%d0%bd%d0%b8-%d1%81%d0%b0/", "text": "През 2019 г. Столичната община е предвидила 4,2 млн. лв. за изграждане на физкултурни салони в училища в София, съобщи зам.-кметът на града Дончо Барбалов. Салони се изграждат в 64 ОУ в кв. „Симеоново“, 175 ОУ в с. Мрамор, 37 СУ в кв. „Люлин“, 176 ОУ в с. Негован, 100 ОУ в район „Сердика“. В 60 ОУ в същия район се строи футболно игрище. Довършва се салонът в 149 СУ в кв. „Овча купел“, съобщиха пред „Труд“ от Столичната община. Обектите с включени в Капиталовата програма на общината и срокът за изпълнението им е до края на 2019 г. С изграждането на тези салони 99% от училищата в София ще имат физкултурни зали. Такава остава да бъде изградена в Професионалната гимназия за изобразителни изкуства. Там салонът ще бъде проектиран тази година, и догодина ще бъде включен в програмата за строителство. Предстои да се реши дали да има салон във втората сграда на 33 СУ в „Илинден“. Общината финансира над 90 вида извънкласни дейности и спорт в училища и забавачки, съфинансира над 80 проекта на спортни клубове и младежки организации. Барбалов съобщи и, че на 23 юни в Борисовата градина предстои 12-ото издание на кампанията „Живей активно“, в чийто спортни събития минали години са се включвали стотици хиляди души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Над 4 млн. лв. за училищни физкултурни салони в София\t"}
{"url": "https://trud.bg/%d0%bf%d0%b0%d0%b7%d1%8f%d1%82-%d0%be%d1%82-%d0%b1%d0%be%d0%bd%d0%b1%d0%be%d0%bd%d0%b8-%d0%b6%d0%b8%d0%b2%d0%be%d1%82%d0%bd%d0%b8%d1%82%d0%b5-%d0%b2-%d1%81%d1%82%d0%be%d0%bb%d0%b8%d1%87%d0%bd%d0%b8/", "text": "Нова атракция през лятото: Демонстрации със „совата на Хари Потър” Столичният зоопарк набира доброволци, които да следят посетителите да не хранят животните, съобщи пред “Труд” директорът му Добромир Бориславов. През 2018 г. зоопаркът има 17% ръст на продажбите, а посетителите продължават да се увеличават и да хранят питомците с лакомства, съдържащи вредна за тях захар. Проблем могат да се окажат дори ябълките. “Хората не си дават сметка, че ако за един ден през зоопарка минат 700 души и всеки от тях хвърли на животното по една ябълка, то може да преяде до подуване, задръстване на стомаха и летален край. В момента нямаме питомци с диабет или преяждане, но преди време наши животни са умирали от такива проблеми. Изходът в 99% от случаите е фатален”, каза той. Доброволците ще следят за реда и ще информират посетителите, и при нарушения ще им правят забележки. Те ще работят през уикендите и най-вече при мечките и сурикатите. Единственото изискване е да са навършили 18 г. Добромиров обясни, че след време може да се създаде организация за контролирано хранене на определени видове с полезна за тях храна. Предвижда се през лятото в зоопарка да стартира нова атракция – демонстрация с полярна сова, от какъвто вид е другарят на героя от романите за Хари Потър.", "date": "2019.04.10", "title": " Пазят от бонбони животните в столичния зоопарк\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d0%b1%d1%80%d1%8e%d0%ba%d1%81%d0%b5%d0%bb-%d1%81%d0%bb%d0%b5%d0%b4-%d0%b8%d0%bd%d1%86%d0%b8/", "text": "Премиерът Бойко Борисов кацна в Брюксел, това съобщи той в личния си профил във Фейсбук. „Пристигнах в Брюксел, където ще участвам в извънредното заседание на Европейския съвет във връзка с Брекзит“, пише министър-председателят. Минути след пристигането му, премиерът съобщи пред журналисти, че е имало инцидент с правителствения самолет и гумата на „Фалкона“ се е спукала при кацане. „Спука ни се гумата при кацане на самолета, та можем да си поговорим с вас.  С този „Фалкон“ вече….много са ни добри пилотите, това ни е спасило“, каза премиерът.   Държавните и правителствени ръководители на страните членки ще обсъдят последните събития във връзка с излизането на Великобритания от Съюза по време на работна вечеря във формат ЕС-27. Поводът за свикването на извънреден Европейски съвет е отхвърлянето на Споразумението за оттегляне на Великобритания от ЕС от Камарата на общините на Обединеното кралство на 29 март. Съгласно заключенията на Европейския съвет от 21 март 2019 г., при това положение, британският премиер може да предложи следващи действия, които Европейският съвет да разгледа преди 12 април 2019 г. В тази връзка, на 5 април 2019 г. премиерът на Великобритания Тереза Мей изпрати писмо до председателя на Европейския съвет Доналд Туск с искане за удължаване на чл. 50 до 30 юни 2019 г. В искането се поема ангажимент за провеждане на избори за Европейски парламент, както и за конструктивно сътрудничество с ЕС. Лидерите ще обсъдят и възможностите за алтернативен по-дълъг срок за оттеглянето на Обединеното кралство от ЕС.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Борисов пристигна в Брюксел след инцидент с правителствения самолет\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b3%d1%80%d0%b0%d0%b6%d0%b4%d0%b0%d0%bd%d0%b8%d1%82%d0%b5-%d0%b8-%d0%b1%d0%b8%d0%b7%d0%bd%d0%b5%d1%81%d1%8a%d1%82-%d0%b8%d1%81%d0%ba%d0%b0%d1%82/", "text": "От непрекъснатите си обиколки в страната се убедих, че гражданите и представителите на бизнеса искат да има стабилно държавно управление, защото то е гаранция и за добра бизнес среда. Обратно – едни предсрочни избори и служебно правителство носят много неизвестни. Това заяви пред журналисти в Силистра зам.-председателят на ГЕРБ Цветан Цветанов. Зам.-председателят на ГЕРБ призова да се сложи край на компроматната война, която политическите опоненти на ГЕРБ поведоха. „Стига с тази омраза и желание да опетниш опонента си. Нека вместо за компромати – насочим обществения и политическия диалог към европейските избори. Нека водим дебат по същество – политическите партии да сблъскаме своите възгледи и предложения. Може би именно липсата на алтернатива кара нашите политически опоненти да бъдат толкова агресивни и само да рушат доверието към държавните институции“, посочи той. Цветан Цветанов отбеляза, че предстои нов финансов програмен период от 2021 г. и е важно страната да се подготви добре за него. „Докато при управление на ГЕРБ няма спряно дори 1 евро по оперативни програми, по време на правителството на БСП спряха всички еврофондове. Сега ситуацията е коренно различна, особено след като стана ясно, че европейският бюджет за България ще достигне рекордните 18 млрд. лв.“, коментира той. Според Цветанов някои хора искат да правят кампанията си с агресивно поведение спрямо Турция, което по думите му не е отговорно. „Не е ли редно да имаме добри отношения с Турция, особено на фона на риска миграционният натиск да се увеличи“, попита той. „ПП ГЕРБ започна отрано срещите из страната във връзка с европейските избори, защото искаме да подчертаем както пред гражданите, така и пред структурите – важността на този вот“, обясни Цветанов и отново призова бъдещите 17 български евродепутати да подпишат меморандум за общи действия по определени теми от национален интерес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Цветанов: Гражданите и бизнесът искат стабилно държавно управление, а не хаоса на предсрочните избори"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d0%bd%d0%b0%d1%81%d1%82%d0%b0%d0%bd%d0%b5-%d1%88%d0%be%d0%ba-%d0%b8-%d1%83%d0%b6%d0%b0%d1%81-%d0%b0%d0%ba/", "text": "Нито една от двете страни не иска Брекзит или твърд Брекзит. Това съобщи в изявление министър-председателят Бойко Борисов в Брюксел, където е на извънредно заседание на Европейския съвет за Брекзит. „Както и по предишните пъти казах, има много въпросителни, ако се изпълни това, което госпожа Тереза Мей в своето писмо е написала до Доналд Туск и той е изпратил на нас, тя иска 30 юни. Съдейки от българската действителност, си задавам въпрос- това означава ли, че Великобритания трябва да проведе избори. След 26 май избраните вече ще са евродепутати“, посочи Бойко Борисов. „Има ли правни възможности и какво би станало, ако след това английските граждани, избрани за евродепутати, кажат, че искат да си останат евродепутати. Има ли сила да им каже- „напуснете“, попита той. Аз съм „за“ да се удължи срокът за Брекзит, но трябва да имаме всички гаранции, иначе ще стане голям хаос. Това каза премиерът Бойко Борисов пред журналистите в Брюксел. „След като явно и британците, и ние не сме готови за Брекзит, най-добре е да се даде най-дълъг срок от година, година и половина и тогава да се работи“, заяви той. „В петък ще настане шок и ужас, ако срокът за Брекзит не се удължи. И виновни ще сме ние“, коментира премиерът. „Британците всеки път идват с ново удължаване. Който каже- „дотук беше“ поема целия риск, че това се е случило заради него“, посочи той. В отговор на въпрос какво значение за България би имало удължаването с година, година и половина на срока за Брекзит, Борисов уточни: „При всички случаи е по-добре отколкото в петък да затворят границата, има два дни“. Попитан къде се намира България при положение, че неофициално има два лагера в Европа- за дълга отсрочка и за не чак толкова дълга отсрочка, министър-председателят коментира: „Къде сме ние. Нито една от двете страни не иска твърд Брекзит или излизане без договор“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Бойко Борисов: Ще настане шок и ужас, ако срокът за Брекзит не се удължи (ВИДЕО)"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%b7%d0%b0%d1%81%d0%b0%d0%b4%d0%b8%d1%85%d0%b0-20-%d1%84%d0%b8%d0%b4%d0%b0%d0%bd%d0%ba%d0%b8-%d0%b2-%d0%bf%d0%b0%d0%b2%d0%bb%d0%b8%d0%ba%d0%b5%d0%bd%d0%b8/", "text": "20 фиданки засадиха учениците от ОУ „Св. Климент Охридски” в Павликени. Младите хора, обединени в отбора на Калинките и клуб „Краезнание“, със съдействието на Община Павликени и своите ръководители Атанас Петров, Ренета Георгиева и Илина Димитрова избраха да засадят дървета от вида ясен на общинска зелена площ в района на автогарата в града. Фиданките бяха спечелени от учениците от V до VII клас в края на 2018 г. в конкурс, организиран от DAIKIN. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Ученици засадиха 20 фиданки в Павликени"}
{"url": "https://trud.bg/%d0%b8%d0%b7%d0%b1%d1%80%d0%b0%d1%85%d0%b0-%d0%b7%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d0%b8-%d0%bd%d0%b0-%d0%ba%d1%84/", "text": "Попълниха състава на комисията  Парламентът избра Мария Филипова и Илиана Христова за заместник-председатели на Комисията за финансов надзор (КФН). Филипова, която беше председател на Държавната комисия по хазарта, ще ръководи управление “Надзор на инвестиционната дейност”, а Христова, която досега беше директор на ТД на НАП-София – управление “Застрахователен надзор”. Кандидатурите им бяха предложени от председателя на комисията Бойко Атанасов. Той посочи, че пътят към успеха на КФН минава през създаване на добър, сплотен екип от професионалисти, добра комуникация с обществото и стриктен надзор. Председателят допълни още, че с дългогодишния опит на Филипова в държавната администрация в сферата на финансите,  тя ще допринесе за успешното международно сътрудничество и обмена на добри практики в контекста на подготовката на България за присъединяване към валутно-курсовия механизъм ERM II. Шефът на КФН обяви, че според него опитът и идеите на Илиана Христова са от ключово значение за справяне с последствията от фалита на застрахователна компания “Олимпик”, както и в изпълнение на обещанието за ограничаване и превенция на подобни случаи в бъдеще.", "date": "2019.04.10", "title": " Избраха заместник-председатели на КФН\t"}
{"url": "https://trud.bg/%d0%bd%d0%b0%d0%b7%d0%bd%d0%b0%d1%87%d0%b8%d1%85%d0%b0-%d1%80%d1%8a%d0%ba%d0%be%d0%b2%d0%be%d0%b4%d0%b8%d1%82%d0%b5%d0%bb-%d0%bd%d0%b0-%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%bd%d0%b0/", "text": "Прокурорската колегия на Висшия съдебен съвет единодушно избра Таня Недкова за административен ръководител на Апелативна прокуратура – Велико Търново. Тя бе временно изпълняваща длъжността в продължение на няколко месеца след като предишният шеф на апелативното държавно обвинение Огнян Басарболиев миналата година напусна по собствено желание. Прокурор Таня Недкова има над 27 години юридически стаж в органите на съдебната власт. Завършила е юридическо образование в СУ „ Св. Климент Охридски“. В органите на съдебната власт работи от 1990 г. Заемала е последователно длъжността младши прокурор в Окръжна прокуратура – В. Търново и младши прокурор в Районна прокуратура – Г. Оряховица. От 1991 г. е изпълнявала длъжността прокурор в РП- Г. Оряховица. От 1992г . до 1996 е била районен прокурор на РП- Г. Оряховица. За периода от 1998 г. до 2009 г. е изпълнявала длъжността окръжен прокурор на ОП-В. Търново. От 2009 г е прокурор в Апелативна прокуратура – В. Търново, като от 2017 г. е заместник апелативен прокурор, а от октомври 2018 г. е изпълняващ функциите на административен ръководител – апелативен прокурор на същата прокуратура. Становището на Комисията по професионална етика към Прокурорската колегия на ВСС е, че „ отлично подготвен, компетентен и квалифициран магистрат“, „доказала отличната си правна подготовка и умения за работа, както в своята пряка дейност като магистрат, така и в създаваната от нея ефективна организация на работа в колективите, които е ръководили през годините.“ При изслушването на Таня Недкова, членовете на ВСС подчертаха, че тя е „пример за кариерно израстване като прокурор и административен ръководител, отличен професионалист, който се ползва с авторитет сред колегите си“, и единодушно подкрепиха нейната кандидатура за административен ръководител – апелативен прокурор на Апелативна прокуратура – Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Назначиха ръководител на Апелативната прокуратура във Велико Търново\t"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b4%d0%b2%d0%b0%d0%bc%d0%b0-%d0%be%d1%82%d0%b2%d0%bb%d0%b5%d0%ba%d0%bb%d0%b8-%d0%bc%d1%8a%d0%b6-%d0%b8-%d0%bf%d0%be%d1%82%d1%80%d0%be%d1%88%d0%b8%d0%bb%d0%b8-%d1%81/", "text": "Окръжна прокуратура – Габрово внесе в съда обвинителен акт срещу двама за отвличане.  Обвинението срещу В. С. и  А. Б. е за това, че на  на 7 декември 2017 г. около 01:30 часа от къща в севлиевското Градница отвлекли лицето Д. Б. Жертвата била изведена чрез хващане за ръцете и издърпване от жилището до лек автомобил „Алфа Ромео“, с който е откарана на мост в края на селото. На В. С. е повдигнато обвинение и за това, че унищожил чужди движими вещи в дома на отвлеченото лице. Той потрошил огледало, ДВД, преносим компютър, монитор , дръвче мандарина и стъкло на вратата на камина – всички на обща стойност 379 лв. Д.Б. живеел при Б.Б.. Двамата пострадали и обвиняемите се познавали. На 6 срещу 7 декември 2017 г. Д. Б. бил сам в къщата на Б.Б., но тъй като имало вероятност Б.Б. да се прибере, оставил входна врата отключена и легнал да спи. Същата нощ двамата обвиняеми отишли до дома му, тъй като искали да се срещнат с него и да решат възникнали между тях противоречия. Обвиняемите констатирали, че вратата е отключена и влезли в къщата. След като не открили Б.Б. в дома му, решили да отвлекат Д. Б., за да накарат Б. Б. да отиде при тях. Влезли в стаята, където бил Д.Б. и му нанесли удари, а обвиняемият В. С. започнал с бухалка да чупи мебели и уреди в жилището, собственост на Б.Б. Двамата обвиняеми хванали Д.Б. и против волята му го извели от къщата, насила го накарали да се качи в лекия автомобил и го откарали до мост в края на селото. През това време обвиняемите се свързали по телефона с Б. Б., с искане да се срещнат, като в противен случай Д.Б. щял да пострада, като ще го хвърлят от моста и ще запалят къщата му. След като срещата на обвиняемите с Б.Б. не се осъществила, те закарали Д.Б. извън селото, където започнали да го бият. Пострадалият Д.Б. успял да избяга и се скрил в гориста местност. През това време Б.Б. подал сигнал за отвличането на приятеля му. Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Съдят двама, отвлекли мъж и потрошили с бухалка покъщнина в Севлиевско\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2-%d1%81%d0%bb%d0%b8%d0%b2%d0%b5%d0%bd-%d0%bf%d1%80%d0%b5%d0%b4%d0%b0%d0%b4%d0%b5-%d0%bd%d0%b0-%d1%81%d1%8a%d0%b4/", "text": "Окръжната прокуратура в Сливен предаде на съд счетоводителка за укриване на ДДС за 7 275 лева. Първото заседание е насрочено в Окръжния съд за 11 април, съобщиха от обвинението. Деянията са извършени в условията на продължавано престъпление, в периода от началото на юли до края на декември 2016 г. Като пълномощник на търговско дружество обвиняемата е избегнала установяването и плащането на данъчни задължения в големи размери и като посредствен извършител чрез управителя на счетоводна фирма, на която търговското дружество е възложило счетоводното си обслужване, потвърдила неистина в месечните справки-декларации за процесния период. Използвала е 14 фактури с невярно съдържание, за извършване на транспортни услуги, като доказателство, че е сключена сделка по тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.10", "title": " Прокуратурата в Сливен предаде на съд счетоводителка за укриване на ДДС за близо 7300 лева"}
{"url": "https://trud.bg/%d1%89%d0%b0%d0%bd%d0%b3%d0%b8%d1%82%d0%b5-%d1%81-%d0%bf%d1%8a%d1%80%d0%b2%d0%b0-%d1%82%d0%b8%d1%82%d0%bb%d0%b0-%d0%be%d1%82-5-%d0%b3%d0%be%d0%b4%d0%b8%d0%bd%d0%b8/", "text": "България отново има шампион във вдигането на тежести 5 години след европейските титли на Иван Марков и Ивайлов Филев в Тел Авив. Божидар Андреев взе златото в категория до 73 кг на първенството на континента в Батуми (Грузия). По пътя към триумфа щангистът от сливенското село Тополчане постави два европейски рекорда – 192 кг в изтласкването и 345 кг в двубоя. При това с последния опит, след като вече си беше осигури титлата заради неуспеха на албанеца Брикен Калия, който бе лидер в изхвърлянето. В първото движение 21-годишният българин пък постави нов евопейски рекорд до 23-годишна възраст -148 кг.  „Очаквах да стана първи, подготвих се добре – заяви шампионът пред БНР. – Изоставах след изхвърлянето, но не се притесних. Това беше моя грешка, която няма да се повтори. От малък мечтая за олимпийска квота и искам да я спечеля на световното първенство.“  Това е трети медал за България в двубоя след сребърните на Ангел Русев и Ивана Петрова в леките категории при мъжете и жените. Общият брой на отличията ни във всички движения пък е 8 (4 златни, 2 сребърни и 2 бронзови), което отрежда на тима ни второ място във временното класиране по нации.", "date": "2019.04.10", "title": " Щангите с първа титла от 5 години"}
