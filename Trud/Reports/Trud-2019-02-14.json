{"url": "https://trud.bg/%d0%be%d0%b1%d0%b8%d0%bb%d0%b5%d0%bd-%d1%81%d0%bd%d1%8f%d0%b3-%d0%b2%d0%b0%d0%bb%d0%b8-%d0%b2-%d0%bf%d1%80%d0%be%d1%85%d0%be%d0%b4%d0%b0-%d1%88%d0%b8%d0%bf%d0%ba%d0%b0/", "text": "Обилен сняг, придружен с бурен вятър, вали в прохода „Шипка“, от близо два часа, предаде  . Цялата налична техника на пътноподдържащата фирма е насочена към прохода Шипка, където да се бори със снежната стихия. Въпреки това има опасност проходът да бъде затворен заради намалената видимост, която е под 10 метра. Очаква се тази нощ да се натрупат около 40 см нова снежна покривка.", "date": "2019.02.14", "title": " Обилен сняг вали в прохода „Шипка“\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-343/", "text": "Фонд за протестъри създават в Евросъюза Зелените и социалистите прокараха скандална поправка в проекта за програма „Правосъдие”.         В КАТ не анулират глоби, отменени от съда Юрист остана без книжка за ден, въпреки спечелено дело. Патрулният си гледа таблета. Някои решения не стигат до нас по служебен ред, оправдават се пътните полицаи.         Парите от Венецуела са минали през две държави от еврозоната Няма нарушение, всичко е плод на дълбоко психиатрично заболяване, казва финансистът Емил Хърсев в интервю за „Труд“.           Сладък живот в сянката на каптагона Емилиян Гебрев и Цветан Цанев – колеги в трафика на наркотика. Фабрикувалият лъжата за отравяне с “Новичок” и перачът на петродоларите на Венецуела винаги са работели по ръба на закона – анализ на „Труд“.             Да си тръгне ли министър Каракачанов? Ставам, сдавам и се уволнявам, беше заявил самият той – коментар на Спирдон Спирдонов.         Вечният посланик Силует на Марин Райков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.14", "title": " Вижте акцентите в броя на вестник „Труд“ в петък, 15 февруари 2019"}
{"url": "https://trud.bg/%d0%b8-%d0%b2%d1%81%d0%b5-%d0%bf%d0%b0%d0%ba-%d0%ba%d0%be%d0%b9-%d1%89%d0%b5-%d0%b5-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba-%d0%bd%d0%b0-%d0%bb%d0%b5%d0%b2%d1%81%d0%ba/", "text": "Футболният „Левски“ ще е без ясен собственик до 6 март. Именно за тогава е насрочено Общото събрание на клуба, когато настоящият бос Спас Русев ще се оттегли официално. Разпространената от компаниите на Васил Божков декларация определено вдъхна успокоение на „синя“ България. Фирми на бизнесмена започват официално финансиране на клуба. И това е добрата новина, която обаче не хвърли пълна светлина около новия собственик. Очаква се това да се случи на Общото събрание. Тогава най-после трябва да се разбере кой ще е новият собственик и съответно наследник на дълговете, които засега са близо 32 млн. лв. Естествено, милионите левскари очакват това да е именно Васил Божков, който да разтвори широко портфейла си за футболен бизнес. Разбира се, ако неговите сметки и разчети по смелото „синьо“ начинание излизат „на зелено“. Големият въпрос сега е ще поеме ли Божков собствеността или ще предпочете да остане като основен спонсор. Сигналите за тази дилемата са в декларацията, в която се говори за „партньорство“. И то под условие – „ще продължи, докато съществуват възможности за растеж и бизнес интересите на двете страни съвпадат“. Може би големите задължения на клуба не дават гаранции за нещо повече към момента. Все пак „Левски“ е на минус с 32 млн. лева. А ЦСКА фалира преди години с по-малко, след като стана ясно, че оздравителен план не е възможен. Ключът в ситуацията държи настоящият собственик на „Левски“ Спас Русев, според чиито омаен стил и изказ „ситуацията не е толкова притеснителна“. Нещо повече. Той смело заяви в ефира на Нова телевизия: „Когато си тръгна, задълженията ще са двойно по-малко“. Естествено, обещанието не е като завещанието. Неслучайно фенове пуснаха в социалните мрежи думи на Александър Томов-Лупи преди фалита на „червените“, които Русев повтаря за „сините“ сега сякаш като под индиго. Но пък ако удържи на думата си, то за Божков едва ли ще е проблем да поеме 16 млн. дълг. Сума, колкото 2 емблеми на ЦСКА не би трябвало да са проблем за неговия голям бизнес калибър. От „Герена“ имат и да погасяват 2 млн. лева до края на февруари. Голяма част от тези пари са дългове на клуба към НАП, а останалите са дължими суми към футболисти. Освен това от УЕФА наложиха глоба на „Левски“ в размер на 100 000 евро, които също ще се погасяват. От „сините“ зоват за спокойствие и обещават, че проблеми няма да има. И не трябва да има съмнение – тези дългове компаниите на Божков вече покриват. До вторник играчите чакаха заплати за декември и по непотвърдена информация, възнагражденията са били изплатени именно от Божков, а не от Спас Русев, въпреки липсата на официална смяна на собствеността. „Във футбола регулярността им не е задължително да се спазва всеки месец – оправда се Русев за забавените заплати. – При евентуална потенциална смяна на собственост, това е нормална практика и не заслужава да се коментира“. За пълно оздравяване, управление, финансиране и дългосрочното развитие на клуба обаче ще трябват не само повече пари, но и железни нерви. Пътят за стабилизирането на „Левски“ ще е труден и дълъг. И по него трябва да се понесат споменатите в декларацията „възможности за растеж и бизнес интереси“ на двете страни. След напускането на Тодор Батков, никой не успя в мисията. „Левски“ е без титла и купа вече 10 години. Звучи като ерест, но си е просто факт. И неслучайно по повод на гафа с непостроената козирка на модерния сектор „А“ на „Георги Аспарухов“ покойният „син“ великан Иван Вуцов възкликна: „Цървули няма – гайда иска!“. Сега обаче нещата отиват ако не към „лачени обувки“ поне към нещо ново и модерно. Името на Васил Божков дава надежди, но „синята“ общност още не смее да извика мощно „Ура!“. И най-вероятно събира въздух за 6-ти март. Денят „Х“ е близо и трите седмици дотогава са миг в сравнение с 10-годишното чакане под знака на „ако, дано, ама надали“.", "date": "2019.02.14", "title": " И все пак, кой ще е собственик на „Левски“?"}
{"url": "https://trud.bg/%d0%b1%d0%b5%d0%bb%d0%b8%d0%bd%d0%b3%d0%ba%d0%b0%d1%82-%d0%b8%d1%81%d1%82%d0%b8%d0%bd%d1%81%d0%ba%d0%be%d1%82%d0%be-%d0%b8%d0%bc%d0%b5-%d0%bd%d0%b0-%d1%84%d0%b5%d0%b4%d0%be%d1%82/", "text": "Третият човек, заподозрян в отравянето с нервнопаралитично вещество на руския шпионин Сергей Скрипал в Англия миналата година, е високопоставен агент от руското военно разузнаване, съобщи разследващият сайт „Белингкат“. Истинското му име е е Денис Вячеславович Сергеев. В   на „Белингкат“ се проследяват всички пътувания на Сергеев, включително и тези в България. Става ясно, че Сергеев под името Федотов е посетил три пъти България. Денят, в който Гебрев е бил отровен на вечеря с полски партньори в ресторант в София, Сергеев се е прибрал от София през Истанбул в Москва. Сергеев е роден на 17 септември 1973 г. в малкото казахстанско градче Ушарал, близо до тогава съветско-китайската граница. Служи в армията в южния руски град Новорусийск в Краснодарския регион. Между 2000 и 2002 година, той е прехвърлен в Москва, където е приет в елитната Военно-дипломатическа академия на Русия, по-известна в Русия като „школата на ГРУ“. В училището се привличат кадри с минимален чин „капитан“, които са се проявили с изключителни способности по време на военната си служба. Сайтът съобщава, че през последните два месеца руските власти са взели безпрецедентни мерки да заличат всички веществени доказателства за съществуването на Денис Сергеев, както и на другите двама, обвинени по случая “Скрипал“ – Анатолий Чепига и Александър Мишкин. В понеделник българската прокуратура потвърди информацията на “Белингкат“, че Федотов е бил три пъти в България през 2015 година. И започна разследване дали има връзка между пребиваването му у нас с твърденията на бизнесмена Емилиян Гебрев, че бил отровен с вещество от типа „Новичок“.    ", "date": "2019.02.14", "title": " „Белингкат“: Истинското име на Федотов е Денис Вячеславович Сергеев"}
{"url": "https://trud.bg/%d0%b5%d1%8a%d1%80%d0%b1%d1%8a%d1%81-%d1%81%d0%bf%d0%b8%d1%80%d0%b0-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b3%d0%b8/", "text": "Компанията „Еърбъс“ обяви, че спира производството на своя супер-джъмбо А380. Само 12 години, след като беше създаден, огромният пътнически самолет ще остане в миналото, а причината е, че няма продажби, съобщи  . Пътниците го обожават. Счетоводителите на „Еърбъс“ – не толкова. През 2005 г. суперджъмбо самолетът А380 изглеждаше като истински лукс в небето. Две палуби, 4 двигателя и комфорт за всички 544 пътници. Неслучайно на този модел се бяха спрели и от авикомпания „Емирейтс“, които бяха и най-големия клиент на европейската Еърбъс. Разработването му струва 25 млрд. долара, но производителите признават, че бързо разбрали, че това е инвестиция, която няма да има възвращаемост. Създаден, за да конкурира американския „Боинг“ 747. В крайна сметка търсенето на по-малки самолети с по-нисък разход на гориво слага край на спора между производителите, които поетапно спират работа по суперсамолетите си. „Трябваше да приемем истината още преди 10 години. Спирането на производството не е никак лесно решение, всъщност е много болезнено да сложиш край на нещо, в което са вложени толкова много време, усилия, пари и надежди“, коментира Том Ендърс, изпълнителен директор на „Еърбъс“. Макар и да спира производството на суперсамолета си, „Еърбъс“ всъщност отчита добри приходи от цялостната си дейност.", "date": "2019.02.14", "title": " „Еърбъс“ спира производството на гиганта А380"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b5%d0%bb%d0%b5%d0%bd%d0%b0-%d1%81-%d0%b1%d0%be%d0%b3%d0%b0%d1%82-%d0%ba%d1%83%d0%bb%d1%82%d1%83%d1%80%d0%b5%d0%bd-%d0%ba%d0%b0%d0%bb%d0%b5%d0%bd%d0%b4%d0%b0/", "text": "В бюджета на община Елена всяка година се залагат целеви средства за финансиране на културни събития, честване на национални и местни празници, спортни и туристически прояви, турнири. Парите за културния календар за тази година са 58 500 лв., с 3500 лв. повече от миналата, а спортно-туристическият календар е обезпечен с 12 500 лв.  Интересни празници и фестивали в града и селата се утвърдиха като традиционни и са повод хората да се събират заедно, да усетят магията и истинския им дух. С всяка година многообразието им привлича все повече гости от страната и чужбина. На 6 април в Елена се открива Четвъртият фестивал на модерното изкуство. Събитието е продължение на проект на общината, спечелен по програма БГ 08 „Културно наследство и съвременни изкуства“, в партньорство с Международната организация за демокрация и права на човека в Осло, Норвегия. Фестивалът не минава без международно участие, а идеята му да срещне традициите с модерното изкуство се реализира чрез изложби, пленери, демонстрации, творчески работилници, фолклорни и рок концерти. Събитието ще се съчетае с Европейските дни на художествените занаяти. Община Елена е съпричастна на реализирането у нас чрез РСО „Централна Стара планина“ инициатива на френския Институт по изкуства и занаяти още от зараждането й преди пет години. Мотото на тазгодишното издание е „Местни занаяти“ и в Елена се подготвят да покажат традиционните за бита и душевността на балканджиите. Лазаровден и Цветница неслучайно са избрани за дни на пъстрото „Веселие в Елена“. Фолклорният фестивал се провежда под патронажа на кмета инж. Дилян Млъзев и надмина очакванията дори на организаторите – Народно читалище „Напредък-Елена-1863“. За трета година веселието ще събере стотици участници от различни краища на страната. Освен голямо надиграване на откритата сцена на централния площад, тази пролет ще има и надпяване между фолклорни състави. Все по-пъстър и весел става Празникът на еленския мед, придобил известност като „Медена седянка по еленски“. Заради уникалните си качества божественият еликсир от Балкана се наложи на пазара, а неговият празник ще се проведе за шести път. От миналата година той събира не само почитатели на еленския мед, но и любители на фолклора. От близки и далечни градове пристигат танцьори за голямото надиграване „Да се хванем за ръце и да тропнем ний хорце“. В края на месец юли ще е този сладък празник, за който организаторите – община Елена, местното сдружение „Пчела“, Сдружението за биологично пчеларство у нас и градското читалище се подготвят и на млади, и на стари да е весело, забавно и благо на сърцата. За втора година литературната вечер, посветена на писателя Стоян Михайловски и връчването на почетния знак ще бъде на 24 май. През м.август е поредното издание на балетна академия Марян и гала балетният спектакъл с участие на звезди от Националния балет. Денят Благовещение е свързан с първата среща на поета Яворов с любимата му от Елена Мина Тодорова. На нея е посветена театралната постановка „ В деня на синята мъгла“. В културния календар са включени и няколко нови събития – празник „Трифон Зарезан“ в с. Марян по инициатива и съвместно с винарската изба, тържествено отбелязване на 140 години от основаването на ОУ „Отец Паисий“ в с. Константин, честване на 120 години от рождението на Иван Момчилов, Национална конференция по повод 140 години от рождението на писателя Петко Ю. Тодоров. Десетки прояви са посветени на кръгли годишнини на бележити личности от Еленския край – Петко Горбанов, д-р Стефан Аврамов, Иван Кършов, Иван Попхристов Кършовски, д-р Йордан Брадел, Теодор Теодоров, Петко Попниколов, Иларион Доростолски, Иларион Ловчански. Община Елена поощрява местните хора в малките села да инициират нови празници, при които също се търси връзка с традициите. В календара на културните събития се утвърдиха Празникът на шарената черга в Блъсковци, за втора година в селото ще има през м. май и Празник на мекицата, кушиите в Константин, Лазаровден в Беброво. С 1500 лв. се поощрява театралната дейност в общината. Очакван от всички еленчани е Празникът на града – 21 май, Ден на светите равноапостоли Константин и Елена. Кулминацията и тази година отново ще бъде Празникът на еленския бут, който се нарежда сред първите по интерес и посещаемост кулинарни фестивали в страната. Той се провежда по Димитровден, но все още не са определени датите за осмото му поредно издание, които зависят от насрочването на местните избори. В Спортно-туристическия календар са включени традиционни спортни и туристически прояви. В сравнение с предходни години отпадат събития, към които липсва интерес. Включени са нови събития – общински турнир по бадминтон през м. април, за който постъпи предложение от ученици, участвали в Деня на младежкото самоуправление през 2018 г., първенство за юноши и девойки /16-18 г./ за купата на гр. Елена, честване на 120-годишнината от основаването на Ловно-рибарско дружество „Сокол-1899-гр. Елена“, включващо киноложка изложба и състезание по ловна стрелба.", "date": "2019.02.14", "title": " Община Елена с богат културен календар за годината"}
{"url": "https://trud.bg/%d0%b1%d1%83%d0%bb%d0%ba%d0%b0-%d0%b2-%d0%b8%d1%81%d0%bb%d1%8f%d0%bc%d1%81%d0%ba%d0%b0-%d0%b4%d1%8a%d1%80%d0%b6%d0%b0%d0%b2%d0%b0-%d0%b8%d1%81%d0%ba%d0%b0%d0%bc-%d0%b4%d0%b0-%d1%81%d0%b5-%d0%b2/", "text": "Една от трите ученички, които напуснаха източната част на Лондон през 2015 г., за да се присъединят към терористичната групировка „Ислямска държава“, заяви, че не съжалява, но иска да се върне във Великобритания. За пръв път от четири години Бегум, която сега е на 19 години, проговаря публично за събитията, които ѝ се случиха след бягството, в интервю за английското издание „Таймс“, пише  Сега младата жена се намира в бежански лагер в Сирия, бременна е в 9-ия месец и иска да се върне у дома заради бебето си. Казва, че е родила други две деца, които са починали. Бегум споделя, че по време на престоя си в Сирия е виждала „отрязани глави“ в кофите за боклук, но това „не я смущава“. След пристигането в Ракка, Бехум разказва, че е настанена в една къща с други новопристигнали кандидат булки. „Подадох молба да се омъжа за боец, говорещ английски, на възраст между 20 и 25 години“, споделя Шамима. Десет дни по-късно тя се омъжва за 27-годишен холандец, приел исляма. Оттогава тя е с него като двойката, бягат от Багуз – последната територия на „Ислямска държава“ в Източна Сирия, преди две седмици. Съпругът ѝ се предава на група сирийски бойци и сега тя е една от 39 хил. души в бежански лагер в Северна Сирия.  ", "date": "2019.02.14", "title": " Булка в „Ислямска държава“: Искам да се върна във Великобритания"}
{"url": "https://trud.bg/%d0%b1%d0%b5%d0%bb%d0%b3%d0%b8%d0%b9%d1%81%d0%ba%d0%b8-%d0%b0%d0%b3%d0%b5%d0%bd%d1%82%d0%b8-%d1%88%d0%bf%d0%b8%d0%be%d0%bd%d0%b8%d1%80%d0%b0%d0%bb%d0%b8-%d0%b7%d0%b0-%d1%80%d1%83%d1%81%d0%b8%d1%8f/", "text": "Шефът на контраразузнаването поставен под домашен арест Клемент Ванденбор отрича всички обвинения срещу него Мощен скандал тресе Генералната служба за информация и сигурност (ГСИС) на Белгия, след като директорът на контраразузнаването – главен комисар Клемент Ванденбор, бе поставен под домашен арест, а негов подчинен обвинен в шпионаж в полза на Русия, съобщава белгийският в. “Де Морген”, като се позовава на свои осведомени източници. Според изданието кабинетът на комисар Вандербор, ветеран от 40 години, бил запечатан още в края на януари след като титулярът бил обвинен, че е унищожил секретни документи. В допълнение редица негови по-млади колеги последните месеци го обвинявали в прекомерно твърдоглавие и протестирали срещу стила му на управление на службата, отбелязва “Де Морген”. Белгийският всекидневник уточнява, че в ГСИС от известно време тлее конфликт, който противопоставя външното разузнаване, което традиционно се оглавява от висш военен офицер, и контраразузнаването, което се ръководи от цивилен служител. Кулминацията била жалба, внесена срещу неназован майор от разузнавателната служба, който по време на операция в Сърбия през 2016 г. дал достъп до класифицирана информация на сръбкиня, за която се предполага че работила като двоен агент за Русия. В момента се провежда съвместно разследване от федералната прокуратура на Белгия и парламентарната комисия по разузнаване. Главен комисар Клемент Ванденбор отрича всички обвинения срещу него, уточнява още “Де Морген” и припомня че новият директор на ГСИС – генерал Клод Ван де Воорде, заел поста през 2016 г., планира в началото на следващата година да започне мащабна реформа на службата. Опитът му във военновъздушните сили може би обаче не е достатъчна квалификация за него, за да се справи, коментира в заключение изданието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.14", "title": " Белгийски агенти шпионирали за Русия\t\t\t"}
{"url": "https://trud.bg/30-%d0%b8%d0%bd%d0%b4%d0%b8%d0%b9%d1%81%d0%ba%d0%b8-%d0%bf%d0%be%d0%bb%d0%b8%d1%86%d0%b0%d0%b8-%d0%b1%d1%8f%d1%85%d0%b0-%d1%83%d0%b1%d0%b8%d1%82%d0%b8-%d0%bf%d1%80%d0%b8-%d1%81%d0%b0%d0%bc%d0%be%d1%83/", "text": "Най-малко 30 индийски полицаи бяха убити в самоубийствен атентат с кола бомба, която се вряза в автобус с полицаи на главната автомагистрала в щата Джаму и Кашмир. За нападението срещу полицейската автоколона пое отговорност пакистанската ислямистка групировка „Джаиш е Мохамад“, съоибщи БТА. Неин говорител твърди, че при експлозията са били унищожени десетки превозни средства на силите за сигурност. Индийският премиер Нарендра Моди осъди атентата и заяви, че „цялата нация стои рамо до рамо със семействата на смелите мъченици“. Индия и Пакистан от десетилетия претендират за суверенитета на цялата област Кашмир, която е поделена между тях.", "date": "2019.02.14", "title": " 30 индийски полицаи бяха убити при самоубийствен атентат"}
{"url": "https://trud.bg/%d0%bf%d1%80%d0%b8%d0%bd%d1%86-%d1%85%d0%b0%d1%80%d0%b8-%d0%bf%d1%80%d0%b8-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8-%d0%ba%d0%be%d0%bc%d0%b0%d0%bd%d0%b4%d0%be%d1%81%d0%b8-%d0%b2-%d0%b0/", "text": "Британският принц Хари посети днес Арктика, за да се срещне с морски пехотинци и да научи повече за техните учения в условия на изключителен студ. Хари, който е капитан от Кралската морска пехота, пристигна в Северна Норвегия, където се срещна с военни от хеликоптерна част, действаща при температури от минус 30 градуса по Целзий, съобщи  . Морските пехотинци, известни като „зелени барети“, са британската елитна бойна част, която рутинно се изпраща в сърцето на някои от най-опасните конфликти в света. Като част от обучението си военнослужещите трябва да преминат през курсове за оцеляване в зимни условия. Сред изпитанията е скок в замръзнало езеро, след което баретите трябва да се измъкнат от ледените води.  ", "date": "2019.02.14", "title": " Принц Хари при британски командоси в Арктика"}
{"url": "https://trud.bg/%d1%84%d0%b5%d0%b9%d1%81%d0%b1%d1%83%d0%ba-%d0%b1%d0%be%d1%80%d0%b8-%d0%b8%d0%b7%d0%b1%d0%be%d1%80%d0%bd%d0%b8-%d0%b8%d0%b7%d0%bc%d0%b0%d0%bc%d0%b8-%d0%b2-%d0%bc%d0%be%d0%bb%d0%b4/", "text": "Компанията зад социалната мрежа “Фейсбук” обяви, че е свалила 28 страници и анулирала 168 потребителски профила, свързани с “координирано неавтентично поведение”, насочено срещу гражданите на Молдова, където на 24 този месец предстоят парламентарни избори, предаде Ройтерс. Администраторите и собствениците на конкретните страници и профили най-често публикували местни новини и коментари по политически теми като въвеждането на задължително изучаване на руски или английски език и обединяване на страната с Румъния. Успоредно с това те също така споделяли манипулирани фотографии, провокативни твърдения и сатира. “Макар и хората зад тези дейности да се опитваха да прикрият самоличността си, нашият ръчен преглед установи, че някои от тези действия са свързани със служители на молдовското правителство”, се казва в официално комюнике на страницата на “Фейсбук”.", "date": "2019.02.14", "title": " „Фейсбук“ бори изборни измами в Молдова\t\t\t"}
{"url": "https://trud.bg/%d0%b2-%d0%ba%d0%b0%d1%82-%d0%bd%d0%b5-%d0%b0%d0%bd%d1%83%d0%bb%d0%b8%d1%80%d0%b0%d1%82-%d0%b3%d0%bb%d0%be%d0%b1%d0%b8-%d0%be%d1%82%d0%bc%d0%b5%d0%bd%d0%b5%d0%bd%d0%b8-%d0%be%d1%82-%d1%81%d1%8a%d0%b4/", "text": "Някои решения не стигат до нас по служебен ред, оправдават се пътните полицаи Наказателни постановления по актове и електронни фишове на КАТ, които са обжалвани и отменени от съда продължават да стоят в досиетата на шофьорите. При спиране от патрул за проверка на пътя и справка в таблета, катаджиите виждат, че даден човек има неплатени глоби, затова му вземат книжките и спират от движение автомобила му. Причината е, че съдебното решение не е отразено в системата за нарушения и наложени наказания. За проблема разказа вчера пред “Труд” Борислав Тасев, председател на Съвета на съдебните заседатели към Софийския градски съд. Младият мъж е с две висши образования като юрист и политолог и вече е водил три дела, при които е отменил неправилно издадени наказателни постановления за пътни нарушения. А за това, че са му вземали книжката дори само за един ден, е осъдил на два пъти “Пътната полиция” за обезщетения по Закона за отговорността на държавата и общините за вреди, причинени на граждани. “Преди дни отново бях спрян за проверка, полицаят видя в таблета, че имам неплатена глоба по връчен електронен фиш, – разказа Тасев пред “Труд”. – Веднага му обясних какъв е случаят. Фишът ми за движение с превишена скорост в района на град Севлиево ми беше връчен на 27 ноември м.г. На 28 ноември подадох жалба в Районния съд в Севлиево. На 10 януари 2019 г. той бе отменен с решение на съда. От страна на КАТ то не бе обжалвано и влезе в сила на 30 януари 2019 г. Нещо повече – понеже Районният съд в Севлиево има сайт, а аз знам номера на делото, отворих решението през смартфона си и го показах на патрулния полицай. Той каза, че това не е негова работа, той си гледа таблета. Затова ми взе документите и ми спря автомобила от движение. На 13 февруари изгубих цял ден в КАТ-София, докато ми върнат книжката и талона на колата, за което отново смятам да водя дело за неимуществени вреди”, поясни юристът. Неофициално вчера от КАТ-София обясниха, че част от съдебните решения или изобщо не пристигат, или идват с голямо закъснение по служебен ред. Имали са и единични случаи, при които са анулирани глобите на друг шофьор, а не на този който е обжалвал.   Борислав Тасев: Издадоха ми два фиша за едно нарушение “Делото, което водих в Районния съд Севлиево през ноември м.г., всъщност беше второ, – обясни Борислав Тасев. – Преди това – през лятото на 2018 г., същият съд отмени електронен фиш за същото нарушение, но после от КАТ издадоха втори фиш с друг номер. Много естествено, че бе обявен за незаконосъобразен, макар че съдът имаше и други мотиви освен този”, добави юристът. Освен това, когато на 13 февруари му върнали книжката, в шофьорското му досие изцяло изтрили съществуването на фиша, вместо да напишат само, че е отменен от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.14", "title": " В КАТ не анулират глоби, отменени от съда\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d0%b5%d1%82%d0%b5%d1%80-%d0%b2%d0%b8%d1%82%d0%b5/", "text": "Председателят на ПГ на ГЕРБ и зам.-председател на партията Цветан Цветанов проведе работна среща в Мюнхен с генералния секретар на Фондация „Ханс Зайдел“ д-р Петер Витерауф и директора на Института за европейски и трансатлантически диалог на фондацията д-р Волф Круг, съобщиха от пресцентъра на ГЕРБ. Тримата обсъдиха политическата ситуацията и сигурността в регионите на Западните Балкани и Черно море. Витерауф подчерта благодарността на Бавария и ХСС за ефективната охрана на българо-турската граница в контекста на управлението на миграционните процеси в Европа. По време на разговора Цветанов запозна Витерауф и Круг с политическата ситуация в България, като отбеляза, че въпреки нападките на опозицията и опитите за дестабилизация чрез фалшиви новини и дезинформация, в страната има политическа и икономическа стабилност. Председателят на ПГ на ГЕРБ подчерта, че партията се противопоставя на фалшивите новини чрез реална комуникация от първо лице с гражданите и разясняване на ползите от политиките на правителството и ЕС, включително и в рамките на стартиралата на 11 февруари платформа за местни граждански диалози „Европа в нашия дом“. Дискутирани бяха също планираните общи проекти за тази година, както и идеи за нови инициативи за засилване на мрежата от контакти и сътрудничество в трансатлантическото пространство между Европа и САЩ. Отбелязано бе отличното сътрудничество между България и Бавария, както и че министър-председателят Бойко Борисов ще направи работна среща с премиера на Бавария Маркус Зьодер в утрешния ден в рамките на участието си в Мюнхенската конференция по сигурността.    ", "date": "2019.02.14", "title": " Цветан Цветанов се срещна с Петер Витерауф и Волф Круг от Фондация „Ханс Зайдел“"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b4%d0%b5%d0%ba%d0%bb%d0%b0%d1%80%d0%b0%d1%86%d0%b8%d1%8f%d1%82%d0%b0-%d1%81%d1%80%d0%b5%d1%89%d1%83-%d0%bb%d1%83%d0%ba/", "text": "Декларацията срещу Луковмарш е тест за проевропейската ориентация на всяка партия в България. Това заяви председателят на БСП – София и на групата на социалистите в СОС Калоян Паргов по време на сесията на Столичния общински съвет днес. Той прочете въпросната декларация срещу шествието на омразата от името на общинските съветници от Левицата и предложи всички политически партии, представени в СОС, да я подкрепят. Това предизвика бурни дебати в залата, а най-остро се противопоставиха от ВМРО и СДС, съобщиха от пресцентъра на БСП-София. „В момента над Европа отново е надвиснала опасността от събуждане на мракобесната идеология на нацизма и фашизма и е нормално всички отговорни политически партии да се изправят срещу заплахата, коментира Калоян Паргов. – Голямата ми изненада обаче беше от реакцията на колегите в залата след като прочетох декларацията. Най-вече от контраизказването на представителя на ВМРО Карлос Контрера и на СДС Борислав Бориславов. Двамата много остро се противопоставиха на декларацията и то пред очите на Йорданка Фандъкова, която предпочете да мълчи. С колегите от БСП призовахме столичният кмет да заяви ясна позиция в залата. Такова нещо не се случи. Явно коалиционното партньорство е по-важно от европейските ценности. Борбата срещу нацизма и фашизма е в основата на европейското обединение от преди над 60 години. Затова в известен смисъл нашата декларация и подкрепата й е своеобразен тест за проевропейската ориентация на всяка политическа партия. Очевидно БСП е единствената проевропейска партия в България. Реформаторският блок отново се раздели – половината подкрепиха декларацията, другата – не“. Калоян Паргов припомни, че миналата година Европейският парламент прие резолюция, в която призова държавите-ченки да направят всичко възможно, за да възпрепятстват провеждането на подобни прояви като Луковмарш на техните територии. „ГЕРБ като управляваща партия в България и част от семейството на ЕНП би трябвало да се съобрази с тази резолюция, коментира председателят на групата на БСП в СОС. – Така щеше да покаже проевропейска ориентация, която се съдържа дори в името й – Граждани за европейско развитие на България. В поведението на ГЕРБ днес обаче нямаше нищо европейско“.    ", "date": "2019.02.14", "title": " Калоян Паргов: Декларацията срещу Луковмарш е тест за проевропейската ориентация на всяка партия"}
{"url": "https://trud.bg/%d1%84%d0%be%d0%bd%d0%b4-%d0%b7%d0%b0-%d0%bf%d1%80%d0%be%d1%82%d0%b5%d1%81%d1%82%d1%8a%d1%80%d0%b8-%d1%81%d1%8a%d0%b7%d0%b4%d0%b0%d0%b2%d0%b0%d1%82-%d0%b2-%d0%b5%d0%b2%d1%80%d0%be%d1%81%d1%8a%d1%8e/", "text": "Приета е само с 3 гласа разлика Eвропейският парламент гласува да се финансират неправителствени организации, които организират протести срещу правосъдието. Това е предвидено в поправка, минала само с 3 гласа разлика на пленарната сесия на Европейския парламент в Страсбург в сряда. Създаването на нова хранилка за протестъри беше вмъкнато като допълнение в проекта на Европейската комисия за нова програма „Правосъдие”, която има съвсем различна цел – подобряване на съдебното сътрудничество между държавите членки на ЕС. Поправката е внесена от австрийския евродепутат Йозеф Вайденхолцер, заместник-председател на групата на Прогресивния алианс на социалистите и демократите (ПЕС) и от финландката Хайди Хаутала от Група на Зелените/Европейски свободен алианс. Четирима български евродепутати са гласували „за” – Неджми Али и Искра Михайлова от ДПС/АЛДЕ и Момчил Неков и Георги Пирински от БСП/ПЕС. Против са били Ангел Джамбазки от ВМРО/ЕКР, Асим Адемов, Андрей Ковачев, Ева Майдел, Андрей Новаков, Емил Радев, Владимир Уручев от ГЕРБ/ЕНП и Светослав Малинов от ДСБ/ЕНП. „Въздържал се” са гласували Филиз Хюсменова от ДПС/АЛДЕ и Петър Курумбашев от БСП/ПЕС. Допълнението е прието с 325 гласа „за” и 322 „против” при 21 „въздържал се”, основно с гласове на социалистите, зелените и либерали. От консерваторите знаково единствена „за” противно на всичко останали в своята група е гласувала румънката Моника Маковей. Приетата законодателна резолюция гласи, че финансиране съгласно новия регламент могат да получат „организациите на гражданското общество и други съответни заинтересовани страни”. Парите ще се дават за „структурна подкрепа за конкретни дейности”, сред които са изредени „застъпничество”, „изграждане на мрежи”, „обществена мобилизация и образование”. Евродепутати, до които „Труд” се допита, обясниха, че текстът означава европейската хазна да финансира протести. Нищо подобно не пише в първоначалния вариант на Европейската комисия. Там е било предвидено, че допустими за финансиране са строго определени дейности за подпомагане на правосъдието, изредени в списък. Скандалната поправка може да не влезе в сила, защото трябва да мине на триалог между Европарламента, Съвета и Комисията, а мандатът на ЕП приключва. Новата програма „Правосъдие” ще улесни и подпомага съдебното сътрудничество по гражданскоправни и наказателноправни въпроси в ЕС и ще насърчава ефективността на националните правосъдни системи, обясни евродепутатът Емил Радев, който е докладчик от страна на ЕНП по документа. Програмата ще стимулира разработването и поддържането на специализирани технологични средства за електронно правосъдие, което ще допринесе за взаимното доверие и признаването на съдебните решения. „Правосъдие” ще финансира и мерки за повишаване на осведомеността и подобряване на познанията на съдии и прокурори относно политиките и правото на ЕС, инструментите за съдебно сътрудничество, както и практиката на Съда на Европейския съюз. Програмата, освен това ще има за цел да улесни ефективния достъп до правосъдие за всички лица, ефективната защита и подкрепа за жертвите на престъпление, както и зачитането на процесуалните права на заподозрените и обвиняемите в наказателните производства, особено що се касае за децата. Ще бъдат подпомагани още и съдебните мрежи и други възможности за сътрудничество и обмен на добри практики между съдебните системи на държавите членки. Бюджетът на програмата е 300 млн. евро за седем години.   Български НПО с грантове за милиони Основни спонсори са „Отворено общество” и „Америка за България”  Финансиране за милиони лева под формата на грантове получават български неправителствени организации, стоящи зад политически проекти. Основен спонсор са фондациите „Америка за България” и „Отворено общество”. Пример за грантово финансиране е Институтът за правни инициативи, свързан с лидера на Да, България Христо Иванов. Както „Труд” писа още през 2016 г., Институтът тогава взе 1.2 милиона лева от US-фондацията. Две години по-рано лидерите на организациите в „Протестна мрежа” получават над 6 млн. лв.. С проекти за уж граждански цели те финансират политически проекти. Подкрепящите ги медии от Кръга „Капитал” също получават дял – през 2018 г. фондация „Инфо спейс”, собстевник на сайта Медиапул, е бенефициент на 1.3 млн. лв. Икономедиа, издаваща седмичника „Капитал”, е взела 1.5 млн. лв.   Всеки трети българин няма доверие в Брюксел Подкрепяме възможността за свободно движение на хора 30% от българите нямат доверие в Евросъюза, като тенденцията е бройката на песимистите да расте. Това показва проучване на Евробарометър, проведено в края на миналата година.53% от хората у нас все пак вярват в доброто бъдеще на Европейския съюз. Българските граждани запазват одобрението си към институциите на ЕС и са склонни да се доверяват повече на тях, отколкото на тези в България. 51% от анкетираните вярват на Европейския парламент, а едва 13% имат доверие на Народното събрание. Доверието в Европейската комисия е 45%. Сред европейските политики българското обществено мнение традиционно изразява най-висока подкрепа от 87% за възможността за свободно движение на хора, стоки и услуги.   Емил Радев, евродепутат от ГЕРБ/ЕНП: Не може със средства от ЕС да финансираме манифестации Гласувах против това предложение, защото то звучи приблизително така: със средства на Европейския съюз да се финансират протести или манифестации в съответните държави-членки. Сами разбирате, че това е „леко странно”. Нещо повече, това не е по предложение на комисията, а е внесено с подкрепата на социалисти, зелени и либерали. При гласуването в сряда в Европейския парламент тези текстове минаха с едва три гласа. Колегите евродепутати бяха абсолютно разделени. Технически погледнато, тези текстове тепърва трябва да минат на триалог и ще се види как ще реагират на тях държавите членки. Аз съм докладчик по тази програма от страна на ЕНП и внимателно ще наблюдаваме процеса. Тъй като мандатът на този Европарламент приключва, то няма да има и технологично време да се гласуват окончателните текстове.   Ангел Джамбазки, евродепутат от ВМРО/ЕНР: Опитват подмяна на националното правосъдие Този текст е първа стъпка за осигуряването на европейско финансиране за неправителствени организации, потвърди пред „Труд” евродепутатът от ВМРО Ангел Джамбазки. Той разказа, че първоначално такава точка е отсъствала, но е била „внесена между капките”. „Вносители бяха групата на „зелените” и левите формации. Въпреки че на този етап става въпрос за документ с декларативен характер, той ще е основа за искания от страна на НПО да получават пари директно от Брюксел”, предупреди Джамбазки. Той каза още, че с приетите текстове някой ден българските НПО може да поискат да правят мониторинг на правосъдната система. „Предупредих българските европдепутати, че става дума за подмяна на законното национално правосъдие. Засега текстовете не водят до нищо, но вбъдеще ще гарантират още по-голямо влияние на НПО”, обясни Джамбазки.   Момчил Неков, евродепутат от БСП/ПЕС: Гласувах „за“ по предложение на групата ни Евродепутатът Момчил Неков (БСП/ПЕС) е сред гласувалите „за” въпросната структурна подкрепа за организациите на гражданското общество и други съответни заинтересовани страни, извършващи дейност в областите, обхванати от програмата. Пред „Труд” Неков не пожела да влезе в подробности за мотивите на вота си, като отбеляза, че е на празник на лозарите, а след това препрати екипа ни към пиарите си. С текстовете се дава „структурна подкрепа за конкретни дейности на тези организации, включително застъпничество, изграждане на мрежи, съдебни спорове във връзка с нарушения на демокрацията, принципите на правовата държава и основните права”. Все пак Момчил Неков подчерта в началото, че по време на редовното заседание на Европарламента в Страсбург, при гласуванията се е водил както до сега според решенията на групата на социалистите и демократите. В подкрепа на въпросните параграфи е дал гласа си и колегата му Георги Пирински. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.14", "title": " Фонд за протестъри създават в Евросъюза\t\t\t"}
{"url": "https://trud.bg/%d1%81%d1%82%d0%b5%d1%84%d0%ba%d0%b0-%d1%81%d0%b2%d0%b5%d1%89%d0%b0%d1%80%d0%be%d0%b2%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%b1%d1%8a%d0%bb%d0%b3/", "text": "В навечерието на празника на виното и любовта търсенето на еликсира на боговете се увеличава. Има ли модни вина, могат ли домашните да си съперничат с купешките, как да подберем напитката според храната на трапезата и защо износът на родна продукция намалява, разговаряме със Стефка Свещарова, председател на Българската асоциация на сомелиерите и виноценителите. – Февруари е месецът на виното. Какъв еликсир да подберем за празника според модните тенденции, г-жо Свещарова?   – Виното е индустрия и като всяка друга в нея има модни тенденции, но водещ си остава индивидуалният вкус. Разнообразието на сортове е огромно и чрез съвременните методи на производство се раждат различни вкусове. Така всеки може да избере онзи, който му носи най-голяма наслада. Февруари наистина е много важен месец, но не само заради празника на виното, а и заради подготовката на новата реколта. – 2018 г. не беше добра за лозарите. Заради дъждовете през пролетта и ранното лято гроздовата реколта пострада и по предварителни данни произведеното вино ще е почти 1/3 по-малко, отколкото през 2017 г. Може ли това да доведе до скок в цените на крайната продукция?  – Формирането на цената е сложна и обширна тема, но големият добив не е гаранция, че ще има добро вино. За него е нужен качествен материал. А по-скромният добив, стига да не е минимален, подчертава качеството на виното. Факт е обаче, че пороите и сушите създават огромни грижи на лозарите, а климатичните промени правят все по-трудни прогнозите за това каква година ни чака. – Тази година Българската асоциация на сомелиерите и виноценителите ще навърши 10 г. Колко и какви са членовете й?  – В асоциацията членуват 90 почитатели и ценители на виното. Сред тях има много любители, които пътуват, дегустират и усъвършенстват познанията си в темата за виното и индивидуалния характер на всяка бутилка. Имаме клубни членове, които приготвят вина в домашни условия с професионален подход. Провеждаме ежегоден конкурс за оценка на техните умения. – Значи ли това, че извън винпромите и професионалните изби също се произвеждат еликсири, които заслужават вниманието на ценителите?   – Има много интересни вина, направени от любители. Все повече стават хората, които ползват съвременни технологии и съдове за производство на домашно вино. А най-ценното, което влияе и върху вкуса му, е, че се приготвя с любов и огромно желание. Разбира се, има и лоши примери, но добрите се множат. – Дайте съвет – как да изберем най-доброто вино според ястието на трапезата?  – Вариациите са много, но генерално трябва да спазваме правилото, че бяло месо и бели сосове вървят с бяло вино, а червените – с червено. Розето пък е прекрасен вариант за разчупване на тази традиция. То е универсално и в сезонно отношение, и като комбинация с различни ястия. Затова днес е модерно, докато преди години бе неглижирано и почти непознато. Все още има хора, които погрешно смятат, че розето е смес от бяло и червено вино. – На пазара вече навлизат нетрадиционни вина, направени от малини и други плодове. Могат ли те да съперничат на гроздовата класика?  – Не. Тази продукция има свои почитатели, предимно сред хората, които не харесват сухите вина. Плодовите са различни, трябва да се пият по малко, като диджестиви. – От дълги години сте сомелиер. Как избрахте това екзотично поприще?  – Стана случайно, при една среща със сомелиер, в който видях цяла вселена. Бях силно впечатлена от знанията и аристократизма на този човек и се запалих. Така от 1994 г. хобито ми се превърна в професия. Но вероятно влечението към нея има корени, защото родителите ми са от винарски край, от с. Осмар, а дядо ми беше бъчвар. Първите си знания натрупах в чужбина. У нас още тази професия трудно намира изява, защото пътят за изграждане на един професионалист изисква много време. Той не минава само през опитването на различни вина. Трябва да знаеш какво има в чашата, а пътят от гроздето до нея е дълъг. Сомелиерът трябва да е и психолог, да познава хората, на които поднася дадена напитка, за да ги задоволи. Това е основната му задача – да доставя удоволствие чрез виното, а не да втълпява другиму своя вкус. Добрата комуникация и взаимното уважение са задължителни за успех в професията. – Има ли у нас статистика колко са професионалните сомелиери и къде желаещите могат да овладеят професията?  – Няма статистика. Има доста колеги, които отиват да работят в чужбина. В нашите университети липсва такава специалност, в колежите по туризъм има определени часове за базова подготовка, но те дават само бегла представа за същината на професията. Надявам се вбъдеще тя да излезе от сферата на екзотиката, макар че няма да е лесно. Подготовката на един сомелиер изисква поне 5-6 г. и доста инвестиции, свързани с практика по света. Колкото и вносни вина да има на пазара у нас, процесът на учене не е само в дегустацията им. За да усетиш духа на напитката, трябва да отидеш на място и да видиш как и от кого се приготвя тя.  Самата аз не спирам да пътувам, за да се развивам. – Къде в чужбина се предлага професионална подготовка на ниво?  – В Европа има реномирани школи за дегустатори и специалисти, свързани с тази индустрия, дори има длъжност винен академик, но всичко това отново е свързано със солидни вложения. – Първият човек, с който клиентът в даден ресторант общува, е сервитьорът. Трябва ли той да  има поне базови познания за вината?  – Абсолютно необходимо е, защото когато предлагаш даден продукт, трябва да знаеш какво съдържа той. За жалост, практиката показва обратното и то не само за вината, а и за ястията от менюто. Случва се, когато клиент попита какво е виното, да получи отговор “Смес”. Това е недопустимо. В обслужващата сфера отношението към клиента е най-важно. За да е доволен той и да има прогрес, първо трябва да има желание от страна на работника ежедневно да опреснява и надгражда знанията и уменията си. А често не е така. Хората не искат да се развиват, като нежеланието им не е обвързано задължително с нивото на заплащане. Просто нямат интерес и това е отчайващо, особено когато става дума за млади служители, чиято кариера предстои. – Сомелиерството е обвързано пряко с ресторантьорството. Търсят ли стопаните на заведения професионален съвет при подготовка на винените си листи?  – Преди това се случваше по-често. Професията ни е създадена, за да прави връзката между виното и храната. Задачата на сомелиера е да подбере винената листа според менюто. Всеки мениджър в хотел и ресторант би трябвало да има такъв човек до себе си, но той трябва да е наистина специалист, а не такъв, който е изпил няколко чаши различни вина и е решил, че може да дава съвети. Друго важно правило, което не се спазва навсякъде, е в склада да има повече от една бутилка от всеки вид. – Прави впечатление, че в много ресторанти вносните вина в листата са в изобилие. Не трябва ли приоритетно да се предлагат български?  – Трябва, защото когато хората пътуват по света, те търсят местни храни и напитки, а не това, което имат у дома. Във винените листи и менюто първо трябва да присъстват напитките и ястията от дадения регион. Разбира се, разнообразие трябва да има, но у нас масово се залита по средиземноморската и европейска кухни, докато българската е представена най-често в елементарен прочит. Не печелим от неглижирането й. Затова приветстваме идеята за създаване на бранд “Черноморска кухня”. С храна и вино можем да привлечем туристи от по-висок клас. – Виненият туризъм безспорно би помогнал за  реализация на идеята Варна да стане целогодишна дестинация. От няколко години това е приоритет за общината и бранша. Увеличава ли се търсенето на винени турове?   – Потенциалът за развитие на този сегмент не само във Варна, а и в цялата страна, е огромен, но още не се използва ефективно. По света повечето винарни разчитат на този тип туризъм за повишаване на продажбите, тъй като живата реклама е най-добрата. Дори гостът да е дошъл със самолет и да купи само една бутилка вино, ако остане доволен, той ще разкаже впечатленията си на познати и приятели и така гостите и продажбите постепенно ще се умножат. Важно е виненият туризъм да се обвърже с културно-историческия. У нас близо до всяка изба има археологически или културни паметници. Но този комбиниран продукт трябва да бъде разработен и промотиран не на локално, а на държавно ниво. – България е традиционен производител на вино, но статистиката сочи, че през последните 14 г. вносът се е увеличил, а износът ни се свива. На какво се дължи тази негативна тенденция?  – Пак стигаме до държавната подкрепа – финансова или институционална, която липсва за малките изби. У нас те са близо 300 и всяка работи на парче. България има традиции във винопроизводството, но е малка държава. Въпреки това през 80-те години на миналия век страната ни е била на високо място във винената карта на света, където безспорните лидери и до днес са от Европа – Италия и Франция, следвани от Испания. Пазарните ни позиции се свиха, откакто Старият континент откри вината от Новия свят – Чили и Аржентина. Те са по-евтини, вкусово са по-различни от европейските и затова бързо станаха популярни. За да си върнем експортните позиции, всички в бранша трябва обединени да работят за популяризирането на българската продукция и да бъдат подкрепени от държавата. Нужно е да бъде изградена и верига между производителите на грозде, на вино, сомелиерите, ресторантьорите и хотелиерите. Ако всички те имат обща идея, желание и работят в синхрон, макар и бавно, ще постигнем добри резултати. – Навлизат ли у нас екзотични сортове грозде?  – Да, през последните десетина години се засаждат нови масиви предимно с италиански и испански сортове грозде. Заради климатичните промени тепърва ще навлизат и хибридни сортове, създадени специално, за да бъдат устойчиви на студ и суша. Светът на виното е огромен, в него може много да се експериментира, стига гроздето да е качествено. – Вие имате ли си любим сорт?  – Каберне совиньон. От 20 г. го предпочитам и още не се е намерил съперник. – Кое вино е по-хубаво – младото или отлежалото?  – И двете имат качества. Но колкото по-старо е виното, толкова повече нюанси има в него – с всяка чаша опитваш нещо различно. Виното не е просто напитка, то е философия. Ражда се от земята и всяка бутилка е един нов живот. С времето той достига своя пик, като човек в зряла възраст, а после се отдава на спокойствие. – Периодично правите семинари за любители. Какви хора се включват в тях и какво сочат наблюденията ви – повишава ли се винокултурата на българите?  – Определено се повишава. От 10 г. два или три пъти годишно организираме 6-дневни семинари. Досега в тях са участвали над 400 души на възраст от 20 до 60 г. не само от Варна, но и от съседни градове. Прави ми впечатление, че хората стават все по-любознателни. Освен чрез интернет се информират и като четат допълнителна литература. Помагаме им практически да направят първите стъпки в света на виното – да посетят професионална изба, да дегустират, да обменят опит с други хора. Целта е да си изградят ароматна и вкусова памет, за да различават нюансите. Това е основата, върху която всеки после може да се развива. Целта на асоциацията е да представя колкото може повече вина на по-широка публика. Затова организираме и фестивала “Вино и храна”, чието седмо издание предстои тази пролет. – Латинска поговорка гласи, че доброто вино весели сърцето на човека. Години наред се смяташе, че чаша червено вино на ден е полезна за здравето, но според скорошни медицински проучвания всеки грам алкохол е вреден за организма. Смятате ли, че е така?   – Не приемам виното просто като алкохол, защото то е преживяване. С него не бива да се злоупотребява, но тоталното му отричане не е правилно. Има много такива крайности – някои се хранят само от слънцето, други не пият вода. За да е весело сърцето, човек трябва да знае възможностите си и да се впише в тях. За едни границата е глътка вино, за други е чаша, за трети – повече. Нашият гост  Стефка Свещарова е магистър по комуникационен мениджмънт. От 1994 г. се занимава професионално със сомелиерство. От 1999 до 2005 г. е упражнявала тази професия на круизни кораби, а от 2001 г. работи за надграждане на винената култура в България. През 2009 г. става съучредител на Българската асоциация на сомелиерите и виноценителите, чийто председател е в момента.  ", "date": "2019.02.14", "title": " Стефка Свещарова, председател на Българската асоциация на сомелиерите и виноценителите, пред „Труд“: Виното е философия, всяка бутилка е нов живот\t\t\t"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d1%82%d1%8a%d1%80%d0%bd%d0%be%d0%b2%d1%81%d0%ba%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%be%d1%82%d0%bd%d0%be%d0%b2/", "text": "Великотърновският университет „Св. Св. Кирил и Методий“ за втора поредна година зае първото място в професионално направление „Филология“ за висше училище извън София. Специалната награда се присъжда според рейтинга на висшите училища в България за 2018 година. Ректорът проф. д-р Христо Бонджолов връчи официално наградата на Филологическия факултет по време на заседанието на Факултетния съвет. Проф. Хр. Бонджолов поздрави декана проф. д-р Ценка Иванова и своите колеги за високата награда и усилията, които ежедневно полагат. Той им пожела нови успехи в преподавателската и научната им дейност.", "date": "2019.02.14", "title": " Великотърновският университет отново с високо отличие"}
{"url": "https://trud.bg/%d0%b7%d0%b0%d0%bb%d0%be%d0%b3%d1%8a%d1%82-%d0%bd%d0%b0-%d1%81%d0%b2%d0%b0%d0%b4%d0%b0%d1%82%d0%b0/", "text": "Безпрецедентен дипломатически скандал тресе Европа от седмица, след като миналият четвъртък Франция привика за консултации посланика си в Рим, в отговор на определеното от Париж като скандално и провокативно поведение на италианският вицепремиер Луиджи ди Майо. Напрежението между двете държави-основателки на ЕС достигна пикова точка, след като Ди Майо на своя глава посети миналата сряда френската столица за среща с някои от лидерите на движението на „жълтите жилетки“, които четвърти месец протестират срещу управлението на Еманюел Макрон. С което чашата на търпението на президентът на Франция преля и реши че няма да се задоволи само с острата позиция на външното си министерство, а ще прибегне до демонстративен ход с привикването на посланика. Охлаждането в отношенията между Париж и Рим не е от скоро и започна да се усеща особено осезаемо на фона на постоянната миграционна криза в Средиземно море от последните години. Бежанските вълни и неуспешните европейски политики в овладяването им, настаняването и разселване на бежанци и мигранти в други държави от ЕС създадоха условията в Италия, които доведоха до сформирането на популисткото правителство в края на май 2018 г. Ескалацията на реториката от началото на годината обаче според мнозина е ясно отражение на тенденциите, които ще доминират предстоящата кампания на изборите за Европейски парламент. Както в Европа, така и особено на Ботуша. На вота през май двамата коалиционни партньори и вицепремиери в италианският кабинет – лидерът на ляво-популисткото движение „5 звезди“ Луиджи Ди Майо и на крайно-дясната „Лига“ Матео Салвини на теория ще са съперници. Но в интерес на коалиционното управление нямат интерес да се нападат помежду си, преди да са видели резултатите през май. Заради което се опитват и несъмнено успяват да трупат точки пред избирателите си за сметка на по-удобни за пропагандните им нужди мишени. Като например управленските съвети давани от Европейската централна банка, чийто гуверньор е бившия такъв на италианската ЦБ Марио Драги и политическите визии на човекът, който иска да диктува бъдещето на обединена Европа, Еманюел Макрон. През януари Салвини в прав текст го нарече „ужасен“ президент и призова френските гласоподаватели да не гласуват за неговата партия „Република, напред“ на изборите за Европарламент. Няколко дни след него и Ди Майо стреля от упор с изявлението,  че Франция носи цялата вина за обедняването на Африка и „не е спряла да колонизира“ африканските държави. Евтини удари ще кажете, но когато е процес с натрупване, натежават. Пък и за статистиката Макрон май започна първи, като нарече навремето партиите в управляващата коалиция в Италия сбор на „прокажени“. Но нейсе. Президентът на Франция отбиваше досега нападките с най-общ коментар, че негов партньор в Рим е министър-председателят Джузепе Конте, а не двамата му заместници. Което е разбира се несериозно, предвид, че италианският академик бе назначен на поста си единствено за да изобразява коалицията Салвини-Ди Майо и да не е някой от тях. Което Конте неистово отрича в изявления и интервюта, `та чак до поредния епизод тази седмица от дебата за „Бъдещето на Европа“, който се провежда по време на сесиите на Европарламента, където премиерът на Италия беше гост. „Не съм кукла на конци. Щастлив съм да работя за промяната, която иска италианският народ“, искрено настоя във вторник Джузепе Конте пред европейските законодатели и зрители. И пак мнозина продължаваха да си мислят за Пинокио. Така де, асоциации. Докато Конте бранеше двамата си работодатели в Страсбург Елисейският дворец съобщи, че същата вечер Еманюел Макрон е провел телефонен разговор с достолепния президент на Италия Серджио Матарела, за да потвърдят френско-италианското приятелство и потърсят общ изход от създалата се ситуация. Предвид, че по конституция италианският държавен глава има предимно представителни функции, за разлика от централизираната власт под френския, Макрон вероятно е потърсил последният зрял човек от ръководството на Ботуша. За да му потвърди че кампанията е открита. А и елегантно да унижи тримата тенори – Конте, Салвини и Ди Майо. Не че последните двама страдат от излишна дипломатичност и ще се трогнат особено от хода. В частност Ди Майо, който в Италия видимо губи състезанието по популярност за сметка на Салвини, въпреки каскадите с Париж. Но защо е цялата дандания? Движението на „жълтите жилетки“ не само разбуни духовете във Франция, а и отвори апетита на редица крайно-десни, популистки и евроскептични партии и движения към изборите за Европейски парламент през май. Изначално, идването на власт на Еманюел Макрон преди вече близо две години, с нова партия която измести традиционните леви и десни във Франция, се очакваше да наклони сериозно баланса на силите в законодателното събрание на ЕС след евровота. И до преди няколко месеца вървеше сериозно ухажване на „Напред република“ от европейските политически семейства. С прогнозиран висок брой места от Франция за Макрон най-вероятен изглеждаше широк либерален алианс в ЕП, което щеше да е силна стъпка напред за плановете на френския президент. „Жълтите жилетки“ обърнаха тази тенденция.   Горчиви сметки И докато във Франция въпросът е кой ще капитализира най-много от това на евровота – крайно-десните на Марин Льо Пен, крайно-левите на Жан-Люк Меленшон или Еманюел Макрон ще успее да извади кестените от огъня с „Големият дебат“, с който обикаля страната, в Европа залогът е по-голям. Матео Салвини в Италия вече гледа към бъдеща потенциална група на евроскептиците в ЕП, подаде си ръка с Льо Пен, намигнаха си с полските католици от „Право и справедливост“ и открито се потупва с Виктор Орбан по рамото. От другия фронт Геерт Вилдерс в Холандия е винаги насреща да разрита кошера, едоименните му съмишленици от австрийската „Партия на свободата“ едва ли ще разочароват, „Алтернатива за Германия“ на Фрауке Петри също дебне зад завоя. Двете тенденции се следват в Словакия, Швеция, Дания, Румъния, Финландия. Някой прогнози дават до 130 места общо за крайно-десните партии и движения и още над 60 за просто евроскептичните след изборите през май.", "date": "2019.02.14", "title": " Залогът на свадата\t\t\t"}
{"url": "https://trud.bg/%d1%81%d0%be%d1%87%d0%b0%d1%82-%d1%80%d1%83%d1%81%d0%b8%d1%8f-%d1%86%d0%b5%d0%bb%d1%8f%d1%82-%d1%81%d0%b5-%d0%b2-%d0%b5%d0%b2%d1%80%d0%be%d0%bf%d0%b0/", "text": "Актуалните велики са злопаметни и немилосърдни На 21. 09. 2017 г.  , че оръжейната фирма на скандално известния бизнесмен Емилиян Гебрев „ЕМКО“ фигурира в забранителен списък на Държавния департамент на САЩ . Единствената българска фирма, попаднала в забраната заедно с такива от Китай, Русия, Иран, Северна Корея и Судан! Кораб на тази фирма още през 2001г. е арестуван от митническите власти в САЩ. Чичо Сам намръщено гледа Гебрев много преди 28 и 29. 4. 2015 г., когато той, синът му и директор от фирмата попаднали в болница след хранително отравяне. От което въобще не следва, че американски тайни служби са поръсили салата на Гебрев с отрова или са му я сложили в кафеварката. Заедно с тях са вечеряли и техни партньори от чужбина, но не са пострадали. Прокуратурата веднага повдигнала обвинение за убийство, цяла година всестранно разследвала станалото, приложени били всякакви експертизи. Намерен бил токсичен инсектицид, но в безвредни за здравето количества. Година по-късно производството приключило без да бъде разкрит извършител. През октомври 2018 г. след като Лондон стартира случая „Скрипал“ и Гебрев решава да се върже с него и така да подтикне прокуратурата към подновяване на разследването. Напълно разбираемо е да иска да бъде разкрит отровителят, може и към Лондон да е изпратил сигнал. Не става ясно, какви са му основанията да мисли, че са го атакували точно с „Новичок“. Премълчава, че си е поръчал лабораторно изследване във Финландия, казва го едва при разпит. И там са открити само следи от две съдържащи фосфор съединения, не се споменава „Новичок“. Нито „Старичок“ или „Казачок“, нито нещо от забранения списък от конвенцията за бойните отровни вещества. След възобновяването на следствието с материалите са запознати съответните европейски и британски служби, прокуратурата въобще не е бездействала. Изплува обаче някакъв руснак, за който се твърди, че е от руското ГРУ и има псевдоним „Сергей Федотов“. Същият протичал по неприключеното следствие на британските органи като вероятен извършител или помагач при отравянето с „Новичок“ според Лондон на бащата и дъщерята Скрипал. Н. Пр. Ема Хопкинс, посланик на Великобритания у нас се активизира, среща се с премиера Борисов и други наши високопоставени лица, за да дискутира с тях за предполагаема руска намеса при потенциалното отравяне на Емилиян Гебрев. С уговорката, че не може да даде детайли, казаното остава в зоната на предположенията. Информира ги, че всички партньорски европейски служби вземат сериозно под внимание всякакви обвинения и намеса на руски служби в Европа. Така е, в целия ЕС се разгръща кампанията, съобщава го и „Ди Велт“. Службата за вътрешна сигурност на европейската служба за външни връзки в Брюксел предупредила, че там действат 250 китайски и 200 руски разузнавачи. Смешни страшки за герои с опашки. На обиколка в Европа е държавният секретар на САЩ Майкъл Помпео, с намерение „САЩ да изведат страните от Централна и Източна Европа от орбитата на Китай и Русия“. Били изключително уязвими от хищнически инвестиции и политическа намеса. Шефът на военно-морските операции на САЩ Джон Ричардсон тези дни призова Вашингтон да мине в настъпление срещу Китай и Русия, научаваме от „Бизнес инсайдър“. В Атлантическия съвет призовал към „повече агресия“ спрямо Москва и Пекин, към „натиск в няколко региона“ с оглед да ги принудят да реагират и така да се лишат от инициативата. В този контекст се разполага и мероприятието „Скрипал“, към което на наш терен се прави опит за добавяне на случая „Гебрев“. Сочат Русия, но се целят в Европа. Недоверието на европейските елити към САЩ и Великобритания, антиамериканските настроения сред европейците силно безпокоят англосаксонския свят, подтикват го към активно препятстване на тенденциите към излизане от васалитета. А той се поддържа преди всичко чрез примката НАТО. А то има три отдавна известни функции: „Да държи САЩ вътре, Германия долу и Русия – вън“. Европа постепенно се изхлузва от примката, изборите през май вероятно ще ускорят този процес. Тогава единственият начин да се блокира развитието на Русия е „стратегията на анакондата“ с мобилизиране на европейските страни за своите операции срещу общия враг. Това е невъзможно без контрола на Европа в политическо и военно отношение. Т. е. без НАТО. Другата важна задача е да се разруши станалия излишен американски проект ЕС, тъй като е опасен икономически конкурент. Тази линия обаче силно противоречи на главната. От една страна „Строй се, преброй се и напред срещу Русия и Китай!“, от друга „Рушете ЕС и плащайте яко за нашия ядрен чадър!“. Ами ако чуят в отговор: „Не ви щем чадъра, отивайте си!“. Ужас, немислимо развитие за Лондон! Досега европейските елити като предана агентура за влияние стриктно следваха тези указания и налагаха крайно вредната линия на страните в Европа. Неудържимият разпад на либералната лъжедемокрация и провалът на глобалистката форма на световна хегемония окончателно компрометираха ляво-десните партии в ЕС. Идват други и далеч не на всичките са пробутани продажни лидери и национални предатели. След около сто дни ще стане ясна новата политическа конфигурация в Брюксел и кривата на предстоящия завой встрани от антиевропейските акции на ЕНП, ПЕС и либералите. Тенденциите отдавна са прогнозирани в аналитичните централи в колективния Запад, особено в застрашената от тях англо-американска сърцевина. Вижда се пределно ясно както в трагифарса „Брекзит“ в Лондон, така и в яростното ръчкане и хапане на президента Тръмп във Вашингтон. Войната отдавна е главното им средство за излизане от кризисни ситуации, прилагано много пъти през последните три века. Хибридна война, тъй като ядрената е немислима. Чрез свирепото налагане на санкции на десетки държави, на глоби на чужди банки и фирми за милиарди по най-малък повод, а често без такъв, напълно обезсмислят свободната конкуренция. Както се руши целият досегашен световен ред, осигуряващите го световни институции и ключови международни договори! А как иначе да бранят благодатната си хегемония! Пределно ясно е, че тази политика не може да се води дълго, ускорено се губи доверие. Все още в САЩ не е победила линията „Отново да станем велика държава!“, все още може максимално да се натисне педалът на масираните информационните и психологически операции. Мероприятието „Скрипал“ е класика. Зле скроено, с бели конци съшито, затова пък доста здраво благодарение на все още явното превъзходство в световните медии. Преживяхме такъв удар и платихме висока цена покрай случая „Сергей Антонов“ и прилепения към него „Български чадър“. Стрелялият срещу папа Йоан-Павел втори турски терорист Али Агджа минал през България, значи у нас по поръчка на КГБ е подготвен и насочен да действа. Повече от три години манипулативно се вкарваха нови и нови „факти“ и внушения в тази посока дори в хода на процеса срещу България в Рим. Не се доказа нищо, но намеците и внушенията затихваха дълго след съдебното решение. Сега чрез случая „Гебрев“ ни вкарват в голямата информационно-психологическа операция „Скрипал“. Няма ги отдавна КГБ и ГРУ, но именно те имат главната архетипова роля на Мошеника, а Русия – на Злата вещица. Няма я и Държавна сигурност у нас, но точно нея сочи за пречка в разследването на случая „Гебрев“ туземната агентура за влияние. Бивши служители обслужвали Злата вещица и Мошениците е нелепата версия на чуждата агентура. Понеже няма факти и липсва логика, крещят хорово и поединично. Москва предаде съюзниците си, сред най-потърпевшите са именно бившите от ДС, нямат никакви мотиви да помагат на руските служби като прикриват Федотов или „Федотов“ и да пречат на разследването на прокуратурата по „Гебрев“. Федотов или псевдонимът му не са вечеряли, обядвали или пили кафе с потърпевшите през април 2015 г. Руснакът е минавал през България нееднократно, може и да е свързан с руските служби, а може и с други. Нашите отдавна са разрушени непоправимо, затова у нас преспокойно вършеят всякакви чужди тайни служби. Схемата на подобни мероприятия е стара, някъде са я нарекли „Шехерезада“. Хората обичат, мнозина дори се пристрастяват към приказки с незавършен край, по тази причина се пишат многотомни повести и се снимат безкрайни многосерийни филми. Особено на теми свързани с някакви тайни, страхотии и интриги – космически, любовни, окултни, шпионски.Така се заглавичкват лековерните и емоционални хорица, а пътьом им се промиват мозъците според интересите на властимащите поръчители. Има да въртят „Скрипал“, да откриват „новичоци“ и да издирват „Федотов“. Санкциите срещу Русия – също серийни. В хода на кампанията „Строй се, преброй се и се зъби на Русия и Китай!“ ни подритват да харчим пари за оръжия, сега вероятно яко натискат управляващите да се покажат силно уплашени от Лошите и да поискат ядрения чадър на наша територия. За целта БСП при Станишев побърза безплатно да им даде военни бази. Не може то само прибалтийците, Полша и Румъния да искат, а тук да се ослушват! Като съюзник на СССР бяхме обявили САЩ за главен противник, наказват ни и досега. Както преди за лоялността ни към Германия. Утре ще ни погнат по същите причини и по сходни начини от Москва, ако храбро слушкаме настоящия си хегемон. Палачинките винаги се обръщат, актуалните велики са злопаметни и немилосърдни.                              ", "date": "2019.02.14", "title": " Сочат Русия, целят се в Европа\t\t\t"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%b8%d0%ba%d0%bb%d1%8e%d1%87%d0%b8-%d1%81-%d1%80%d0%b0%d0%b7%d1%81%d0%bb%d0%b5/", "text": "Специализираната прокуратура приключи разследването срещу единадесет служители в „Автомобилна администрация“ – Благоевград, обвинени за участие в организирана престъпна група за искане и получаване на подкупи, съобщават от държавното обвинение. Привлечените към наказателна отговорност служители първоначално бяха десетима. След преценка на събраните доказателства, на 31 януари 2019 г. бе обвинен още един. На 13 февруари 2019 г. започна предявяването на прецизираните обвинения. Предстои предявяване и на материалите по досъдебното производство, както и внасяне на обвинителен акт в Специализирания наказателен съд. Десетима от обвинените за участие в групата бяха задържани на 24 април 2018 г. при операция на ГДБОП и Специализираната прокуратура в Благоевград. Разследването установи, че те са искали и приемали подкупи от транспортни фирми в региона, за да не им бъдат съставяни наказателни постановления и налагани глоби до 5000 лв. за допуснати сериозни нарушения. Исканите подкупи са били най-често по 300 евро от фирма. За целта управителите на набелязаните транспортни фирми са били уведомявани, че предстои да им бъде извършена проверка, както и какви документи трябва да представят на инспекторите. Най-често сред предоставяните за проверка документи бил вмъкван плик с поискания подкуп. За да отчетат и дейност, инспекторите налагали на фирмата глоба за дребно нарушение, обикновено от 200 лева. По тази схема участниците в групата получавали и разпределяли помежду си до 1200 евро на ден. По искане на Специализираната прокуратура служителите са отстранени от длъжност след привличането им като обвиняеми. Към момента те са с наложени от Специализирания наказателен съд парични гаранции в различни размери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.14", "title": " Спецпрокуратурата приключи с разследването срещу задържаните служители от ДАИ-Благоевград, 11 са с обвинения за подкупи"}
{"url": "https://trud.bg/%d0%b5%d0%b2%d0%b0-%d0%bc%d0%b0%d0%b9%d0%b4%d0%b5%d0%bb-%d0%b5%d0%bf-%d0%bd%d0%b0%d0%bc%d0%b0%d0%bb%d0%b8-%d1%82%d0%b0%d0%ba%d1%81%d0%b8%d1%82%d0%b5-%d0%b7%d0%b0-%d0%bf%d1%80%d0%b5%d0%b7%d0%b3%d1%80/", "text": "Европейският парламент прие с голямо мнозинство от 532 гласа от 609 гласували регламента, с който намаляваме таксите за презграничните преводи в евро до нивата на таксите за вътрешни преводи. Това съобщи българският евродепутат от ГЕРБ/ЕНП Ева Майдел след приемането от Европейския парламент на Регламента за презграничните плащания. „Днес официално премахнахме един двоен стандарт в ЕС, от който българите бяхме най-ощетени. Това означава, че ако изпращаме или получаваме парична сума към или от друга държава в ЕС, ще плащаме около десет пъти по-ниски такси. До момента банките в България налагаха най-високите такива такси в целия ЕС, които варираха между 30 и 50 лева за превод от 10 евро. След влизането в сила на регламента от 15 декември 2019 г. гражданите и бизнесите ни ще бъдат третирана наравно с тези на страните от Еврозоната, които имат минимални или нулеви такси за преводи на евро“, обясни Ева Майдел, която беше основен докладчик и главен преговарящ по регламента. „Всички, които пътуват и използват банковите си карти за плащане или теглене на пари в други държави от ЕС, ще имат повече информация при какъв курс се обменят парите им и колко са таксите за превалутиране, за да могат да изберат най-изгодната алтернатива. В момента тази информация е много трудно достъпна и често осъзнаваме, че сме платили високи такси, чак когато видим банковото си извлечение“, допълни българският евродепутат.", "date": "2019.02.14", "title": " Ева Майдел: ЕП намали таксите за презграничните преводи в евро"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%bf%d0%be%d0%bf%d1%82%d0%be%d0%b4%d0%be%d1%80%d0%be%d0%b2%d0%b0-%d0%bf%d0%be%d0%bb%d1%83%d1%87%d0%b8-%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8/", "text": "Присъдата на бившия посланик на България в САЩ Елена Поптодорова за кражбата на крем от летището във Варшава е вече в сила. Влязла е в действие вчера, в сряда, съобщава „Монитор“, като се позовава на съдебния репортер от TVNWarszawa Пьотр Махайски. Това сe случи след като Окръжният съд във Варшава отхвърли протеста на прокуратурата и остави в сила наказанието, постановено от първоинстанционния съд през октомври м. г. – условно прекратяване на производството с едногодишен изпитателен срок, опция, предвидена от полския Наказателен кодекс. Елена Поптодорова беше задържана на летише „Фредерик Шопен“ на 27 февруари 2017 при завръщането си във Варшава три дни, след като е установено, че е откраднала скъп крем от безмитния магазин на летището. От материалите, събрани от Районната прокуратура на Варшава – Охота става ясно, че кражбата е извършена на 24 февруари в 10:26. Всички действия на Елена Поптодорова и движението ѝ са проследени с камерите за наблюдение. В 10:09 бившата дипломатка получава бордната си карта в пункта за проверка за сигурност. На снимките, които са приобщени към материалите по делото срещу нея се вижда как елегантно облечена жена с дълго бежово палто и малко синьо куфарче влиза в един от безмитните магазини. Минава покрай рафта с кремовете, след миг се спира, обръща се и отново отива към рафта. Оставя куфара, разтваря полите на палтото с дясната си ръка посяга към тъмна опаковка и я крие под палтото. В 10:27 излиза от магазина. Шест минути по-късно влиза в зоната „Не Шенген“, а в 11:23 отлита с полет LO631 за София. Никъде на снимките, приобщени към делото не се вижда Поптодорова да провежда телефонен разговор. В защитната си теза, вече у нас тя твърдеше, че е била разсеяна и разтревожена след като позвънила майка ѝ. В 17:00 часа е установена кражбата на крема в магазина. Уведомена е полицията, извършителката е идентифицирана още същия ден като Елена Поптодорова, притежателка на български дипломатически паспорт и е установено, че има купен обратен билет до Варшава за 27 февруари. Същия ден около 16 часа при преминаване на граничен контрол на летището Поптодорова е задържана. Кремът е намерен у нея, алуминиевото капаче на крема не е било дори повдигнато, липсвала е само кутията. Българката пожелала споразумение с прокуратурата, но в момента, в който трябваше съдът да го одобри, защитата ѝ представи отказ от споразумение и настоя делото да се гледа по същество. С присъда от 24 октомври 2018 година по дело IV K 465/17 на основание чл. 66 параграф 1 и 2 от НК и члн 67 ал. 1 от НК приемайки, че подсъдимата Елена Поптодорова със своето поведение е извършила състава на престъпление по чл. 278 парараф 1 от НК по следния начин: на 24 февруари 2017 година на терена на намиращ се на летище „Фредерик Шопен“ във Варшава е извършила кражба на крем на стойност 1640 злоти (740 лева към днешна дата). Едновременно с това съдът прекрати условно условно наказателното производство срещу подсъдимата за изпитателен период от 1 година, присъдил е от подсъдимата в полза на Фонда за пострадали от престъпления и за Постнаказателна помощ парична сума в размер на хиляда злоти, а също така е присъдил в полза на Държавния бюджет 170 злоти (77 лв.) за възстановяване на съдебните разноски по делото. Протест срещу условното наказание внесе прокурор Станислав Вешняковски. „Присъдата извън всякакви съмнения е неправилна. И не защото касае бивш дипломат.“ – апелира пред втората инстанция в сряда обвинението. Прокурорът обърна внимание на стойността на откраднатото и поиска делото да бъде върнато за гледане от нов състав на районният съд. В отсъствието на Елена Поптодорова защитникът ѝ Павел Ошик опонира на прокурора с въпроса „Каква е целта на наказателното производство? Трябва да е чиста репресия ли? Или може да бъдат видени и обстоятелства, които са се появили в действията на подсъдимата след извършването на престъплението, както и позитивната криминологична прогноза?“. Адвокатът настояваше за приемане на кражбата като инцидентна, тъй като до този момент подсъдимата никога не била влизала в конфликт със закона. „Това е класически случай, който отговаря на изискванията за условно прекратяване, коментира мотивите за потвърждаване на първоинстанционната присъда съдия Данута Грунвалд. Като смекчаващо обстоятелство беше приет фактът, че „лицето на 60 и няколко години е живяло до този момент безупречно“.                  ", "date": "2019.02.14", "title": " Елена Поптодорова получи условна присъда за кражбата на крем от летището във Варшава"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%ba%d1%80%d0%b0%d1%8f%d1%82-%d0%bd%d0%b0-%d0%b4%d0%be%d0%b3%d0%be%d0%b2%d0%be%d1%80%d0%b0-%d0%b7%d0%b0-%d1%80%d0%b0%d0%ba%d0%b5/", "text": "Възможното прекратяване на договора между Москва и Вашингтон за ракетите със среден обсег в Европа е заплаха за сигурността на континента. Това заяви вицепремиерът и министър на отбраната Красимир Каракачанов пред български журналисти в Брюксел, предаде БТА. „Общото становище е, че в следващите шест месеца трябва да се търси активен диалог с Русия с цел връщането й към спазване на договора“, посочи той. Вицепремиерът участва в заседанието на своите колеги от НАТО. „Имаше най-различни мнения. Това е проблем за сигурността на цяла Европа. Отговорът на въпроса, дали трябва да се страхуваме, е да, трябва“, добави той. Вицепремиерът изрази очакването нашата страна да успее дори предсрочно да постигне целта за отбранителни разходи, равни на два процента от БВП до 2024 година. България миналата година представи план за увеличение на разходите за отбрана и върви по графика. Планът предвижда 2024 г. да стигнем до тези два процента, но смятам, че това ще се случи година или повече по-рано, каза той. Каракачанов отбеляза, че първата двустранна среща на македонския министър на отбраната Радмила Шекеринска в НАТО е била с българската делегация.", "date": "2019.02.14", "title": " Каракачанов: Краят на договора за ракетите е заплаха за Европа\t\t\t"}
{"url": "https://trud.bg/%d0%bc%d1%8a%d0%b6%d1%8a%d1%82-%d0%bd%d0%b0%d0%bf%d0%b0%d0%b4%d0%bd%d0%b0%d0%bb-%d1%81%d1%8a%d1%81-%d1%81%d0%b0%d0%bc%d0%be%d0%b4%d0%b5%d0%bb%d0%bd%d0%b0-%d1%81%d0%b0%d0%b1%d1%8f-%d0%bf%d0%be%d0%bb/", "text": "24-годишният мъж, който нападна полицай със самоделна сабя и го заплаши с убийство, остава за постоянно в ареста. Наложената му по-рано от Районния съд в Сливен най-тежка мярка за неотклонение бе потвърдена от Окръжния съд.  В определението на втората и последна инстанция се посочва, че лицето, въпреки младата си възраст, вече е било осъждано 20 пъти. Инцидентът стана на 19 януари в ромския кв.“Надежда“.  Двама служители от кварталния участък са отишли на адрес по сигнал за междусъседски скандал и побой. При прекратяването на разправията, Н.Д. е оказал съпротива. Заплашил единия полицай, че ще му изтръгне гръкляна и замахнал срещу него със заострен метален предмет, наподобяващ самоделна сабя. Заканил се още „Ще дойда до апартамента ти и ще го запаля“. Направената му проба за наркотици отчела употребата на метаамфетамин. Задържаният оспорил постоянния си арест с мотива, че се грижи за 5-годишно дете. Признал за заплахите, но се зарекъл, че нямал намерение да ги изпълни. Не искал да убива, защото нямал нито нож, нито тъп предмет. Самоделната сабя била  „едно просто желязо“. Вземал наркотици, но ги бил спрял преди два месеца. Поискал да го пуснат под домашен арест, за да се грижи за детето си. Н.Д. нямал сключен брак, бил безработен, към края на 2017 г. излязъл от затвора след последната си, ефективна присъда за кражба, извършена при разрушаване на преграда, при повторност, представляваща немаловажен случай. Съдът е посочил, че деянието му се отличава с дързост, по едно от обвиненията е извършено в условията на опасен рецидив, съществува реална опасност извършителят да се укрие. Подчертава се, че употребата на наркотици е била несъмнено доказана. На тези основания задържаният остава за постоянно в ареста. Определението е окончателно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.14", "title": " Мъжът, нападнал със самоделна сабя полицай, остава в ареста, имал 20 стари присъди"}
{"url": "https://trud.bg/%d1%82%d0%be%d1%82%d0%bd%d1%8a%d0%bc-%d0%bf%d0%b8%d1%88%d0%b5-%d0%b8%d1%81%d1%82%d0%be%d1%80%d0%b8%d1%8f/", "text": "„Тотнъм“ пише история в Шампионската лига. „Шпорите“ пратиха в нокаут „Борусия“ (Дортмунд) с 3:0 в първия осминафинал между двата тима. Воденият от Маурисио Почетино състав стана първият английски отбор от сезон 2010/11, който печели домакинство в елиминационната фаза на турнира срещу немски представител. За последно това стори „Манчестър Юнайтед“ в двубой с „Шалке“ – 4:1. „Тотнъм“ спечели с вихрено второ полувреме. В отсъствието на голмайстора на тима Хари Кейн се разписаха Хеунг-Мин Сон, Ян Вертонген и Фернандо Йоренте. По този начин „Борусия“ за първи път в историята на турнира пусна 3 попадения след почивката. Южнокорейският нападател пък доказа, че е в невероятна форма. Той е участвал пряко в 16 гола в последните 12 срещи, в които е играл – 11 попадения и 5 асистенции. Треньорът Маурисио Почетино похвали Сон, който има 16 гола във всички турнири и неизменно, когато вкара, отборът печели. „Следващият път, когато вкара, директно ще се прибера в съблекалнята, ще си взема душ и ще изчакам мачът да се доиграе – пошегува се Почетино. – Той отново бе фантастичен“.", "date": "2019.02.14", "title": " „Тотнъм“ пише история"}
{"url": "https://trud.bg/%d0%b2%d0%ba%d0%b0%d1%80%d0%b0%d1%85%d0%b0-%d0%b2-%d0%b7%d0%b0%d1%82%d0%b2%d0%be%d1%80%d0%b0-%d0%b1%d0%b0%d1%89%d0%b0-%d1%83%d0%b1%d0%b8%d0%bb-%d0%b8-%d1%85%d0%b2%d1%8a%d1%80%d0%bb%d0%b8%d0%bb-%d0%bd/", "text": "Присъда за жестокото убийството на новородено бебе от собствения му баща в монтанско село влезе в сила с решение на Върховния касационен съд /ВКС/. 34-годишният Васил Ангелов от 2009 г. живеел на съпружески начала със Силвия Ц. в родното му село Долни Цибър, а след това се пренесли в съседното Игнатово. Двамата имали две деца – на 7 и 4 години, но през пролетта на 2015 г. жената разбрала, че отново е бременна. Решили обаче с никого да не споделят този факт, а наедряването на жената обяснявали с бъбречни проблеми. Вечерта на 22 юли 2015 г. Васил се прибрал в къщи и заварил жена му да ражда. Бебето се родило живо, плачело и размахвало ръце и крачета. Бащата изхвърлил пъпната връв, а после изнесъл новороденото момиченце в двора, увил го в дреха и притиснал шията му, докато спряло да се движи. Тогава Васил Ангелов отишъл до външната тоалетна и изхвърлил бебето в нея. Когато се върнал в къщата мъжът заварил жена си почти в безсъзнание. Той я залял с вода, обадил се на тел. 112 и пристигналата линейка я транспортирала в болницата в Лом. При прегледа обаче лекарите установили признаци на скорошно раждане и тъй като жената и мъжът не дали никакви сведения за бебето, информирали полицията. При обиск в дома пазителите на реда открили трупа на детенцето в дворната тоалетна. От направената съдебно-медицинска експертиза станало ясно, че бебето е било родено доносено и жизнеспособно, без аномалии. Васил Ангелов е бил привлечен за обвиняем от Окръжна прокуратура – Монтана и изправен на съд за убийство на новородената си дъщеря. С влязлата вече в сила присъда му е наложено наказание от седемнадесет години „лишаване от свобода“, при първоначален „строг“ режим на изтърпяване. Присъдата е окончателна и не подлежи на обжалване.", "date": "2019.02.14", "title": " Вкараха в затвора баща, убил и хвърлил новородената си дъщеря в тоалетна"}
{"url": "https://trud.bg/%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%bd%d0%be%d0%b2%d0%b0%d1%82%d0%b0-%d0%bf%d0%b5%d1%80%d0%bb%d0%b0/", "text": "„Лудогорец“ представи новата си перла. Това е 20-годишният бразилски талант Дейвид Рибейро. Перспективният халф изкара успешно пробния период в клуба и ръководството финализира трансфера му с бразилския „Санто Андре“. Той е четвъртият нов футболист на „Лудогорец“, привлечен по време на зимната пауза, след Адриан Попа, Пламен Илиев и Серкан Юсеин. „Новите имат качества, трябва само да бъдат спокойни, за да покажат какво могат – каза Антони Здравков, треньор на „орлите“. – През пролетта трябва да покажем по-атрактивен футбол. Това обаче не трябва да е за сметка на победите. Един лидер мисли и за сигурността. При всички положения процесите в „Левски“ и ЦСКА ще мотивират футболисти и публика. Важно е ние как ще изглеждаме. Съперниците няма да ни позволят нещата да приключат рано“. Защитникът Натанаел се очаква да бъде забит на пейката през пролетта. Бразилецът е с изтичащ договор и за сега се дърпа за нов, което със сигурност ще се отрази върху бъдещите му изяви в „Лудогорец“.", "date": "2019.02.14", "title": " „Лудогорец“ представи новата перла"}
{"url": "https://trud.bg/%d0%bd%d0%b0%d0%b4-1300-%d0%bf%d0%b5%d1%88%d0%b5%d1%85%d0%be%d0%b4%d1%86%d0%b8-%d0%b3%d0%bb%d0%be%d0%b1%d0%b5%d0%bd%d0%b8-%d0%b2-%d1%81%d0%be%d1%84%d0%b8%d1%8f-%d0%b7%d0%b0-%d0%bd%d0%b5%d0%bf%d1%80/", "text": "Патрули на „Пътна полиция“ провеждат специализирана операция за спазване на правилата за движение от пешеходците. Над 1300 са глобените в столицата за неправилно пресичане само за около седмица, съобщава  . Според Закона за движение по пътищата, пешеходците трябва да пресичат само на обозначените за целта места, да не прескачат ограничителните пътни съоръжения и да се движат само по тротоара или банкета на пътното платно, ако няма тротоар. Друг акцент в проверките на полицаите са възрастните хора, с които има деца. От тях 25 души са санкционирани. Глобата за неправилно пресичане, която дължат хората, е до 50 лева. Полицаите контролират и дали шофьорите дават предимство на пешеходците на пешеходна пътека. В рамките на операцията са глобени 248 водачи, които не са спазили това правило. МВР се заканва операции като тази да има през всеки месец от годината.", "date": "2019.02.14", "title": " Над 1300 пешеходци глобени в София за неправилно пресичане"}
{"url": "https://trud.bg/%d0%b0%d0%bd%d1%82%d0%b8%d0%bc%d0%b0%d1%84%d0%b8%d0%be%d1%82-%d0%be%d1%82-%d0%b3%d0%b4%d0%b1%d0%be%d0%bf-%d0%b1%d0%b8%d0%bb-%d0%b2-%d1%80%d0%b0%d0%b7%d0%b1%d0%b8%d1%82%d0%b0%d1%82%d0%b0-%d0%b3%d1%80/", "text": "Спецпрокуратурата и МВР задържаха антимафиот от ГДБОП и го обвиниха в участие в престъпната група от четирима служители на столичното 4-то РПУ, арестувани на 23 януари за подкупи. Преди около година антимафиотът бил техен колега в сектор „Икономическа полиция“, но подал молба за преместване. Проверка на „Вътрешна сигурност“ в МВР установила, че бил част от групата, която искала подкупи от собственици на заведения, магазини и автокъщи в „Лозенец“. Той е предупреждавал собственици на магазини за предстоящи проверки, касаещи продажба на фалшиви стоки. „Документирани и доказани са няколко такива случая, разпитани са свидетели, включително и анонимни“, обясни на пресконференция зам.-главният прокурор Иван Гешев. Той каза, че антимафиотът няма обвинения за подкуп, а за участие в престъпната група. Гешев добави и че са събрани доказателства, че търговците са плащали „такса спокойствие“. „Няма твърда тарифа. Сумите са в зависимост от оборота на търговския обект, услугата и автокъщата. Нали не мислите, че има тарифа, която е залепена на входа на районното“, коментира Гешев. „Ще продължим с тази наша борба да си изчистим къщичката. Това са колеги, с които ежедневно работим“, коментира от своя страна главният секретар на МВР Ивайло Иванов. Като лидер на престъпната група в края на януари бе обвинен и задържан шефът на сектор „Икономическа полиция“ в 4-то РПУ Красимир Кръстев, който е в ареста.  ", "date": "2019.02.14", "title": " Антимафиот от ГДБОП бил в разбитата група от 4 РПУ\t\t\t"}
{"url": "https://trud.bg/%d0%b7%d0%b0%d0%b1%d1%80%d0%b0%d0%bd%d0%b0%d1%82%d0%b0-%d0%b7%d0%b0-%d0%be%d0%bf%d0%be%d0%b2%d0%b5%d1%81%d1%82%d1%8f%d0%b2%d0%b0%d0%bd%d0%b5-%d0%bd%d0%b0-%d1%81%d0%be%d1%86%d0%b8%d0%be%d0%bb%d0%be/", "text": "Остава забраната за оповестяване на социологическите проучвания в изборния ден. Това реши Народното събрание, след като разгледа на второ четене текстове от Изборния кодекс. На провелото се до късно през нощта заседание на Правната комисия предложението бе одобрено, но днес тя прие връщането на сега действащия ред за оповестяване на социологическите данни, а парламентът одобри последното решение на комисията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.14", "title": " Забраната за оповестяване на социологическите проучвания в изборния ден остава"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%8f%d0%bb%d0%be%d1%82%d0%be-%d0%bd%d0%b0-%d0%b4%d0%b8%d0%bf%d0%bb%d0%be%d0%bc%d0%b0%d1%82-%d0%b2-%d1%81%d0%b3%d1%80%d0%b0%d0%b4%d0%b0%d1%82%d0%b0/", "text": "Тялото на дипломат е открито в сградата на руското Министерство на външните работи на Смоленско-Сенния площад в Москва, съобщи  . Починалият е 68-годишният Олег Кривов, който се е занимавал с проблемите по спазване на правилата за разпространение на оръжие. По неофициална информация трупът му е намерен в санитарно помещение на 19-ия етаж на сградата. Извиканите на място медици само са констатирали смъртта на дипломата. Подробности не са известни. Тялото на Кривов е транспортирано за аутопсия.  ", "date": "2019.02.14", "title": " Откриха тялото на дипломат в сградата на руското външно министерство"}
{"url": "https://trud.bg/%d0%bc%d0%bd%d0%be%d0%b3%d0%be%d0%b4%d0%b5%d1%82%d0%b5%d0%bd-%d0%b1%d0%b0%d1%89%d0%b0-%d0%b1%d0%b5-%d1%86%d0%b0%d1%80-%d0%bd%d0%b0-%d0%b2%d0%b8%d0%bd%d0%be%d1%82%d0%be-%d0%bd%d0%b0-%d1%82%d1%80%d0%b8/", "text": "Стефан Александров от сливенското с. Глушник отвори вратите на къщата си навръх Трифон Зарезан и посрещна кмета на Сливен Стефан Радев, кмета на селото Дишмитър Петков, приятели и съселяни. Той и съпругата му са родители на три големи дъщери и малък син. На предходния 14 февруари домашното вино на Александров бе отличено като най-добро от тогавашната реколта, за което селото му даде титлата „Цар на виното“. По тази причина производителят бе един от домакините на тържествата по случай празника и посрещна гостите с царска трапеза. По традиция, и тази година имаше конкурс за най-добро домашно вино. Участваха 24 души, с 39 вина. Компетентно жури излъчи победителя Христо Бъчваров. Той бе провъзгласен за новия цар, прие символичното звание и домакинството на следващия 14 февруари. Таченият от земеделските стопани празник започна с тържествен водосвет, отслужен от отец Йордан. Свещеникът, кметът на Сливен, кметът на Глушник и производителите на грозде зарязаха лозята. Присъстваха общински съветници, директори на различни институции, приятели на селото. Отглеждането на лозови насаждения, овошки и зърнени култури са традиционни за земеделието на Сливенска област. По официални данни от 2018 г., в областта има над 56 хил.дка винени лозя, а десертните са 1300 дка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.14", "title": " Многодетен баща бе Цар на виното на Трифон Зарезан"}
{"url": "https://trud.bg/%d0%b7%d0%b0%d1%82%d0%b2%d0%be%d1%80%d0%bd%d0%b8%d1%86%d0%b8-%d0%b8-%d0%bf%d0%b0%d1%80%d1%82%d0%bd%d1%8c%d0%be%d1%80%d0%ba%d0%b8%d1%82%d0%b5-%d0%b8%d0%bc-%d0%b8%d1%81%d0%ba%d0%b0%d1%82-%d1%81%d0%b2/", "text": "15 затворници, мнозинството с доживотни присъди за убийства, и партньорките на трима от тях се изправят пред съда с искане да отмени заповед, според която интимните свиждания се провеждат в присъствието на надзиратели и се следят с камери, съобщава  . Делото е висящо пред Върховния административен съд. Насрочено е за 15 март, за когато затворниците Светломир Нешков, Джок Полфрийман, Станислав Методиев-Сиси, Марио Пеев, Мирослав Събев, Ангел Велков, Енчо Енчев, Митко Харакчиев, Юлиян Зашев, Назъм Азис, Йордан Петров, Здравко Петров, Халил Хасан, Александър Джунджуров, Антонин Влаев и жена му Галина Влаева, както и Валя Петкова, приятелка на Нешков и И.Борова – интимна партньорка на друг, настояват да присъстват. Делото е образувано по жалба на затворниците срещу решение на Административен съд София-град, с което е отказана отмяната на заповедта на бившия шеф на Главна дирекция „Изпълнение на наказанията“ Свилен Цветанов, с която е регламентиран редът за т.нар. удължено свиждане. Затворниците се жалват от заповед на шефа на ГДИН, с която са лишени от уединение при интимните свиждания. Според заповедта т.нар. удължено свиждане е за срок до 4 часа, то е вид поощрителна мярка и в заведенията от закрит тип и поправителните домове се провежда в помещения, при възможност оборудвани със системи за видео-наблюдение и мероприятието протича в присъствието на надзиратели. Според лишените от свобода тези условия нарушават основни техни права и тези на семействата и близките им.      ", "date": "2019.02.14", "title": " Затворници и партньорките им искат свиждания със секс без камери"}
{"url": "https://trud.bg/%d0%b0%d0%b1%d0%b2-%d0%ba%d0%b0%d0%bd%d1%8f%d1%82-%d0%b1%d1%81%d0%bf-%d0%b7%d0%b0-%d1%88%d0%b8%d1%80%d0%be%d0%ba%d0%b0-%d0%bb%d1%8f%d0%b2%d0%b0-%d0%ba%d0%be%d0%b0%d0%bb%d0%b8%d1%86%d0%b8%d1%8f/", "text": "Председателят на АБВ Румен Петков съобщи в Плевен, че партията е изпратила писмено предложение до председателя на НС на БСП Корнелия Нинова за подготовка на широка и солидна лява коалиция. Идеята е тази коалиция да създаде усещане в обществото за реална перспектива, усещане за сила и способност за управление на държавата по друг начин, обясни Петков, съобщиха от пресцентъра на АБВ. Към момента все още няма отговор от „Позитано“. „Доколкото зная заседанието на Висшия съвет на БСП е в неделя. Разбира се, ние не можем да чакаме безкрайно, но ако действително БСП желае отстраняването на ГЕРБ от власт и ликвидирането на този порочен модел на управление, трябва да направи тази решителна крачка“, обясни Румен Петков. Председателят на АБВ каза също, че досега са водени разговори с редица политически и неправителствени организации и при едно позитивно и добре обосновано и мотивирано решение има голям потенциал да се сформира коалиция, която убедително да спечели евроизборите: „Това не е въпрос само на левицата, а национален въпрос. Ако ние искаме да сменим този начин на управление, гражданите трябва да видят алтернатива“. В контекста на предстоящия местен вот, Румен Петков подчерта, че в момента БСП няма нито един кмет на областен център – нещо, което се случва за първи път от създаването на Столетницата.  ", "date": "2019.02.14", "title": " АБВ канят БСП за широка лява коалиция\t\t\t"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%b5-%d0%bf%d1%8a%d1%80%d0%b2%d0%b5%d0%bd%d0%b5%d1%86-%d0%bf%d0%be-%d0%b1%d1%80%d0%be%d0%b9-%d0%bd%d0%b0-%d0%bf%d1%80%d0%b8%d0%b5%d0%bc%d0%bd%d0%b8%d1%82%d0%b5-%d1%81/", "text": "Варненска област е първенец по брой на приемните семейства у нас, съобщиха от общината в морската столица. В проекта „Приеми ме 2015“ са ангажирани 146 професионални приемни семейства, като 15 от настанените при тях деца са с увреждания. За сравнение в област Пловдив приемните семейства са 90, в София – 76, в Бургас – 52. Проектът се реализира от община Варна в партньорство с Агенцията за социално подпомагане на територията на девет общини в региона, съобщиха от дирекция „Социални дейности“. Миналата година 197 подрастващи от региона са ползвали услугата, като 101 от тях са били от Варна. 133 деца са получили съпътстваща помощ, а 56 са били осиновени в България и чужбина. От началото на 2019 г. 31 семейства са подали заявления с желание да станат приемни, като одобрение са получили 24, а други три се обучават. От 1 януари приемните родители получават 10% повече средства месечно – 840 лв. за отглеждане на едно дете, 896 лв. – за две, и 952 лв. – за три. Отделно от бюджета на проекта се отпускат 300 лв., както и добавки за малчуганите с ТЕЛК. Проектът се реализира от 2015 г., като приоритет е настаняването на деца до 3-годишна възраст и на такива с увреждания. Настанените при приемни родители ползват услугите на Центъра за обществена подкрепа, Общностния център за деца и семейства, Центъра за социална рехабилитация и интеграция към фондация „Карин дом“, Дневния център за деца и младежи с умствена изостаналост и Специализираното училище за ученици с нарушено зрение „Проф. д-р Ив. Шишманов“, допълниха от общината.", "date": "2019.02.14", "title": " Варна е първенец по брой на приемните семейства"}
{"url": "https://trud.bg/%d0%bd%d0%b0%d1%82%d0%be-%d1%89%d0%b5-%d0%bf%d1%80%d0%be%d0%b2%d0%b5%d0%b4%d0%b5-%d1%83%d1%87%d0%b5%d0%bd%d0%b8%d0%b5-%d0%b2-%d1%87%d0%b5%d1%80%d0%bd%d0%be-%d0%bc%d0%be%d1%80%d0%b5-%d0%b2-%d0%bf%d0%be/", "text": "Генералният секретар на НАТО Йенс Столтенберг заяви, че след няколко дни Пактът ще проведе военно учение в Черно море, съобщава  . „В момента разглеждаме възможността дали можем да увеличим присъствието си в Черно море. След няколко дни кораби на НАТО ще участват там във военно учение, така че ние значително увеличихме присъствието си по въздух, по вода и по суша в този регион. Всичко това е част от нашата подкрепа за Украйна“, комнтира Столтенберг. Той заяви още, че НАТО ще обяви през пролетта решението за преоценката на ангажиментите си към силите на КФОР в Косово. Отношенията между страната и Пакта се обтегнаха, след като Косово пристъпи към трансформацията на силите си за сигурност в армия. „Изразявал съм по време на срещите си и с президента Тачи, и с премиера Хардинай моето и на съюзниците от НАТО мнение, че това е ненавременно решение. Налагането на високите вносни мита на Сърбия и на Босна и Херцеговина в никакъв случай не спомага за диалога Прищина – Белград, а го прави по-труден и дори го отвежда в погрешната посока. По този въпрос същото мнение бе изказано и от съюзниците на Пакта. САЩ също бяха категорични по този въпрос. Поради всички тези причини ние решихме да разгледаме ангажиментите си към Косово“, добави генералният секретар. На въпрос дали вижда Сърбия като член на НАТО, Столтенберг отговори, че страната трябва да вземе сама решението си дали иска да стане член на Алианса.    ", "date": "2019.02.14", "title": " НАТО ще проведе учение в Черно море в подкрепа на Украйна"}
{"url": "https://trud.bg/%d0%bd%d0%b0%d0%bf-%d0%be%d1%82-1-%d0%b0%d0%bf%d1%80%d0%b8%d0%bb-%d0%bd%d0%b0-%d0%ba%d0%b0%d1%81%d0%be%d0%b2%d0%b8%d1%82%d0%b5-%d0%b1%d0%b5%d0%bb%d0%b5%d0%b6%d0%ba%d0%b8-%d1%89%d0%b5-%d0%b2%d0%b8/", "text": "От 1 април 2019 г. всички касови бележки, които получаваме за заредено гориво на бензиностанциите, ще са по-подробни. Това предвиждат последните промени в Наредба Н-18, припомнят от НАП. Целта е крайният потребител да бъде информиран за това каква част от платената от него сума за закупените течни горива представлява косвени данъци, както и каква е продажната стойност на горивата и стойността на тяхното придобиване от търговеца. Съгласно новите изисквания при продажба/зареждане на течни горива във фискалния бон, издаван на бензиностанциите, ще трябва да е отпечатана на отделни редове по вид гориво и информация за: – размер на ДДС за зареденото гориво – размер на акциза за зареденото гориво – продажна цена на горивото без акциз и без данък върху добавената стойност (нето стойност) – покупна цена на горивото без акциз и без ДДС (покупна стойност) От НАП обръщат внимание, че разликата между крайната продажна цена и покупната му цена не трябва да се възприема като печалба за търговеца, тъй като в този марж се включват и други разходи на съответната бензиностанция за продажбата на горивото – заплати, обучения, сервиз и др. От НАП допълват още, че доработването на фискалните системи на бензиностанциите съгласно последните изисквания в Наредба Н-18 няма да изискват допълнително изпитване, тестване и одобрение от Българския институт по метрология. Допълнителна информация за промените, свързани с отчитането на оборотите може да се получи на телефона на Информационния център на НАП 070018700.", "date": "2019.02.14", "title": " НАП: От 1 април на касовите бележки ще виждаме данъка и акциза на горивото"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%bc%d0%b0%d1%88%d0%b8%d0%bd%d0%bd%d0%be%d1%82%d0%be-%d0%b3%d0%bb%d0%b0%d1%81%d1%83%d0%b2%d0%b0%d0%bd%d0%b5-%d0%b5-%d0%b3%d0%b0%d1%80%d0%b0%d0%bd%d1%86%d0%b8/", "text": "Леви, десни, центристи имаме кауза за обединение и тя е да спрем диктатурата на режима „Борисов“ днес и всяка диктатура на която и да е партия утре. Това каза лидерът на БСП Корнелия Нинова в изказване от парламентарната трибуна по дебатите по промените в Изборния кодекс. „Този текст, който сега ще обсъждаме, е първият от няколко, които касаят машинното гласуване. Припомням, че през 2014 г. беше въведено машинното гласуване в Изборния кодекс. С пътна карта през 2019 г., т.е. сега да имаме напълно осигурено такова във всяка изборна секция в България. Вместо това да се случи, днес сме свидетели на опит това модерно и съвременно постижение на българското изборно законодателство, да бъде редуцирано и отменено. Защо се питаме? След като по уверение от председателя на Бюджетна комисия има пари в бюджета за машини, след като има технически възможности за тях, защо пет години ги няма? Защото управляващите от ГЕРБ искат да ви подменят гласа. Защото машинното гласуване е гаранция за честен вот, а те не искат такъв. Защото ГЕРБ се готвят да фалшифицират изборите през 2019 г. Какъв е начинът да се постигне това? Един един единствен като се наруши законът, приет през 2014 г“, каза още Нинова. Тя посочи, че няколко пъти драстично управляващите са нарушили законите и конституциите на България. Нинова каза още, че управляващите са се отказали да изчистят мъртвите души в списъците, като са отхвърлили предложението на БСП. „Намалиха кворума в комисиите, за да може управляващата коалиция, за да може да си взима сама решенията. Няма да има машинно гласуване, за да купят и променят вота. Няма да имате и преференции“, допълни лидерът на БСП. „Обръщаме се към всеки българин, който иска да бъде свободен. Към всички свободомислещи, леви, десни, центристи. Ние сме различни идеологически, но нека всички се обединим днес, защото днес имаме кауза за обединение и тя е да спрем диктатурата на режима Борисов днес и всяка диктатура на която и да е партия утре“, заяви още Нинова. Ако приемем Изборния кодекс, сезираме Венецианската комисия, Конституцонния съд, настояваме за вето – нека се знае, че се готвят фалшифицирани избори, каза още Нинова. „Ако всичко завърши с приемане на тези поправки, всичко това внасяме във Венецианската комисия. Представяме пред европейските посланици в България, за да се знае как ще се проведат европейски избори“, подчерта лидерът на БСП. По думите й посланиците трябва да знаят какви избори се готвят – фалшифицирани. „Обръщаме се към омбудсмана, която изрази позиция. Г-н президент, наложете вето. Ние от ПГ на БСП ще внесем това в Конституционния съд“, каза още Нинова. ГЕРБ да спрат фалшивите новини, как се борят с тях, като Цветанов пуска най-много, каза още лидерът на БСП. „С подмяната на фактите в политическия живот ще се борим“, каза Нинова и подчерта, че борците срещу фалшивите новини са родили няколко. „Главният борец срещу фалшивите новини го няма, Цветанов, да му го кажа в очите. С какви новини се бориш, като ти ги пускаш най-много“, заяви Нинова. Тя обърна внимание и на аргументите на управляващите, че БСП е назначила ЦИК. „ЦИК е избрана от НС и не е назначена, а е избрана. ГЕРБ имат в ЦИК седем души, БСП имат 6“, подчерта Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.02.14", "title": " Нинова: Машинното гласуване е гаранция за честен вот, а управляващите не искат такъв"}
{"url": "https://trud.bg/%d0%be%d0%b1%d0%bb%d0%b0%d0%b3%d0%b0%d0%bd%d0%b5-%d0%bd%d0%b0-%d1%81%d1%80%d0%b5%d0%b4%d1%81%d1%82%d0%b2%d0%b0-%d0%b7%d0%b0-%d1%84%d0%b5%d1%80%d0%bc%d0%b5%d1%80%d0%b8-%d0%b8-%d0%b4%d0%b8%d0%b2%d0%b8/", "text": "Годишните данъчни декларации за доходите на гражданите се подават от 10 януари до 30 април. Затова в рубриката на „Труд” “Данъчна консултация” представяме позицията на НАП за това облагат ли се обезщетенията и субсидиите, получени от фермери. Допълнително посочваме правилата за облагане на доходи от дивиденти от чужбина. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. I Помощи за животни През 2018 г. възниква огнище на туберкулоза, в следствие на което принудително са заклани кравите на земеделски производител. Поставен е следният въпрос: Полученото обезщетение подлежи ли на деклариране и облагане в годишната данъчна декларация (ГДД) за 2018 г.? Облагаеми доходи По смисъла на чл. 12, ал. 1 от на Закона за данъците върху доходите на физическите лица (ЗДДФЛ), облагаеми по този закон са доходите от всички източници, придобити от данъчно задълженото лице през данъчната година, с изключение на доходите, които са необлагаеми по силата на закон. На основание чл. 11, ал. 1 от ЗДДФЛ, ако не е предвидено друго в този закон, доходът се смята за придобит на датата на: 1. плащането – при плащане в брой;  2. заверяването на сметката на получателя на дохода или получаването на чека – при безналично плащане; 3. получаването на престацията – за непаричен доход. Мерки срещу болестите Условията и редът за обезщетяване на собствениците на животни, включително в случаите при болестта “туберкулоза”, са посочени в Закона за ветеринарномедицинската дейност (ЗВМД), Наредба №84 от 2006 г. за изготвяне на планове за ликвидиране на бруцелозата по говедата, туберкулозата по говедата и ензоотичната левкоза по говедата и Наредбата за условията и реда за разходване на средства за покриване на разходите, свързани с епизоотичните рискове, приета с Постановление № 181 на Министерския съвет от 2006 г. На основание чл. 47, ал. 1 от ЗВМД Българската агенция по безопасност на храните (БАБХ) прилага мерки за профилактика, ограничаване и ликвидиране на някои особено опасни заразни болести, посочени в заповед на министъра на земеделието. Тези мерки се налагат със заповед на изпълнителния директор на БАБХ (които се публикуват на интернет страницата на Българската агенция по безопасност на храните) и включва умъртвяване на животни, забрани за придвижване на хора, животни, суровини и храни от животински произход, фуражни суровини, комбинирани фуражи, фуражни добавки и предмети, чрез които могат да бъдат пренесени заразни причинители (чл. 47, ал. 2 от ЗВМД).  В чл. 140, ал. 1 от ЗВМД е посочено, че Изпълнителният директор на БАБХ или определени от него длъжностни лица разпореждат със заповед: 1. унищожаването на болни, съмнително болни или контактни животни; 2. унищожаването на зародишни продукти, суровини и храни от животински произход, странични животински продукти и продукти, получени от тях, фуражни суровини, фуражни добавки, комбинирани фуражи и инвентар в епизоотичното огнище, които представляват опасност за здравето на хора и животни. Тази заповед се изпълнява след писмено уведомяване на кмета на общината или определено от него лице.  По силата на чл. 141, ал. 1 от ЗВМД собствениците на животни се обезщетяват със средства от бюджета на БАБХ и по чл. 108, ал. 1 за: 1. животни, умрели от болести по чл. 47, ал. 1; 2. животни, умъртвени за поставяне на диагноза; 3. заразени и контактни животни, унищожени с цел ликвидиране на болестите по т. 1; 4. животни, третирани с имунологични ветеринарномедицински препарати срещу болестите по т. 1: а) умрели вследствие на непредвидим риск; б) неотложно заклани преди изтичане на карентния срок; 5. умрели или неотложно заклани животни след налагане на възбрана от БАБХ. Собствениците на зародишни продукти, суровини и храни от животински произход, странични животински продукти и продукти, получени от тях, фуражни суровини, фуражни добавки, комбинирани фуражи и инвентар, унищожени при ликвидиране на болести по ал. 1, т.1, се обезщетяват със средства от бюджета на БАБХ и от държавния бюджет (чл. 141, ал. 2 от ЗВМД). Следователно, подлежат на обезщетяване само собственици на животни, за които са налице някои от посочените обстоятелства. За да им се изплати обезщетение, собствениците в срок до три работни дни от датата на смъртта или унищожаването на животни, зародишни продукти, суровини и храни от животински произход, странични животински продукти и продукти, получени от тях, фуражни суровини, фуражни добавки, комбинирани и медикаментозни фуражи подават заявление до директора на съответната областна дирекция по безопасност на храните (ОДБХ), към което прилагат документите, посочени в чл. 147, ал. 1 от ЗВМД. Въз основа на тези документи директорът на ОДБХ съставя акт за обезщетение и изплаща обезщетението в срок до 30 дни от датата на смъртта или унищожаването или  прекратява процедурата по изплащане на обезщетение с мотивирана заповед (чл.147, ал.5 от ЗВМД). Обезщетения и субсидии Изплатените обезщетения за болестта “туберкулоза” по посочения нормативен ред имат характер на обезщетения за претърпени имуществени вреди и на основание чл. 13, ал. 1, т.13 от ЗДДФЛ представляват необлагаем доход. Този необлагаем доход на основание чл. 52, ал. 1, т.3 не подлежи на деклариране в годишната данъчна декларация по чл. 50 от ЗДДФЛ. Следва да се има предвид, че всяко друго подпомагане, получено от физическите лица под формата на държавни помощи, субсидии и друго подпомагане от европейските фондове и държавния бюджет във връзка с профилактиката, ограничаването и ликвидирането на болестта, което няма характер на обезщетение за имуществени вреди, няма да представлява необлагаем доход и съответно ще подлежи на облагане по съответния ред, предвиден в ЗДДФЛ. II Доходи от дивиденти от чужбина Местно физическо лице е получило дивиденти от източник в чужбина, като при плащането им не е удържан данък. При попълване на годишната данъчна декларация по чл. 50 от ЗДДФЛ в Част IV на Приложение №8 не се формира задължение за данък, което да се пренесе в Част IV от декларацията. Поставен следният въпрос: Защо сумата на данъка в колона 12 на Част IV от Приложение №8 не се натрупва към общото данъчно задължение, което се формира в Част IV на образец 2001? Местно физическо лице е получило дивиденти от източник в чужбина, като при плащането им не е удържан данък. При попълване на годишната данъчна декларация по чл. 50 от ЗДДФЛ в Част IV на Приложение №8 не се формира задължение за данък, което да се пренесе в Част IV от декларацията. Поставен следният въпрос: Защо сумата на данъка в колона 12 на Част IV от Приложение №8 не се натрупва към общото данъчно задължение, което се формира в Част IV на образец 2001? Данъците, с които се облагат доходите на физическите лица, включително едноличните търговци, са регламентирани в разпоредбите на чл. 14 от ЗДДФЛ. В Част IV на образец 2001 от годишната данъчна декларация по чл. 50 от ЗДДФЛ се определя данъкът върху общата годишна данъчна основа, с който на основание чл. 14, ал. 1 от закона се облагат доходите по глава пета, придобити през данъчната година, с изключение на доходите от стопанска дейност като едноличен търговец и на доходите от друга стопанска дейност по чл. 29а от същия закон. Доходите по глава шеста, в т.ч. и облагаемите доходи от дивиденти в полза на местно физическо лице от източник в чужбина, се облагат с окончателен данък, а не с данък върху общата годишна данъчна основа (чл. 14, ал. 3 и чл. 38, ал. 1, т. 2, б. “б” от ЗДДФЛ). На основание чл. 67, ал. 4 от ЗДДФЛ, когато доходът е придобит от местно физическо лице от източник в чужбина, окончателният данък се внася в срок до 30 април на годината, следваща годината на придобиването на дохода, и се декларира в годишната данъчна декларация по чл. 50. В тези случаи размерът на дължимия окончателен данък се определя в Част IV на Приложение №8 от годишната данъчна декларация и не е необходимо да се пренася в Част IV на образец 2001. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.14", "title": " Облагане на средства за фермери и дивиденти от чужбина"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%b5%d1%80%d0%b8%d0%ba-%d1%80%d1%83%d0%b1%d0%b8%d0%bd-%d0%b8%d0%bc%d0%b0-%d0%b4%d0%b0%d0%bd%d0%bd%d0%b8-%d0%b7%d0%b0-%d0%b2%d0%bc%d0%b5/", "text": "Министерството на правосъдието на САЩ е изпратило отново в България свой специалист заради корупцията и върховенството на закона. Има данни за вмешателство в българската политическа система чрез разпространение на фалшиви новини и опит за манипулиране на медийната среда. Това каза американският посланик в София Ерик Рубин в интервю за радио „Свободна Европа“, пише  . “Тези фалшиви новини идват от сайтове на руското правителство. Това е притеснително, защото, както знаем, в днешно време информацията се използва за политически дивиденти. Наблюдаваме това с притеснение, защото, в крайна сметка, може да повлияе на хода на изборите”, подчерта той. България не е търсила помощ от САЩ по повод информацията, че трети агент на руското ГРУ, свързан с отравянето на Сергей и Юлия Скрипал, е бил в страната ни, каза още дипломатът. “Това е преди всичко случай между България и Великобритания и знам, че сътрудничеството върви добре. Разбира се, ние ще помогнем с каквото можем, за да разберем какво се е случило”, коментира Рубин. Според доклад на македонското и черногорското разузнаване агенти на руските служби координират работата си за Балканите от София. Част от усилията им били насочени към разпространение на пропаганда и провокиране на разделение. “Имаме големи притеснения, че Русия се опитва да попречи на прогреса на Западните Балкани и интеграцията им в ЕС. Видяхме обаче присъдата от страна на хората в Черна гора и Македония спрямо руските опити да им попречат да упражнят своя избор и да се присъединят към НАТО. Черна гора вече е член, а Македония е на път”. Ерик Рубин отказа да коментира изказването на българския държавен глава Румен Радев, според когото преговорите за покупка на американските изтребители F-16 ще вкарат страната ни във “финансово приключение”. “България има нужда от самолети. Трябва да се съгласите с това, освен ако не си мислите, че България няма нужда от въздушни сили. F-16 се използва от всеки член на НАТО в региона”, отбеляза Рубин. Скоро започва третата година от мисията на сегашния посланик на САЩ. Преди 11 години американската страна изтегля от България офиса на съветниците по правните въпроси – служители от американското Министерство на правосъдието. Това се случва в навечерието на приемането на страната ни в Европейския съюз. Наскоро, заради проблемите с върховенството на закона и корупцията, в посолството в София отново пристига специалист по въпросите на правосъдието.      ", "date": "2019.02.14", "title": " Посланикът Ерик Рубин: Има данни за вмешателство в българската политическа система чрез фалшиви новини\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d1%82%d1%83%d1%80%d0%b8%d0%b7%d0%bc%d0%b0-%d0%bf%d0%be%d1%81%d0%b5%d1%82%d0%b8-%d1%89%d0%b0%d0%bd%d0%b4%d0%b0-%d0%bd%d0%b0/", "text": "Община Елена представя подобаващо туристическия си потенциал на най-големия тематичен форум у нас – Международната туристическа борса „Ваканция и СПА Експо 2019“, която се откри днес и ще продължи до 16 февруари. Министърът на туризма Николина Ангелкова бе сред първите гости и разгледа подробно щанда, който е с нова визия и показва възможностите за туризъм в Еленския балкан, местните продукти и занаяти, културно-историческото наследство. Министър Ангелкова получи рекламни материали и сподели с представители на общината, че винаги е искала да се запознае отблизо с историята и забележителностите на възрожденския град и тази година е с намерение да посети Елена. Атрактивният щанд на балканската община е уреден отново със сътрудничеството на Местния съвет по туризъм, хотелиери, ресторантьори, местни производители и НЧ „Напредък-1863-Елена“. Посетителите могат да опитат от прочутите еленски специалитети с отлични качества – сирене, кашкавал, еленски бут, филе „Елена“, вино от избата в с. Марян, мед и пчелни продукти. За поредна година се организира томбола с привлекателни награди, осигурени от местни фирми в туристическия бранш и производители. С гравюри върху липа и череша дърворезбарят Милчо Бонев демонстрира един от най-старите занаяти в Еленско. Нова рекламна брошура привлича вниманието на туристите, посетили щанда. В нея са представени исторически и природни забележителности, най-привлекателните пешеходни маршрути, атракции в Еленския балкан и по-важните празници и събития в общината през 2019 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.14", "title": " Министърът на туризма посети щанда на Елена на „Ваканция и Спа Експо 2019“"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b7%d0%b0%d1%81%d1%82%d0%b0%d0%b2%d0%b0%d0%bc%d0%b5-%d0%b7%d0%b0%d0%b4-%d0%b2%d1%81%d1%8f/", "text": "Правителството и екипът на Министерството на туризма застават зад всяка инициатива, представена от бизнеса и общините, която разкрива огромния туристически потенциал на България и специфичните продукти на регионите. Само с общи усилия можем да надградим постигнатите рекордни резултати в сектора през последните три години. Това заяви министърът на туризма Николина Ангелкова при откриване на 36-ата Международна туристическа борса Ваканция&СПА експо в София. Министър Ангелкова припомни, че през 2018 г. за първи път бе премината границата от 9 млн. чуждестранни туристически визити у нас и статистиката отчете над 9,2 млн. такива посещения. За периода януари-ноември 2018 г. приходите от международен туризъм в страната възлизат на 7,2 млрд. лв., което е над 6% ръст спрямо същия период на 2017 г. 2019-а ще бъде динамична година. „Трябва да положим повече усилия, за да продължим тази устойчива тенденция на растеж“, категорична бе министърът. Министър Ангелкова обърна внимание, че само преди дни Министерството на туризма обяви новата си инициатива „Естествено в България – 2019 година на вътрешния туризъм“, която ще насърчи притока на български туристи към все още малко познати забележителности в страната. Проектът ще даде допълнителен шанс да покажем вино и кулинария, културно-историческото ни наследство, възможностите за приключенски и религиозен туризъм, които да надградят основните зимни и летни ваканции. През миналата година близо 3,9 млн. българи са пренощували в местата за настаняване с поне 10 легла. Мога да ви уверя, че ще продължим максимално да улесняваме усилията за надграждане на постигнатите резултати и с промените в Закона за туризма и статута на националните курорти, които са имиджът на отрасъла. Тази година друг важен акцент са и инвестиционните турове, които предвиждаме. Вярвам, че страната ни има огромен потенциал и за развитието на конгресен туризъм – не само в големите центрове, но и в курортите, поясни министър Ангелкова. Тя съобщи, че в края на месец май в Слънчев бряг предстои провеждането на мащабен международен инвестиционен форум с подкрепата на Световния съвет за пътувания и туризъм и участието на големи интернационални брандове. По този начин ще насочим тяхното внимание към нашата страна като дестинация. Работим в посока да намерим механизъм, за да създадем дългосрочна и трайна практика за специализирания туризъм съвместно както с туроператорите, така и с чартърните компании, поясни още министърът на туризма. „Българските щандове ме впечатляват много, тъй като всяка следваща година общините се стараят все повече и повече. Прави впечатление, че непрекъснато се увеличават участниците в изложението, което е радостно, защото това събитие става ключово за насърчаване на туристопотока към страната“, каза министър Ангелкова пред медии. Тя съобщи, че ще бъде стартирана платформа към сайта на министерството, където общините да споделят свои презентации, видеа и така допълнително да се надгражда туристическият продукт.", "date": "2019.02.14", "title": " Министър Ангелкова: Заставаме зад всяка инициатива, която представя специфичните продукти на регионите"}
{"url": "https://trud.bg/%d0%b3%d0%b5%d1%88%d0%b5%d0%b2-%d1%81%d0%ba%d0%be%d1%80%d0%be-%d1%81%d0%bb%d0%b5%d0%b4-%d0%b5%d0%ba%d1%81%d1%82%d1%80%d0%b0%d0%b4%d0%b8%d1%86%d0%b8%d1%8f%d1%82%d0%b0-%d0%bd%d0%b0-%d0%bc%d0%b8%d1%82/", "text": "Разследването срещу Димитър Желязков – Митьо Очите е пред своя край и скоро след екстрадицията му в България ще му бъдат повдигнати окончателни обвинения. Това обяви на брифинг зам.-главният прокурор Иван Гешев. „Спрямо Димитър Желязков – Митьо Очите, ще поискаме мярка за неотклонение „задържане под стража“. Ние сме си свършили работата. Разследването е пред приключване. Събрани са всички необходими доказателства. Предстои предявяване на окончателни обвинения на всички привлечени под отговорност, предстои те и защитниците им да се запознаят с всички материали по делото. Това е процес, който според българското законодателство може да продължи и кратко, и дълго, зависи дали защитниците на обвиняемите са добросъвестни“, обяви Гешев. Зам.-главният прокурор за пореден път обясни, че процедурата екстрадицията се е проточила почти шест месеца заради правилата в турската страна. Митьо Очите ще бъде предаден на родните власти утре на летище „Ататюрк“ в Истанбул. Съгласно предварително обявената информация той ще бъде поет от трима служители от Главна дирекция „Охрана“, които ще го конвоират с редовен полет до София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.14", "title": " Гешев: Скоро след екстрадицията на Митьо Очите ще му бъдат повдигнати окончателни обвинения\t\t\t"}
{"url": "https://trud.bg/%d0%b4%d1%8f%d0%b4%d0%be-%d0%be%d1%82-%d0%bc%d0%be%d0%bd%d1%82%d0%b0%d0%bd%d0%b0-%d1%85%d0%b2%d1%8a%d1%80%d0%bb%d0%b8-%d0%bd%d0%b0-%d0%b0%d0%bb%d0%be-%d0%b0%d0%bf%d0%b0%d1%88%d0%b8-8/", "text": "Пенсионер от Монтана е станал поредна жертва на телефонните измамници. Потърсен от апашите по схемата „помощ за акция на полицията” възрастният мъж хвърлил до кофа за смет торбичка с пачки евро, български банкноти и златни накити. В сряда към 15,07 часа 54-годишен монтански жител подал сигнал в дежурната част на Областната дирекция на МВР, че 73-годишният му чичо Лукан П. е бил излъган и ограбен от телефонни измамници. Пред пристигналите в дома му пазители на реда дядото разказал, че същия ден между 12 и 12,40 часа неизвестен мъж се обадил на домашния му телефон, представил се за служител в полицията и поискал пари за залавяне на банда измамници. Мнимият служител на МВР уговорил стареца да остави торбичка с парите, които имал – 4 000 лв, около 2000 евро, златна монета и златни обици в близост до уличен контейнер срещу жилището му. Малко след като оставил спестяванията и накитите до боклука пенсионерът установил, че те са изчезнали и разбрал, че е жертва на „ало” апашите. Според осведомени измаменият дядо е близък роднина на бивш служител на МВР и дал парите си с убеждението, че помага на колегите на роднината си. По случая е образувано досъдебно производство в Районното управление в Монтана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.14", "title": " Дядо от Монтана хвърли на „ало апаши” 8000 лева и злато"}
{"url": "https://trud.bg/%d1%81%d1%82%d0%b0%d0%bd%d0%b8%d1%88%d0%b5%d0%b2-%d0%b7%d0%b0-%d0%b2%d0%be%d0%b4%d0%b0%d1%87-%d0%bd%d0%b0-%d0%b5%d0%b2%d1%80%d0%be%d0%bb%d0%b8%d1%81%d1%82%d0%b0%d1%82%d0%b0-%d0%b8%d0%b7%d0%b4%d0%b8/", "text": "Повече от половината организации на социалистите в област Монтана са издигнали Сергей Станишев за водач на листата на БСП за евроизборите, съобщи лидерът на соцпартията в Монтана Пламен Младенов. „Имам много номинации в страната. И мисля, че има политическа логика в присъствието ми в следващия европарламент!”, заяви и шефът на Партията на европейските социалисти /ПЕС/, който на Трифон Зарезан гостува в балканското село Георги Дамяново и заряза лозето на местен стопанин. Основен мотив за участието на Станишев в следващия Европейския парламент освен работата, която върши в интерес на България, е и сихронизиране на платформите на социалистите извън европарламента и в него, сподели лдерът на ПЕС. „Трябва да има сихрон в позиците на съвета на премиерите социалисти и на комисиите, защото следващият Европарламент ще бъде по-фрагментиран. А нашата амбиция е да станем основа на едно ляво по-широко прогресивно проевропейско поведение”, заяви той. „Номинацията на Сергей Станишев за водач на листата е по инициатива на хората, без спуснати от горе списъци. На събранията има и други кандидатури, сред които са Корнелия Нинова, Румен Гечев, Петър Курумбашев, Деница Златева и дори Татяна Дончева. Най-масова обаче е подкрепата за Станишев!”, обяви областният соц. лидер Пламен Младенов. БСП обаче е в изолация в семейството на европейските социалисти заради отношението й към Истанбулската конвенция, призна Станишев. „Всички стари социалисти в Европа не разбират този дебат. Казват „От какво се страхувате? Това, за което спорите, го няма там! Имаме проблем с комуникацията. През лятото обаче имаше мисия на партията на европейските социалисти и БСП прие конкретни ангажименти за законодателство срещу насилието над жени. Тези ангажименти се изпълняват се, но има още много какво да бъде направено”, каза Станишев. Според него коментарите, че левицата губи позиции в Европа не отговарят на истината. „Няма еднаква картина навсякъде. Има страни, където левицата е във възход, другаде има тежки проблеми” смята лидерът на ПЕС. Той прогнозира, че след провеждането на парламентарни избори в Дания и Финландия през пролетта в Европа може да има 9 премиери социалисти – с двама повече отсега. „А когато ме избраха за президент на ПЕС имаше само двама социалисти министър председатели. Плочата „ Левицата изчезва!” отдавна се върти, но левицата не изчезва, а отива към евроизборите с много силна амбиция за спасяване на Европа чрез дълбока промяна на статуквото, което се олицетворява от ЕНП и националистите!” подчерта Станишев. Пред журналисти и жители на Георги Дамяново той сподели, че това, което е видял, показва, че хората в Северозапада България продължават да живеят зле и регионът има нужда от национална програма за развитие. „ Има ресурси и в националния бюджет и от Евросъюза. Европарламентът прие решение за следващия период след 2020 г.и България ще разполага с 3 млр. евро повече. Отсега правителството трябва да заложи в преговорите с ЕС специална политика за Северозапада, иначе перспективата е негативна”, предупреди бившият премиер и обвини правителството и управляващата коалиция, че нямат план за бъдещето на страната. „Носят се по течението, запушват скандали, правят кризисен пи ар, но страната няма посока и хората се обезверяват!”, каза той. Посрещнат в Георги Дамяново с духова музика и погача, Станишев положи цветя през паметника на загиналите в Септемврийското въстание през 1923 г. и заряза лозето на местния стопанин Томи Попмарков. „Мога да режа лозе, празнувам и Трифон Зарезан, и празника на любовта. Жена ми ще ми отреже главата, че днес не съм до нея, но колегите тук ще ме извинят!”, пошегува се лидерът на ПЕС.", "date": "2019.02.14", "title": " Станишев за водач на евролистата издигат социалистите в Монтана\t\t\t"}
{"url": "https://trud.bg/%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b0-%d1%83%d1%81%d0%bb%d1%83%d0%b3%d0%b0-%d0%ba%d0%b0%d0%bb%d0%ba%d1%83%d0%bb%d0%b0%d1%82%d0%be%d1%80-%d0%b7%d0%b0-%d0%b4%d0%b0%d0%bd/", "text": "Калкулатор за изчисляване размера на дължимия данък за превозните средства пусна на сайта си общината в Търговище, за да улесни гражданите да пресметнат каква сума трябва да внесат в местната хазна след промяната на данъчните ставки. Новата електронна услуга е безплатна и лесна за ползване, уточняват от администрацията. Калкулаторът е наличен в раздела за е-услуги на сайта на общината. От там пуснаха и упътване как да се ползва, напомняйки, че формулата, по която се формира данъкът за моторните превозни средства, включва годината на производство, мощността в kW и екологичният стандарт на колата. Тези данни се посочват в падащото меню на калкулатора. Необходимата информация за превозното средство пък е записана в неговия талон. Срещу индекс B е годината на първата регистрация, според която се изчислява и възрастта. Мощността на автомобила в kW е посочена срещу индекс P.2. Срещу индекс V.9 е  екологичният стандарт на колата. Ако срещу него липсва информация, собствениците избират от падащото меню „без екологичен стандарт“, разясниха от общината.", "date": "2019.02.14", "title": " Електронна услуга – калкулатор за данъка за колите пусна общината в Търговище"}
{"url": "https://trud.bg/%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d1%81%d1%82%d0%be%d0%bf%d0%b0%d0%bd%d1%81%d0%ba%d0%b0-%d0%b0%d0%ba%d0%b0%d0%b4%d0%b5%d0%bc%d0%b8%d1%8f-%d0%b8-%d0%bf%d1%80%d0%b5%d0%b4/", "text": "Ректорът на Стопанска академия „Димитър А. Ценов” в Свищов доц.Иван Марчевски проведе среща с председателя на Националното представителство на студентските съвети в Република България /НПСС/ – Яна Вангелова. Поводът бе предстоящото заседание на Общото събрание на НПСС, което ще се проведе в периода 15-17 февруари в крайдунавския град, с домакин Студентски съвет при Стопанска академия. Заседанието на Общото събрание на НПСС, в което членуват и представители на Студентски съвет – Свищов, е с проекто-дневен ред от девет точки. Годишни доклади за 2018 г. ще изнесат председателите на НПСС и на Контролния съвет, а членове на Общото събрание ще представят предстоящи инициативи на висшите училища. Предстои да бъдат приети план за дейността и проекто-бюджета на НПСС за 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.14", "title": " Ректорът на Стопанска академия и председателят на Студентските съвети обсъждаха обучението на бъдещите икономисти"}
{"url": "https://trud.bg/%d0%b1%d0%b5%d0%b7-%d0%be%d1%82%d1%81%d1%80%d0%be%d1%87%d0%ba%d0%b0-%d0%b7%d0%b0-%d0%ba%d0%b0%d1%81%d0%be%d0%b2%d0%b8%d1%82%d0%b5-%d0%b0%d0%bf%d0%b0%d1%80%d0%b0%d1%82%d0%b8/", "text": "70% от регистрираните по ДДС фирми вече са сменили устройствата си 400 онлайн магазина са се регистрирали  Няма да има отсрочка за новите изисквания за касовите апарати, обявиха от Националната агенция за приходите. Но последната дума е на финансовия министър Владислав Горанов, който до другия петък ще получи отчет от агенцията за готовността на бизнеса. “Провели сме над 80 срещи с бизнеса, както и с производители на софтуер”, заяви шефът на дирекция Комуникации в НАП Росен Бъчваров. Около 70% от регистрираните по ДДС фирми, които трябва да сменят само касовите си апарати, са го направили до момента, каза Росен Бъчваров. “Около 30 хил. устройва и 500 фискални принтери вече са сменени”, обяви той. Забавянето на бизнеса идва от смяната на софтуера, като до сега само 23 софтуера за управление на продажбите са декларирани в агенцията, още 16 са в процес на регистрация. Смяната на касовите апарати и въвеждането на софтуера е в крак с новите изисквания и е нужно, за да може НАП от 1 април да получава отчет за продажбите на търговците на всеки 5 минути. “Oт 185 хил. фискални устройства на регистрираните по ДДС компании в България към 31 декември 2018 г. около 5% са сезонно зависими. Реалният брой, за който се налага доработване или смяна, е 170 хил.”, каза Росен Бъчваров. В съответствие с новата наредба са издадени около 6,1 млн. касови бележки. Общата стойност на продажбите, чрез новите касови апарати от началото на годината е 170 млн. лв., пресметнаха данъчните. Около 40% от регистрираните по ДДС фирми приемат само безкешови плащания и наредбата не ги засяга, уточниха от НАП. За целта се подготвя и въвеждането на електронна касова бележка. Относно изискването на електронните магазини да декларират собствеността си към НАП, до момента 400 търговци вече са го направили. “Хазната губи 166 млн. лв. годишно само от онлайн търговията”, каза Росен Бъчваров. По думите му НАП не знае точния брой на онлайн магазините и не може да прогнозира колко електронни магазини ще се регистрират.", "date": "2019.02.14", "title": " Без отсрочка за касовите апарати\t\t\t"}
{"url": "https://trud.bg/%d0%b1%d0%b0%d1%89%d0%b0-%d0%bd%d0%b0-%d0%b1%d0%be%d0%bb%d0%bd%d0%be-%d0%bc%d0%be%d0%bc%d0%b8%d1%87%d0%b5-%d0%be%d1%81%d1%8a%d0%b4%d0%b8-%d1%84%d0%be%d0%bd%d0%b4%d0%b0-%d0%b7%d0%b0-%d0%bb%d0%b5%d1%87/", "text": "Баща от Пловдив успя да осъди фонда за лечение на деца. Институцията ще трябва да заплати операцията и лечението на дъщеря му в Истанбул, въпреки че по-рано получил отказ от тях. Общата стойност на обезщетението, което ще платят от Фонда, е 24 000 евро. Решението е на Административния съд в Пловдив, съобщава в.  . Детето било с диагноза детска церебрална парализа – двойна хемипареза, симптоматична епилепсия и микроцефалия. Тъй като лечението в България не било достатъчно ефективно, бащата се насочил към болница „Аджъбадем“ в град Истанбул. През март 2016 г. родителят подал молба за организационно и финансово подпомагане до Фонда за лечение на деца, но получил отказ. Въпреки това през октомври 2016 г. той превел сумата от 24 000 евро на турската болница за лечението на момиченцето. Същевременно мъжът оспорил по съдебен ред решението на Фонда. Отказът бил признат за незаконен от административния съд на град София, а впоследствие и от ВАС. След решението на върховните магистрати бащата завел дело в пловдивския административен съд срещу Фонда за лечение на деца за вреди по Закона за отговорността на държавата и общините. Той поискал да му бъдат възстановени всички средства, които превел за лечението, плюс лихвата и адвокатското възнаграждение. Искането му е уважено от магистратите във вторник. Така Фондът ще трябва да заплати сумата по лечението и рехабилитацията на момичето, както и 2610 лева разноски по делото. Решението подлежи на обжалване пред ВАС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.14", "title": " Баща на болно момиче осъди Фонда за лечение на деца"}
{"url": "https://trud.bg/%d0%b8%d0%bd%d0%b2%d0%b5%d1%81%d1%82%d0%b1%d0%b0%d0%bd%d0%ba-%d0%b7%d0%b0-%d0%b2%d0%b5%d0%bd%d0%b5%d1%86%d1%83%d0%b5%d0%bb%d1%81%d0%ba%d0%b8%d1%82%d0%b5-%d0%bf%d0%b0%d1%80%d0%b8-%d1%81%d1%80/", "text": "Инвестбанк АД няма и не е имала кореспондентски отношения с венецуелски банки. Това се заявява в позиция, публикувана на сайта на банката по   с мащабните парични преводи от венецуелската петролна компания по сметка за български гражданин. За тях стана ясно вчера след среща на американския посланик Ерик Рубин с премиера Борисов, главния прокурор и шефа на ДАНС. „Средствата по доверителната адвокатска сметка са постъпили у нас законно при изпълнение на всички регулаторни изисквания по Валутния закон, Закон за мерките срещу изпирането на пари (ЗМИП), Закона за адвокатурата и спазване на международните санкции, както на ЕС, така и на OFAC. Специализираното звено в банката извършва постоянен контрол за съответствие на платежните операции на всички наши клиенти на територията на Република България и чужбина“, уверяват от Инвестбанк. Инвестбанк АД има разкрити кореспондентски сметки в многоуважавани международни банкови институции, през които се извършват разплащанията във валута за всички наши клиенти, гласи съобщението. Входящите и изходящи преводи по доверителната сметка са обработвани от различни банки от ЕС и САЩ включително, без да има затруднения при тяхното изпълнение. Банките кореспонденти също извършват задължителна проверка по отношение на мерките срещу изпирането на пари и спазването на въведени международни санкции, както по отношение на държави, така и по отношение на лица от международни санкционни и забранителни списъци. Преди средствата да постъпят в Инвестбанк АД, те са преминали през минимум две банки кореспонденти, тъй като ние нямаме преки кореспондентски отношения с венецуелски банки, посочват от българската банка. Извършените входящи и изходящи трансфери са свързани основно с доставка на хранителни стоки за Венецуела, за които включително имаме представени товарителници. Не са налични санкционни трансакции, свързани с Държавната петролна компания на Венецуела (PDVSA – Petróleos de Venezuela, S.A.), каквито твърдения се появиха в медийни публикации и изяви, уточняват още от Инвестбанк.          ", "date": "2019.02.14", "title": " „Инвестбанк“ за венецуелските пари: Средствата по доверителната адвокатска сметка са постъпили законно\t\t\t"}
{"url": "https://trud.bg/%d0%ba%d0%bc%d0%b5%d1%82%d1%81%d0%ba%d0%b8%d1%8f%d1%82-%d0%b5%d0%ba%d0%b8%d0%bf-%d0%bd%d0%b0-%d1%88%d1%83%d0%bc%d0%b5%d0%bd-%d1%83%d1%87%d0%b0%d1%81%d1%82%d0%b2%d0%b0-%d0%b2-%d1%80%d0%b8%d1%82%d1%83/", "text": "Кметът на Шумен Любомир Христов и заместниците му по строителство Боян Тодоров и по образование Найден Косев участваха в ритуално зарязване на лозя навръх празника Трифон Зарезан. Те гостуваха на лозовия масив на най-големия производител в района и собственик на винарна изба в Шумен Цанко Станчев. Ритуалът стартира с водосвет за здраве и берекет, отслужен от отец Димитър. „На винопроизводителите в Шуменско пожелавам да е богата реколтата им и да напълнят буретата, а на всички, които празнуват днес – много здраве и благоденствие“, пожела кметът Любомир Христов.  Според производителят Станчев българските вина са все по-качествени, защото конкуренцията е много сериозна:„360 са избите в страната, които произвеждат вина основно за българския пазар. Българското вино е скъпо за чуждите пазари, затова то е с по-висока себестойност“. Шуменският регион е известен с белите си вина Шардоне, Мускат отонел, Совиньон блан, Немски ризлинг, както и с червените Каберне совиньон и Мерло. Най-големите лозови масиви за винопроизводство в областта са в общините Шумен, Нови пазар, Велики Преслав и Каспичан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.14", "title": " Кметският екип на Шумен участва в ритуала по зарязване"}
{"url": "https://trud.bg/%d0%be%d1%89%d0%b5-12-%d0%b4%d0%b5%d1%86%d0%b0-%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4%d1%81%d0%ba%d0%be-%d1%81%d0%b0-%d0%bf%d0%be%d0%ba%d0%b0%d0%b7%d0%b0%d0%bb%d0%b8/", "text": "Общо 17 лица са с клинична картина на морбили. Днес следобед РЗИ-Благоевград докладва в МЗ за установени 12 контактни лица – деца между 5-месечна и 9-годишна възраст, чиято клинична картина съответства на заболяването, съобщи на брифинг д-р Радосвета Филипова, държавен експерт в дирекция „Здравен контрол“ в МЗ. До момента имаше информация за петима болни – жена от София и 4 деца в Гоце Делчев. По-рано от здравното министерство  , че са издирени общо 145 лица, които са били в контакт с болните. 21 от тях са показали симптоми на заболяването. „Лабораторните резултати на тези 12 пациенти се очаква да бъдат готови утре в късния следобед, но и на този етап медицинските специалисти са на мнение, че става въпрос за морбили“, информира на брифинг д-р Радосвета Филипова, държавен експерт в дирекция „Здравен контрол“ в МЗ. Министерството на здравеопазването разпореди на директора на РЗИ-Благоевград предприемането на незабавни мерки за ограничаване разпространението на заболяването и предотвратяване възникването на нови случаи, в т.ч. и затваряне на детското отделение на МБАЛ-Разлог, където е осъществен контактът. На всички регионални здравни инспекции в страната е разпоредено чрез общопрактикуващите лекари да бъдат издирени и установени всички лица от 13-месечна до 18-годишна възраст без данни за имунизация и с пропуск в имунизационната схема и незабавното им обхващане с една доза ваксина срещу морбили, паротит и рубеола. Припомняме, че съгласно Имунизационния календар на Република България на децата безплатно се поставят задължителна профилактична имунизация с комбинирана ваксина срещу морбили, паротит и рубеола от тринадесетия месец (след навършване на 13-месечна възраст) и реимунизация срещу морбили, паротит, рубеола на 12-годишна възраст. Всички лекари на територията на страната следва да подходят с особено внимание към пациенти със съмнение за морбили, съветват от ведомството. Министерството на здравеопазването е осигурило достатъчни количества ваксина срещу морбили, паротит и рубеола и се обръща към родителите с апел при установен пропуск в имунизационния статус на детето си, сами да потърсят общопрактикуващия си лекар. Д-р Филипова уточни, че към момента не говорим за епидемия, а за епидемичен взрив.", "date": "2019.02.14", "title": " Още 12 деца в Благоевградско са показали симптоми на морбили\t\t\t"}
{"url": "https://trud.bg/%d0%b0%d0%bd%d0%b3%d0%bb%d0%b8%d0%b9%d1%81%d0%ba%d0%b8-%d0%b1%d0%b8%d1%87-%d0%b7%d0%b0-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b2-%d0%b5%d0%b2%d1%80%d0%be%d0%bf%d0%b0/", "text": "Жребият за осминафиналите на Шампионската лига нареди – трите германски отбора трябва да играят с англичани. И това като че ли е най-големият кошмар на Бундеслигата. Започна на „Уембли“. Лидерът в немския футбол „Борусия“ (Дортмунд) катастрофира звучно с 0:3 срещу „Тотнъм“. Другата седмица е голямото дерби „Ливърпул“ – „Байерн“, както изглеждащият протоколен дуел „Манчестър Сити“ – „Шалке“.  Вечният дуел Англия – Германия в евротурнирите съвсем се накланя в полза на Албиона. Балансът е доста шокиращ. От 235 мача между отбори от двете враждуващи футболни нации от първия сезон на евротурнирите – 1955/1956 г., тимовете от Бундеслигата са загубили 115 пъти. Английските поражения са 71, а равенствата – 49. В тази статистика са включени всички мачове в Шампионската лига/КЕШ, Лига Европа/Купа на УЕФА, както вече несъществуващите турнири КНК и „Интертото“.  Висшата лига спечели последните седем дуела срещу Бундеслигата. През този сезон „Манчестър Сити“ вече триумфира два пъти срещу „Хофенхайм“ в груповата фаза. А в плейофите на миналия също и в двата двубоя „Ливърпул“ победи отново „Хофенхайм“.  „Тотнъм“ се превръща в кошмар за „Борусия“. „Шпорите“ сразиха съперника от Дортмунд в груповата фаза на миналия сезон с 3:1 и 2:1. Бундеслигата е претърпяла и по-тежки загуби в последните години. През сезон 2014/2015 г. „Челси“ отнесе „Шалке“ с 5:0, а година по-рано „Байер“ получи същия шамар у дома от „Манчестър Юнайтед“, гарниран с още едно 2:4. В груповата фаза на Лига Европа „Евертън“ два пъти надигра „Волфсбург“ – 4:1 и 2:0.  Логично най-добрият германски баланс срещу англичани има „Байерн“. През сезони 2012/2013 г., 2013/2014 г., 2015/2016 г. и 2016/2017 г. баварците отстраниха пет английски съперника.  Албиона води на Бундеслигата и по трофеи в евротурнирите. Английските отбори са триумфирали 33 път, а германските – 19. В директни мачове за купи отново британците водят – осем триумфа от 11 сблъсъка. Между тях са и две болезнени загуби на „Байерн“ – с дузпи от „Челси“ в Мюнхен през 2012-а и с 1:2 от „Манчестър „Юнайтед в Барселона през 1999-а. Единственият финал за Купата на УЕФА между англичани и германци бе между „Ливърпул“ и „Борусия“ (Мьонхенгладбах) през 1973 година. Тогава общият резултат бе 3:2 за „червените“.  Само „Байерн“ и „Борусия“ (Дортмунд) са побеждавали англичани на финали. Баварците го сториха срещу „Лийдс“ за КЕШ през 1975-а с 2:0. След това сразиха с дузпи „Челси“ за суперкупата на Европа през 2013-а.  „Борусия“ надигра „Ливърпул“ с 2:1 в мача за трофея КНК с 2:1 през 1966 година. Това бе и първата германска еврокупа.", "date": "2019.02.14", "title": " Английски бич за Германия в Европа"}
{"url": "https://trud.bg/%d0%b4%d0%b2%d0%be%d1%80%d1%8a%d1%82-%d0%bd%d0%b0-%d0%ba%d0%b8%d1%80%d0%b8%d0%bb%d0%b8%d1%86%d0%b0%d1%82%d0%b0-%d1%87%d0%b5%d1%81%d1%82%d0%b2%d0%b0-1150-%d0%b3-%d0%be%d1%82-%d1%83%d1%81%d0%bf%d0%b5/", "text": "Успението на Свети Кирил Славянобългарски бе чествано тържествено в културно-историческия комплекс Двор на кирилицата в първопрестолна Плиска. Навръх 14 февруари почитта към Покровителят на Европа събра стотици. Началото бе дадено с тържествено освещаване на паметника на Св.Св. Кирил и Методий от отец Андрей. Музикални изпълнения и рецитал по случай празника огласиха святото място. Проф.Анчо Калоянов изнесе родолюбива беседа на тема „България – родината на кирилицата”, а гостите с удоволствие изслушаха интригуващите факти за първопрестолна Плиска, за Св.Цар Борис I Покръстител Български и огромната му ролята за създаването, налагането и разпространението на свещената азбука. Пред паметника на светите братя бяха поднесени венци и цветя от Двора на кирилицата, от името на Корнелия Нинова, от ръководителя на Руския културен център Наталия Китенко, от зам. кметът на Община Горна Оряховица, на Община Каспичан Милнена Недева, от вицеконсула на Генералното консулство на Руската Федерация във Варна Александра Дергачева, от Асоциация на българите по света. Сред гостите на събитието бяха народният представител Иван Иванов, посланикът на Беларус Александър Лукашевич, кметовете на Плиска Тонка Начева, на Нови пазар Ивайло Камаджиев, областният управител на Търговище Митко Стайков, зам.губернаторът на Шумен Ширин Вели, зам.кмет на Горна Оряховица Йорданка Кушева. По повод тържествата музеят на българската азбука получи поздравителни адреси от президента Румен Радев, посланикът на Казахстан Темиратай Избастин, генералният консул на Русия в Русе Андрей Громов, генералният консул на Италия у нас Антонио Таркуинио.", "date": "2019.02.14", "title": " Дворът на кирилицата чества 1150 г. от успението на Св. Кирил"}
{"url": "https://trud.bg/%d0%b1%d1%80%d0%b0%d0%b7%d0%b8%d0%bb%d0%b8%d1%8f-%d0%b8%d1%81%d0%ba%d0%b0-%d0%b4%d0%b0-%d0%b2%d1%8a%d0%b7%d1%80%d0%be%d0%b4%d0%b8-%d0%b2%d1%80%d1%8a%d0%b7%d0%ba%d0%b8%d1%82%d0%b5-%d1%81%d0%b8-%d1%81/", "text": "“Бразилия би искала да възроди връзките си с Европа, включително и с България”. С тези думи се обърна министърът на външните работи на Бразилия, Ернесто Араужо, към своя български колега Екатерина Захариева. Двамата разговаряха във Варшава в рамките на Конференцията за насърчаване и изграждане на мира и сигурността в Близкия изток, съобщават от МВнР. “Хилядите българи в Бразилия, концентрирани основно в Сао Паоло, могат да бъдат мост между нашите две страни”, изтъкна Захариева и заяви, че България е пример за място на етническо и религиозно мирно съвместно съжителство, каквото е и посланието на Варшавската конференция. Араужо и Захариева обмениха идеи от опита на двете страни в устойчивото земеделие, развитието на туризма и опазването на околната среда. Обсъдиха и редица въпроси от международния дневен ред, сред които и кризата във Венецуела. Българският първи дипломат представи кандидатурата на страната ни за членство в Организацията за икономическо сътрудничество и развитие и двамата министри се договориха да си обменят опит в предприсъединителния процес. Захариева покани Араужо на посещение в България, който прие. Двамата се договориха да работят за подписване на спогодба за трансфер на осъдени лица и за споразумения за разрешаване на членовете на семействата на дипломати да работят в приемащата страна. България и Бразилия установяват консулски отношения през 1922 г., а през 1934 г. и дипломатически отношения. От 1961 г. имаме дипломатически представителства. Бразилия традиционно заема първо място в търговията на България с държавите от Латинска Америка и Карибския басейн, но през последните няколко години се наблюдава тенденция към спад в обема на двустранния стокообмен – 49,00 млн. щатски долара за 2017 г.", "date": "2019.02.14", "title": " Бразилия иска да възроди връзките си с България"}
{"url": "https://trud.bg/%d0%b6%d0%b8%d0%b2%d0%b5%d0%b5%d0%bc-%d1%81-520-%d0%bb%d0%b2-%d0%bd%d0%b0-%d0%bc%d0%b5%d1%81%d0%b5%d1%86/", "text": "Заплатите формират над 55% от семейния бюджет Взимат с 80% повече кредити Българинът живее с около 520 лв. на месец, сочат данните на НСИ за последното тримесечие на 2018 г. Сумата е доста малка като се има предвид, че средната заплата за страната нарасна до 1205 лв. Но доходите се разделят на всички членове на домакинството. Затова, ако в семейството има безработен, пенсионер или дете, доходите на човек падат значително, дори някой от родителите да взима висока заплата. За година доходите са нараснали със 7,5%. Това се дължи както на повишаването на заплатите и пенсиите, така и на взиманите от домакинствата заеми, с които подпомагат семейния си бюджет. Доходите от заплати са нараснали с 10% за година и вече формират над 55% от семейния бюджет. Доходите от пенсии също се увеличават с бързи темпове – с 13,5%, като те вече осигуряват 27,7% от парите в семействата. Но много по-бързо се увеличават взиманите от домакинствата кредити. През третото тримесечие на 2018 г. всяко домакинство е взело средно по 58 лв. на заем, което е увеличение с близо 80% спрямо същия период на предходната година. Любопитно е обаче, че сериозно намаляват парите в семейния бюджет от собственост (-41%), както и доходите извън работната заплата (-16,7%), където влизат различни извънредно получени суми. Малко над 30% от разходите на домакинствата отиват за храна, а още 4,2% за алкохол и цигари, сочат данните на НСИ. Разходите за прехрана на семействата, както и за спиртни напитки и цигари са се увеличили с над 5%. На второ място с дял от 17,8% са разходите за наем и плащане на сметки за ток, вода и парно. Любопитно е, че с вдигането на доходите разходите на семействата са свободно време, култура и образование нарастват много бързо – с близо 30%. Въпреки това обаче разходите за забавления и образование остават по-ниски от сметките за мобилни телефони на членовете на семейството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.14", "title": " Живеем с 520  лв. на месец\t\t\t"}
{"url": "https://trud.bg/%d0%bc%d0%be%d1%81%d0%ba%d0%b2%d0%b0-%d0%b2%d1%8a%d0%b2-%d0%b2%d0%b5%d0%bd%d0%b5%d1%86%d1%83%d0%b5%d0%bb%d0%b0-%d1%81%d0%b5-%d0%b3%d0%be%d1%82%d0%b2%d0%b8-%d0%bf%d1%80%d0%be%d0%b2%d0%be%d0%ba%d0%b0/", "text": "Под прикритието на хуманитарен конвой се подготвяла подривна операция Във Венецуела се подготвят провокации с жертви, които да оправдаят силови действия отвън. Това заяви говорителката на външното министерство на Русия Мария Захарова, цитирана от ТАСС. Според нея „под прикритието на хуманитарен конвой“ в страната се подготвя подривна операция, която да предизвика външна намеса, което е и „червената линия за страните от Латинска Америка и, общо взето, за  цялата международна общност, която се смята за цивилизована“. Без да уточнява върху какво се основава информацията й или кой конкретно подготвя провокацията, Захарова отправи призив към света да не се предприемат постъпки, както и да не се правят изявления, които биха могли да доведат до допълнителна ескалация на напрежението във Венецуела. Същевременно властите в Куба обвиниха САЩ, че тайно концентрират подразделения от специалните части на военноморските сили в стратегически бази в Карибско море, сред които Пуерто Рико и Доминиканската република. Според Хавана става въпрос за предварителни маневри преди възможна военна интервенция във Венецуела.  ", "date": "2019.02.14", "title": " Москва: Във Венецуела се готви провокация\t\t\t"}
{"url": "https://trud.bg/%d1%81%d0%b2%d0%b5%d1%82%d0%be%d1%84%d0%b0%d1%80%d0%b5%d0%bd-%d1%81%d0%b8%d0%b3%d0%bd%d0%b0%d0%bb-%d0%bb%d1%8e%d0%b1%d0%be%d0%b2-%d1%81%d0%bd%d0%b8%d0%bc%d0%ba%d0%b8/", "text": "Червеният сигнал на няколко пешеходни светофари в столицата светеше във формата на сърце. Така за трета поредна година Столична община допринася за романтичната атмосфера в деня на влюбените, 14-и февруари. На днешната дата някои деноминации от Западното християнство отбелязват Деня на Св. Валентин. Известни са поне трима ранни християнски мъченици с това име. Най-популярната легенда е за римския свещеник от 3-ти век, който нелегално бракосъчетавал войници, на които не било позволено да се женят. Според някои историци, император Клавдий II издал такава заповед с цел да увеличи армията си, вярвайки, че женените мъже не са добри войници. Валентинките също идват от вярванията за римския Свети Валентин. Твърди се, че той подарявал сърца изрязани от пергамент на бракосъчетаните двойки и преследваните от Римската империя християни. Сърцата им напомняли за дадените клетви и за Божията любов. Най-ранните извори за свързването на 14-и февруари с празника на любовта са от края на 14-и век. През 1382 известният английски поет Джефри Чосър написва стих, в който описва как на деня на Свети Валентин птичките идвали да си изберат партньор. Все пак, не е ясно дали той е имал предвид римския светец или някои от другите, които се почитат по-късно през годината. Празникът е премахнат от календара на Римокатолическата църква през 1969 година поради неясното житие на светеца. „Свети Валентин“ става предимно светски и комерсиален празник с нарастваща популярност извън англосаксонския свят от края на 20-и век насам. Българската православната църква почита Свети свещеномъченик Валентин, римски презвитер, на 6 юли. А на днешния, 14-и февруари, честваме Успение на Св. Константин-Кирил Философ.", "date": "2019.02.14", "title": " Светофарен сигнал: Любов (СНИМКИ)"}
{"url": "https://trud.bg/%d1%84%d0%b8%d0%bd%d0%b0%d0%bd%d1%81%d0%b8%d1%81%d1%82%d1%8a%d1%82-%d0%b5%d0%bc%d0%b8%d0%bb-%d1%85%d1%8a%d1%80%d1%81%d0%b5%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-3/", "text": "Инвестбанк няма и не е имала кореспондентски отношения с венецуелски банки, обявиха от банката във връзка с медийни публикации по повод превод на пари от Венецуела. Средствата по доверителната адвокатска сметка са постъпили законно при изпълнение на всички регулаторни изисквания, посочват от банката. Инвестбанк АД има разкрити кореспондентски сметки в многоуважавани международни банкови институции, през които се извършват разплащанията във валута. Входящите и изходящи преводи по доверителната сметка са обработвани от банки от ЕС и САЩ, без да има затруднения при тяхното изпълнение. Банките кореспонденти също извършват задължителна проверка по отношение на мерките срещу изпирането на пари. Преди средствата да постъпят в Инвестбанк АД, те са преминали през поне две банки кореспонденти, тъй като ние нямаме преки кореспондентски отношения с венецуелски банки, посочват от банката. Извършените трансфери са свързани основно с доставка на храни за Венецуела, за които има товарителници. За да даде разяснения за начина на осъществяване на валутните преводи в международната търговия се обърнахме с въпроси към финансиста Емил Хърсев. – Според Вас има ли нарушение от страна на българската банка, през която се говори, че са минали пари от Венецуела?  – Аз мисля, че няма. Ако има някакво нарушение, то ще е на някой колега, който нещо е нарушил, но не знам какво. Не мога да го изключа, но според мен, познавайки банковата технология, е абсолютно изключено банката да не е обявила тези трансфери по надлежния ред. Суми над 30 хил. лв. се обявяват задължително. Има невежи хора, които твърдят, че това се отнася за суми над 10 хил. лв., но това е в случай на сделки в брой. Но така или иначе сумата е многократно по-голяма. Така че дори още преди да се открие сметката предполагам, че са направили абсолютно всички изисквани проверки, уведомления и т.н. – Какви са ангажиментите на банката в случая? Тя само да предаде информацията за превода на ДАНС ли трябва?  – Не само, стига да има основание и да установи например престъпление, извършено със съответните средства, или например изпиране на пари, ако произхождат от престъпна дейност или са обект на такава. Много са хипотезите. Но според мен всички български банки абсолютно стриктно следват и съблюдават тези изисквания на закона. При най-малкото съмнение се съобщава на финансовото разузнаване. Банките се проверяват от органите на банковия надзор за тази дейност. Така че съм абсолютно убеден, че това е било спазено. Между другото цялата тази истерия не знам от какво се предизвиква. Аз предполагам, че проблемът е психиатричен и е едно сериозно заболяване на цялата нация. Ние просто изпитване някакъв комплекс за вина, самообвиняваме се. Нека да не забравяме, че същите тези преводи освен през България са минали още пред две държави членки на еврозоната. – Знаете ли кои са те?  – Не съм сигурен, че точно аз трябва да ги обявявам. Но тези пари в България буквално погледнато не са влизали. Те не са натоварени на камион и да ги докарат на хартия. Еврата се държат в еврозоната, доларите се държат във федералната резервна система на САЩ, рублите са в Москва, боливарите са в Каракас и т.н. Така е с международните валути. Т.е. да преведеш пари означава парите от една сметка в кореспондентската банка на венецуелската банка в евозоната да отидат в сметка на банката кореспондент, също в еврозоната, на българската банка. И не съм забелязал в тези други две държави от еврозоната да е възникнал скандал, някой да е подал оставка или да си къса косата защо не е могъл преди някакъв период от време, когато е откривана сметката, да заподозре, че някой ще има основание да счита, че тази сделка или тези пари са обект на някакво престъпление или произхождат от него, или са свързани с него и изобщо цялата дефиниция по закона за пране на пари. Тези две държави дори не се споменават в пресата. Мисля, че всичко е плод на дълбоко психиатрично заболяване. – За каква сума става въпрос? Споменават се 60 млн. евро.  – Не съм виждал и крайче от документ, свързан с тази сделка, което не ми пречи да познавам цялата банкова технология и да знам как се прави това. То се прави винаги така, както Ви казвам. Доколкото разбирам от публикации в публичното пространство, това е остатъка, който е обект на наложената възбрана. Предполагам, че е възбрана, защото едва ли има основание за запор със влязло в сила съдебно решение. В този случай е административно наложена ограничителна мярка. Така ми се струва от това, което чета по вестниците. А цялата сума е по-голяма, доколкото разбирам. Не знам точно каква е. Не знам точно на колко пъти е влизала, излизала и т.н. Но според всичко очевидно тази сума е от легитимен произход. Ясно е какъв е произходът й – от продажба на нефт. Т.е. не е от наркотици, от проституция или от други такива обичайни канали за генериране на доходи от престъпна дейност. Очевидно става въпрос за доходи от продажба на петрол. И вероятно това са приели и банките кореспонденти, които са обслужвали тези преводи. Пак Ви казвам, парите не са дошли в камион. По повод на коментарите за сумата, колко била гигантска, както се прехласват неколцина лица, които изглежда, че трябва по някакъв начин да засвидетелстват своето политическо присъствие, или не знам защо говорят за неща които не разбират. Тази сума е цената на два големи танкера с нефт за пристанище Бургас. Два танкера с нефт за Националната петролна компания на страната с най-големи нефтени залежи в света стрували ви се нещо гигантско, голямо или сърцераздирателно. Според мен това е буря в чаша с вода. – Защо българин участва в цялата схема за превод на парите?  – Познавам лично доктор Цветан Цанев. Той може да е българин по националност, но е доктор по право, защитил дисертация в Германия и през последните години имаше адвокатска практика в Швейцария. Той е адвокат в Швейцария. По въпроса защо разплащанията по сделки с петрол ще извършват в Швейцария има написани стотици книги, аз съм чел няколко десетки. Швейцария е международният център за разплащания при търговията с нефтопродукти. Швейцарските адвокати обслужват такива сделки и водят такива сметки А тези разсъждатели, които действат от презумцията, че адвокатът, за който става въпрос, е свързан със Софийската адвокатска колегия, което е вярно, да не забравят, че той е и швейцарски адвокат. Той е допуснат да практикува адвокатска професия в Швейцария. Извършвал е тези сделки по швейцарското право. А там практиката на адвокатите и правата им са значително по-широки от тези, които се практикуват в България. Много по-широки. Особено по доверително управление на чуждо имущество. Швейцария е класическата страна за това. Там са го измислили. – Защо тогава въобще се говори, че тези пари са незаконни и има нещо нередно в сделката?  – Някой го презюмира, тъй като американският посланик Н.Пр. Ерик Рубин е уведомил българските власти за това, че американската държава има достатъчно основание да счита, че тези пари са обект на извършване на престъпление. Ако има такова основание властите да предполагат това, има ред, по който се действа съгласно българския Закон за мерките срещу изпирането на пари и всичките три действащи към момента европейски директиви за мерките срещу изпирането на пари, които са транспонирани в българското законодателство. Те са общо пет директиви, едната е отменена, едната е изменена, три са действащи, едната беше приета през март месец и още не е транспонирана. Всичко това се спазва, със всичките правилници, инструкции, наредби, вътрешни правила на банките. И не само в България. Българската банка не е обработила всичко по сделката сама. Тя е получила тези пари от своята кореспондентска банка в еврозоната, която пък ги е получила от кореспондентската банка на венецуелската банка. А защо сега са предприети мерките – защото доколкото си спомням във вторник беше известено за основанията, за които американската държава е уведомила българската, че има. Но има съдебен контрол върху този акт. И както чух, посланичката на Венецуела обявява, че самата Република Венецуела и респективно нейната петролна компания, която има правен интерес, възнамерява да обжалва пред българския съд, защото парите са си техни. Важно е да се подчертае, че едно е да имаш съмнение, друго е основание за предприемане на ограничителни мерки. А онова въз основа, на което се издават присъди, се нарича доказателство. Това са много различни неща. Досега не само доказателство, но и основание не съм чул.      ", "date": "2019.02.14", "title": " Финансистът Емил Хърсев пред „Труд”: Парите от Венецуела са минали през две държави от еврозоната\t\t\t"}
{"url": "https://trud.bg/%d0%bd%d0%be%d0%b2%d0%be-%d0%bf%d0%be%d1%80%d0%b0%d0%b6%d0%b5%d0%bd%d0%b8%d0%b5-%d0%b7%d0%b0-%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%b2-%d0%bf%d0%b0%d1%80%d0%bb%d0%b0%d0%bc%d0%b5/", "text": "Британският премиер Тереза Мей претърпя поражение тази вечер в Камарата на общините след като нейната стратегия за Брекзит не получи одобрението на депутатите. При гласуването на внесената процедура 303 депутати бяха „против“ и 258 – „за“, предаде  . Причината за поражението на премиера са евроскептиците в нейната Консервативна партия, които се въздържаха от гласуване, тъй като не бяха съгласни с текста, в който се споменава за избягване на напускане на ЕС без сделка. Гласуването бе за стратегията на правителството по продължаването на преговорите с ЕС по „предпазния механизъм“ за границата с Ирландия. Преди това бяха гласувани две поправки от няколкото, внесени в долната камара на парламента. Със 322 гласа „против“ срещу 306 „за“ бе отхвърлена поправката на лейбъристите, в която се призовават министрите да внесат отново за гласуване тяхната сделка за Брекзит в парламента до 27 февруари, а ако не направят това да се предостави вот на депутатите да решат какви ще бъдат следващите стъпки.  ", "date": "2019.02.14", "title": " Ново поражение за Тереза Мей в парламента"}
{"url": "https://trud.bg/%d1%81%d0%bf%d0%be%d1%80%d1%82%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%be%d1%82%d0%ba%d1%80%d0%b8-70-%d0%be%d1%82%d0%be-%d0%b8%d0%b7%d0%b4%d0%b0%d0%bd%d0%b8%d0%b5/", "text": "Министърът на младежта и спорта Красен Кралев откри 70-ото издание на международния турнир по бокс за мъже и жени за Купа „Странджа“, съобщиха от пресцентъра на ММС. В надпреварата, която се провежда от 14 до 19 февруари в зала „София“ в столицата, участват около 300 състезатели от 39 държави. България е представена от 29 боксьори, сред които носителите на купа „Странджа“ Даниел Асенов, Петър Белберов, Станимира Петрова, Деница Елисеева и Севда Асенова. „За България е чест дълги години да организира най-стария международен турнир в Европа и един от най-старите в света. Репутацията на „Странджа“-та постоянно нараства, като за това говори и огромният брой участници тази година. Поздравявам президента на БФ Бокс Красимир Инински, че нашата федерация всяка година организира състезания от най-висок международен ранг. Сигурен съм, че и 70-ото издание ще протече при перфектна организация и нека най-добрите победят „, каза Кралев. Пред медиите министърът добави, че добрата организация и честното съдийство привличат множество от най-добрите боксьори в света. „Когато хората знаят, че си коректен с тях и не използваш домакинството за евтини победи и манипулиране на срещите, идват, за да се наслаждават на бокса, а много от големите световни сили изпробват първите си ръкавици. Надявам се да има сериозни битки и при мъжете, и при жените, а нашите боксьори да покажат, че са във форма в предолимпийската година“, каза Кралев.", "date": "2019.02.14", "title": " Спортният министър откри 70-ото издание на боксовия турнир за Купа „Странджа“"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82-%d0%be%d1%82%d0%ba%d1%80%d0%b0%d0%b4%d0%bd%d0%b0-%d1%81%d0%b0%d0%bd%d0%b4%d0%b2%d0%b8%d1%87-%d0%b8%d0%b7%d0%b3%d0%be%d0%bd%d0%b8%d1%85%d0%b0-%d0%b3%d0%be/", "text": "Изнервен от обслужването словенски депутат открадна сандвич от супермаркет, а днес подаде оставка от парламента, съобщи частният канал РОР TV, предаде  . Дарий Крайчич, член на партията „Листата на Марян Шарец“ (LMS) на премиера Марян Шарец от управляващата коалиция, обясни, че си тръгнал без да плати за сандвича, защото трима от служителите в магазина въобще не му обърнали внимание и продължили да си бъбрят, вместо да го обслужат. „Сигурно съм стоял около три минути на касата, все едно бях въздух“, обясни Крайчич, който изтъкна, че по-късно се върнал и платил сандвича. После се извинил и напуснал парламента на Словения. Председателят на парламентарната група на партията Бране Голубович заклейми като „неприемливи“ действията на бившия депутат, който трябвало „да поеме отговорността си според високите етични стандарти на LMS”.  ", "date": "2019.02.14", "title": " Депутат открадна сандвич, изгониха го от парламента"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%bb%d0%be%d0%b7%d0%be%d0%b2%d0%b8%d1%82%d0%b5-%d0%bc%d0%b0%d1%81%d0%b8%d0%b2%d0%b8-%d1%81/", "text": "Виненият отрасъл в България има своето стабилно място и се е доказал през годините назад. В страната ни са засадени над 60 000 хектара или над 600 000 дка лозя. Миналата година те са нараснали с около 14 000 дка, не без помощта на Националната програма за подпомагане на лозаро – винарския сектор. Това каза министърът на земеделието, храните и горите Румен Порожанов по време на ритуалното зарязване на лозя във винарска изба „Катаржина“, в местността „Бялата пръст“ край Свиленград, съобщиха от  МЗХГ . Той посочи, че за програмата е започнал нов 5-годишен период. Тя е с бюджет 133 810 000 евро или 26-27 млн. евро за всяка година. „По идея на бранша сме включили мерки за застраховане на реколтата и инвестиции в предприятия. Тези инвестиции са до 600 000 евро, което не е малко, около 1,2 млн. лв. Това дава възможност да се направят подобрения в избите, включително с подмяна на бъчви и други съоръжения, каза още Румен Порожанов. „Миналата година реколтата беше малко по-слаба и това създаде известни затруднения. Оценявам високо усилията на ръководството на Изпълнителната агенция по лозата и виното за изкупуването на гроздето“, отбеляза министърът. Над 60 млн. литра е износът на вино, като е насочен основно за пазарите в ЕС, Китай, Русия, САЩ и др. Годишната консумация на вино в България е от 110 до 120 млн. литра, като това е статистика, която включва и домашно произведеното количество. „Като цяло имаме много стабилно изграден лозаро – винарски сектор, който е подпомаган от държавата“, заключи министър Порожанов.", "date": "2019.02.14", "title": " Министър Порожанов: Лозовите масиви са се увеличили с 14 000 дка за година"}
{"url": "https://trud.bg/%d1%81%d0%b7%d0%be-%d0%b7%d0%b0%d0%b1%d0%be%d0%bb%d0%b5%d0%bb%d0%b8%d1%82%d0%b5-%d0%be%d1%82-%d0%bc%d0%be%d1%80%d0%b1%d0%b8%d0%bb%d0%b8-%d1%81%d0%b0-%d1%81-50-%d0%bf%d0%be%d0%b2%d0%b5%d1%87%d0%b5/", "text": "Световната здравна организация (СЗО) предупреди, че миналата година заболяванията от морбили (дребна шарка) в целия свят са се увеличили с около 50 на сто в сравнение с предишната година, съобщав  „Щом като случаите на морбили са се увеличили с 50 на сто, това означава, че сме поели в грешната посока – заяви на пресконференция експертката Катрин О’Брайън от СЗО. – Данните сочат, че е налице значително увеличаване на заболяванията от морбили. То е констатирано в много райони. Ставаме свидетели на продължителни и все по-мащабни епидемии.“ Според СЗО близо 229 000 случая на морбили са били регистрирани в света през 2018 г., при 170 000 през 2017 г. Що се отнася до Европа, досега е оповестено за около 83 000 регистрирани случая на морбили през 2018 г., 53 000 от които в Украйна.", "date": "2019.02.14", "title": " СЗО: Заболелите от морбили са с 50% повече тази година"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%be%d1%82%d0%bf%d1%83%d1%81%d0%ba%d0%b0-200-000-%d0%bb%d0%b5%d0%b2%d0%b0-%d0%b7%d0%b0-%d0%b8/", "text": "200 000 лева са предвидени от Бюджет 2019 на Община Благоевград за инвитро процедури, а към този момент има подадени 14 заявления, съобщават от пресцентъра на местната администрация. Благодарение на политиката на кмета д-р Атанас Камбитов и екипа му, всяка година десетки семейства в Община Благоевград получават финансова помощ за извършване на инвитро процедури. Именно за това, кметът на Благоевград д-р Атанас Камбитов бе награден за целенасочена политика на Община Благоевград в подпомагане на двойки с репродуктивни проблеми от Фондация „Искам бебе“ – Ангели на благодарността“. Община Благоевград подпомага двойки с репродуктивни проблеми, които не отговарят на условията за национално финансиране или са над 43-годишна възраст. По предложението от кмета Камбитов, кандидатите са вписани не по имена, а под „Заявител с Вх.№“. Средствата не се получават лично от заявителите, а се превеждат на съответните клиники, спрямо представения план за лечение.", "date": "2019.02.14", "title": " Община Благоевград отпуска 200 000 лева за инвитро процедури"}
{"url": "https://trud.bg/%d0%bd%d0%b0%d0%b4-4-600-%d0%bf%d1%8a%d1%82%d0%bd%d0%b8-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "Пътни полицаи установиха 4 657 нарушения при проверки само през януари, съобщават от пресцентъра на ОДМВР-Шумен. Най-много шофьори са превишили скоростта – 1 725. Други 637 водачи са били санкционирани за неправилно спиране и паркиране. По време на проверките с нередовни пътни документи са били 326, а 143-ма са управлявали неизправни возила. Пътни полицаи са изловили и 34 водачи без книжки зад волана. 41 са шофирали след употреба на алкохол. Униформените са отнели временно 132 свидетелства за управление. В 87 случая водачите имали наложени глоби, които не били платили. Останалите карали след употреба на алкохол или без Гражданска отговорност. Санкционирани са и 13 пешеходци за преминаване на непозволени места. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.14", "title": " Над 4 600 пътни нарушения в Шуменско"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bf%d1%80%d0%b5%d0%b4-%d0%bf%d0%b0%d0%b0%d1%80%d1%82%d0%bd%d1%8c%d0%be%d1%80/", "text": "НАТО следва да запази ангажимента си към Афганистан, за да съхрани постигнатото до момента и да предотврати превръщането на страната отново в убежище на международни терористи. Това заяви въцепремиерът и военен министър Красимир Каракачанов на срещата на НАТО в Брююксел. Текущите операции и мисии в Афганистан, Косово, Ирак и военноморските операции  бяха във фокуса на дискусиите на сутрешното заседание на Северноатлантическия съвет, съобщиха от МО. „Водещият принцип при вземането на решения за бъдещото присъствие на съюзни сили в Афганистан следва да бъде „заедно сме влезли, заедно излизаме“, отбеляза министърът на отбраната. На заседанието министър Каракачанов акцентира върху трайния принос на страната ни към операции и мисии на Алианса в различни точки на света като израз на нашата ангажираност с проблемите на международната сигурност и усилията в борбата с тероризма, както и към намаляване на миграционния натиск върху страните от ЕС. Срещата на министрите на отбраната завърши с работна сесия с участието на върховния представител на ЕС по външни работи и политика за сигурност Федерика Могерини и министрите на отбраната на Швеция и Финландия. Сесията беше посветена на европейските инициативи в областта на отбраната. Извън официалната програма на срещата бе проведена работна закуска с министъра на отбраната на Украйна Степан Полторак. Предмет на обсъждане беше средата за сигурност във и около Украйна и напредъка в усилията на страната за реформи в областта на отбраната. В рамките на форума министър Каракачанов проведе неформална среща с изпълняващия длъжността секретар на отбраната на САЩ Патрик Шанахан, на която беше споделена дейността по организацията в двете ведомства за преговорите по проекта за придобиването на нов тип боен самолет, съгласно решението на Народното събрание. След срещата на министрите на отбраната на страните-членки на НАТО в Брюксел министър Каракачанов заминава за Мюнхен, Федерална република Германия, за да участва в традиционната годишна конференция по сигурността.", "date": "2019.02.14", "title": " Министър Каракачанов пред партньорите от НАТО: Трябва да запазим ангажимента си към Афганистан"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b1%d0%be%d0%b8%d0%bb-%d0%b1%d0%b0%d0%bd%d0%be%d0%b2-%d1%81%d1%82%d0%b0%d0%bd%d0%b0-%d1%81%d0%b8%d0%bc%d0%b2%d0%be%d0%bb%d0%b8%d1%87%d0%b5%d0%bd/", "text": "В деня, в който се честват 1150 години Успение на Свети Кирил, министърът на културата Боил Банов прие да бъде символичен кръстник на Националната гимназия за древни езици и култури. Училището вече ще носи името „Свети Константин-Кирил Философ“. Свещеният ритуал бе извършен от Негово Преосвещенство Белоградчишкия епископ Поликарп – викарен епископ на Софийската света митрополия на церемония в Аула Магна на Софийския университет „Св. Климент Охридски“, съобщават от МК. „Делото на Свети Константин-Кирил Философ, което е достатъчно да ангажира няколко живота, той успява да побере в един. И всяка от осъществените от него мисии е отделен урок за поколенията – урок по история, по хуманизъм и дипломация, по философия, етика и морал. 1150 години по-късно основаната през 1977 г. Национална гимназия за древни езици и култири, носи, пази и разпространява този дух. Поколенията „класици“, които се включват непрестанно в съграждането на културния живот на страната ни, са безспорното доказателство за стремежа на Класическата гимназия да възпитава свободомислещи хора, личности, за които думи като любословие и съзидание са основни принципи, които ги ръководят“, заяви министър Банов и пожела на преподавателите и възпитаниците на училището да носят с чест името Свети Константин-Кирил Философ. „На днешния ден се прекланяме и прославяме делото и подвига на Свети Кирил Славянобългарски, които църквата винаги е приравнявала с делото на самите апостоли. Днес си припомняме и благословеното наше начало, което възроди едно българско училище. Едно начало, което възроди класическото ни образование, прекъснато за цели три десетилетия“, каза Мариела Папазова, директор на училището. Тя благодари на министър Банов, че прие да бъде духовен настойник на гимназията. В словото си проф. д.ф.н. Анна-Мария Тотоманова, която е и един от първите преподаватели на училището, посочи, че е изключително развълнувана да присъства на това тържество, на което гимназията най-после получи истинското си име – на Свети Кирил. Сред официалните гости бе и първият директор на гимназията Гергина Тончева. Поздравителни адреси изпратиха от Министерството на образованието, от Столична община и от Центъра по тракология „Проф. Александър Фол“. По-рано в столичния храм „Св. София“ бе отслужена Света литургия в памет на Свети Кирил, на която присъстваха министър Боил Банов, кметът на София Йорданка Фандъкова, омбудсманът Мая Манолова, преподаватели и ученици от гимназията.", "date": "2019.02.14", "title": " Министър Боил Банов стана символичен кръстник на Националната гимназия за древни езици и култури"}
{"url": "https://trud.bg/%d0%b1%d1%83%d0%bb%d0%b3%d0%b0%d1%80%d1%82%d1%80%d0%b0%d0%bd%d1%81%d0%b3%d0%b0%d0%b7-%d1%81%d0%bf%d0%b8%d1%80%d0%b0-%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%b8%d0%b7%d0%b3%d1%80%d0%b0/", "text": "„Булгартрансгаз“ временно спира изграждането на газопреносната си мрежа до границата със Сърбия, част от българското трасе на „Турски поток“, съобщават от компанията. Причината е жалба от желаещ да участва в процедурата. Причината за спирането е постъпила жалба от „АТОМЕНЕРГОРЕМОНТ“ АД. На основание чл. 203, ал. 2 от Закона за обществените поръчки (ЗОП), жалбоподателят се е възползвал от правната възможност да поиска налагане на временна мярка спиране хода на процедурата. Предстои Комисията за защита на конкуренцията да се произнесе по основателността на това искане, посочват от „Булгартрансгаз“. В изпълнение на разпоредбата на чл. 203, ал. 3 от ЗОП, възложителят спира всички действия по хода на процедурата до влизане в сила на определение, с което се отхвърля искането за временна мярка, или на решението по жалбата, ако е наложена временната мярка. След произнасянето на компетентния орган и в случай, че искането за налагане на временна мярка бъде отхвърлено, процедурата ще бъде възобновена и сроковете за подаване на оферти ще бъдат удължени така, че да се спази изискването на чл. 28, ал. 5 от Правилника за прилагане на ЗОП, общата продължителност на всеки от сроковете, изтекли до момента на спирането на процедурата, заедно с новоопределените удължени срокове да не е по-кратка от първоначалния срок, определен от възложителя.", "date": "2019.02.14", "title": " „Булгартрансгаз“ спира временно изграждането на тръбата до Сърбия"}
