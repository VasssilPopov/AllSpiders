{"url": "https://trud.bg/%d0%ba%d0%be%d0%bc%d0%b8%d1%81%d0%b8%d1%8f%d1%82%d0%b0-%d0%be%d0%b4%d0%be%d0%b1%d1%80%d0%b8-%d0%bf%d1%80%d0%b5%d1%81%d0%bf%d0%b0%d0%bd%d1%81%d0%ba%d0%b8%d1%8f-%d0%b4%d0%be%d0%b3%d0%be%d0%b2%d0%be/", "text": "След двудневни дебати парламентарната комисия по външна политика и отбрана одобри Преспанския договор. Утре Договорът влиза в гръцкия парламент, съобщава БГНЕС. Комисията одобри и проектозакона, с който се предлага ратифицирането на споразумението, което слага точка на 27-годишния спор за името на Република Македония. По време на двудневните дебати 38 депутати направиха изказвания в комисията. В края на днешните дебати външния министър Йоргос Катругалос заяви, че „очаква национално отговорно поведение и искреност от страна на всички политически партии“. „Няма само една и само гръцка Микедония. Гръцка Македония си е гръцка. Съществуват много Македонии, които много ясно се определят от Букурешкия договор. Когато чуваме да се твърди, че „Македония е една и тя е гръцка, това се възприема като иредентизъм“, каза депутатът от управляващата партия на премиера Алексис Ципрас СИРИЗА Никос Филис. Опозиционната „Нова демокрация“, както и националистическите формации – „Демократичен алианс“, „Златна зора“, „Независими гърци“, „Централният съюз“ и Комунистическата партия бяха против Договора от Преспа по време на дебатите в парламентарната комисия. В комисията има общо 56 депутати – 27 от СИРИЗА, 14 от „Нова демокрация“, 4 от „Демократичния алианс“, по 3 от „Златна зора“ и Комунистическата партия, двама независими и по един от още три формации. Проектозаконът за одобрение на Преспанския договор, който утре влиза в гръцкия парламент, е с дата от 18 януари 2019г. и е подписан от Алексис Ципрас.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Комисията одобри Преспанския договор, утре влиза в гръцкия парламент"}
{"url": "https://trud.bg/%d0%bf%d1%80%d0%be%d1%84-%d0%ba%d0%b0%d0%bd%d1%82%d0%b0%d1%80%d0%b4%d0%b6%d0%b8%d0%b5%d0%b2-%d0%bd%d0%b5%d0%b4%d0%be%d0%ba%d0%b0%d0%b7%d1%83%d0%b5%d0%bc%d0%b0-%d0%b5-%d1%82%d0%be%d1%87%d0%bd%d0%b0/", "text": "Хората у нас, които всяка година умират от усложненията на грипа, са от 1000 до няколко хиляди. Точната бройка обаче е недоказуема, тъй като не може да е ясно дали възрастен човек не е починал от заболяването, от което е страдал, докато същевременно е боледувал от грип. В последните седмица статистиката сочи, че заболелите са по-малко от отчетените през същия период от 2018 година, информира пред „ “ директорът на Националния център по заразни и паразитни болести проф. Тодор Кантарджиев. От днес грипна епидемия е обявена в областите Варна и Сливен, а от утре – и в област Хасково. Направено е предложение за преустановяване на учебните занятия в училищата на територията на област Сливен за периода от 23 януари до края на седмицата. В област Хасково няма да се учи до 28 януари, включително, информираха от здравното министерство. Преустановяват се също така детските и женските консултации, свижданията в лечебните заведения, плановите операции, както и провеждането на профилактични имунизации. Проф. Кантарджиев посочи, че причините за смърт при усложнения от грип са основно две: „Първата, която много рядко се случва, е свързана с рязкото начало на грипа – грипната кървава пневмония или дихателна недостатъчност. Другата идва от възпалението на мозъка – вирусен енцефалит. Другите усложнения, които са масови при възрастни, хора с увреждания или с хронични заболявания, това са бактериалните пневмонии. Те се явяват, когато на петия или шестия ден от грипа, вместо да започне да ти става по-добре, храчките стават гнойни, появяват се тежест в гърдите и болки в гръдния кош. Това е бактериална пневмония, трябват лекар и антибиотик. Ако не се вземат тези мерки, състоянието се влошава и се получава дихателна недостатъчност при възрастните хора и при малките деца”. „В последните години наблюдаваме много интересно нещо – една част от тежките пневмонии, които се явяват като усложнения, не са бактериални, а микотични. Тоест, те са причинени от микроскопични гъбички”, посочи още проф. Катранджиев. Успокоителното е, че в последните десетина дни заболеваемостта, която се наблюдава в страната, е по-малка от отчетената през същия период от миналата година.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Проф. Кантарджиев: Недоказуема е точната бройка на починалите от грип"}
{"url": "https://trud.bg/%d0%bf%d0%b5%d1%88%d0%b5%d1%85%d0%be%d0%b4%d0%b5%d1%86-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d0%bd%d0%b0-%d0%bc%d1%8f%d1%81%d1%82%d0%be-%d0%bf%d0%be%d0%bc%d0%b5%d1%82%d0%b5%d0%bd-%d0%be/", "text": "Пешеходец загина на място, след като бе пометен от лек автомобил по пътя Ветрен- Бургас, съобщи „ „, позовавайки се на информация от Областната дирекция на МВР. Инцидентът станал към 18.40 часа на около 100 метра от КПП – 1 на входа на Бургас, срещу магазин „Метро”. Колата пътувала в посока към областния център, уточниха от полицията. Към момента самоличността на пешеходеца не е установена.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Пешеходец е загинал на място, пометен от кола на входа на Бургас"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d0%b0-%d1%82%d1%83%d1%80%d0%b8%d0%b7%d0%bc%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb%d1%81%d1%82%d0%b2/", "text": "Експерти на Министерството на туризма направиха проверка по сигнал  до плажа на къмпинг „Градина“ в землището на Созопол. Документално инспекцията показа, че става дума за изкопни работи в частен имот навътре към сушата. Теренът не е на територията на морския плаж, където се простират законовите компетенции на Министерството на туризма, съобщиха от пресслужбата на ведомството. Има решение по оценка на съвместимостта, с което се съгласува инвестиционното предложение. Също така са издадени строително разрешение и одобрение за подробен устройствен план на имота. Задължение на Министерството на туризма е да следи как се спазват договорите за концесия и наем на морските плажове през цялата година. Мобилни екипи на туристическата администрация правят мониторинг на ивиците вече не само през активния сезон, но и през останалите месеци. При установяване на нарушения на морските плажове ще се налагат безкомпромисно наказания. Министерството на туризма работи в сътрудничество с всички оторизирани институции и призовава своевременно да бъде информирано при всякакви съмнения за извършване на неправомерни действия на територията на морските плажове.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Министерство на туризма: Строителството до къмпинг „Градина“ е в частен имот навътре към сушата"}
{"url": "https://trud.bg/%d0%b4%d0%b5%d1%87%d0%be-%d0%b4%d0%b5%d1%87%d0%b5%d0%b2-%d1%88%d0%b5%d1%84-%d0%bd%d0%b0-%d0%bd%d0%b7%d0%be%d0%ba-%d1%80%d0%b0%d0%bd%d0%be-%d0%b8%d0%bb%d0%b8-%d0%ba%d1%8a%d1%81%d0%bd%d0%be/", "text": "Несъвпадение на дейностите, които е определила политическата класа и средствата, с които трябва да се заплатят тези дейности – така управителят на Здравната каса определи като най-генералния проблем в сферата на здравеопазването. Министърът определя пакета от дейности, които трябва да се заплащат с парите, които са в касата. И във времето този пакет непрекъснато се е увеличавал като в него са включвани дейности, които са много скъпи, уточни пред   Дечо Дечев. Като пример той даде роботизирана хирургия, която струва 10 пъти повече, отколкото ако се изпълни по класическия начин. „Рано или късно роботизираната хирургия ще навлезе в България и това означава, че трябва да има хора, които да са подготвени да работят с нея. Тогава, когато едно нещо се плаща 10 пъти по-скъпо отколкото е друго и този, който ще изпълнява дейността ще вземе 8000 лв. вместо да вземе 800 лв. и поради това апетита за такива дейности непрекъснато нараства, а финансирането за тях не е с това темпо. От там се получава и диспропорцията между средства и обема от дейности“, коментира управителят на НЗОК д-р Дечо Дечев.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Дечо Дечев, шеф на НЗОК: Рано или късно роботизираната хирургия ще навлезе у нас, която е 10 пъти по-скъпа"}
{"url": "https://trud.bg/%d0%b8%d0%b7%d0%bf%d0%b8%d1%82-%d0%bf%d0%be-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%bd%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8-%d0%b7%d0%b0-%d0%b3%d1%80%d0%b0/", "text": "Трябва да имат познания за държавата Да се въведе изпит за ниво на владеене на българския език за кандидатите за наше гражданство. Всеки желаещ трябва да има и познания за българската история и за работата на институциите в страната. Това предвиждат промени в Закона за българското гражданство, обсъждани от работна група към Министерство на правосъдието, съобщи вчера зам.-министър Десислава Ахладова. „Според анализа, който направихме, почти няма държава в ЕС, която предоставя гражданство, без да изисква от кандидатите да владеят езика на самата държава. Освен това считаме, че трябва да се въведе и изискването за доход или занятие в държавата. По този начин няма да има случай, в който един човек да каже, че кандидатства за гражданство, само и само за да може да отиде в ЕС”, обясни Ахладова. Проектът за промени в закона ще бъде обсъден на 30 януари от Съвета за развитие към Министерския съвет. Предвидено е да отпадне възможността за получаване на гражданство на основание преки инвестиции от 2 млн. лв. или 1 млн. лв. в капитала на българска фирма, тъй като анализът показва, че от 2013 г. насам не е постигната целта да се привлекат повече инвеститори у нас. Възползвали са се едва 50 души, като кандидатите са били предимно от Русия и Египет. Днес от организацията „Фонд Антикорупция” съобщиха, че по техен сигнал до ДАНС е било отнето българското гражданството на руския милиардер от списъка на „Форбс” Сергей Адониев. Той получил наш паспорт през 2008 г., но скрил от българските власти, че през 1998 г. е имал присъда в САЩ по обвинение за пране на пари.", "date": "2019.01.22", "title": " Изпит по български на кандидати за гражданство\t\t\t"}
{"url": "https://trud.bg/10-%d0%bc%d0%bb%d0%bd-%d0%b5%d0%b2%d1%80%d0%be-%d0%b3%d0%bb%d0%be%d0%b1%d0%b0-%d0%b7%d0%b0-%d0%b4%d0%b2%d0%be%d0%b5%d0%bd-%d1%81%d1%82%d0%b0%d0%bd%d0%b4%d0%b0%d1%80%d1%82-%d0%bf%d1%80%d0%b8-%d1%85/", "text": "Промените трябва да се гласуват от ЕП Глобата за компания, която произвежда храни с двойно качество в Европейския съюз, може да стигне 10 млн. евро или до 4% от годишния оборот. Това решение беше прието вчера от Комисията по вътрешен пазар и защита на потребителите на Европейския парламент. Депутатите решиха още двойният стандарт при продуктите да бъде включен в “черния списък” на ЕС за нелоялни и забранени търговски практики. Това предложение срещна много силен отпор от редица колеги на запад, но беше прието в крайна сметка, коментира евродепутатът Момчил Неков, който е българският докладчик по темата двоен стандарт в ЕП. Друга промяна предвижда да бъде забранено информирането на потребителите, чрез опаковката, описанието или рекламата, че даден продукт е идентичен с друг продаван в друга държава членка, когато има ясни разлики в състава. Когато са налице обаче национални законодателни изисквания за ползване на местна суровина, разлики в състава са допустими. Например, ако доматено пюре, което се произвежда в Гърция за износ, трябва да се прави с 20% гръцки домати, тогава естествено, пюрето на същата марка, но произведено в Италия, ще се различава по състав. Такива разлики обаче трябва да са доказуеми и посочени на опаковката, обясни евродепутатът от ГЕРБ Ева Майдел. Новите правила за защита на потребителите предоставят повече прозрачност и при онлайн пазаруването. Подреждането на резултатите и видимостта на дадени продукти в дигиталната среда зависи от коментарите, рейтинга и това дали дадената компания плаща за по-добро позициониране. Комисията по вътрешен пазар, призовава този тип информация да е видима за потребителите. Гласуваната позицията на Комисията по вътрешен пазар следва да бъде утвърдена в пленарна зала и да се пристъпи към преговори с ресорните министри в Съвета на ЕС.", "date": "2019.01.22", "title": " 10 млн. евро глоба за двоен стандарт при храните (обзор)\t\t\t"}
{"url": "https://trud.bg/%d0%bf%d0%b0%d1%80%d1%82%d0%b5%d0%bd%d0%ba%d0%b8-%d0%b8-%d0%bc%d0%b0%d0%bd%d0%b5%d1%80%d0%ba%d0%b8-%d0%bf%d1%80%d0%be%d0%b4%d0%b0%d0%b2%d0%b0-%d0%b0%d1%80%d0%bc%d0%b8%d1%8f%d1%82%d0%b0/", "text": "Планът за собствените приходи на военното министерство за 2019 г. е 44 млн. лв. Войската изкара на пазара близо 10 000 чифта партенки от бархет и американ и  около 1000 броя манерки. Вещите се продават на Софийската стокова борса чрез една от фирмите на военното министерство “Снабдяване и търговия-МО” ЕООД. Това е само част от номенклатурата на ведомството, с която то излиза на пазара, а разнообразието от стоки е изключително  голямо. Предлагат се още и войнишки куртки – над 5000 бр., поцинковани варели от 200 л – 10 броя, бургии, брави за врати, електроагрегати, алуминиеви канчета за чай- над 7000 бр. и т.н. В списъка може да се видят и следните “екзотики”: офицерски болнични халати, рендета плакия, ски “Пампорово” без щеки, противопожарни облекла, хартия холцфройт, бичкии и други. Цените са символични – манерките вървят от 50 ст. до 2 лв. Продажбата на движими вещи е едно от перата, чрез които военното ведомство реализира свои приходи, като за тази година със Закона за държавния бюджет са му възложени да си набави по тази графа  44 млн. лв. “Снабдяване и търговия” е 100% собственост на Министерството на отбраната. В края на 2017 г. и началото на 2018 г. фирмата успя да се стабилизира. Така бе прекъсната няколкогодишната тенденция на загуби и тя излезе на печалба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Партенки и манерки продава армията\t\t\t"}
{"url": "https://trud.bg/%d1%81%d1%82%d0%b8%d0%bb%d0%b8%d1%8f%d0%bd-%d0%ba%d1%80%d0%be%d1%82%d0%bd%d0%b5%d0%b2-%d0%b5-%d0%bd%d0%b0%d0%b9-%d0%b2%d0%b5%d1%80%d0%be%d1%8f%d1%82%d0%bd%d0%b8%d1%8f%d1%82-%d0%bd%d0%be%d0%b2-%d1%88/", "text": "Стилиян Кротнев най-вероятно ще бъде назначен за председател на Управителния съвет на Агенция „Пътна инфраструктура“ (АПИ), научи „Труд“ от източници от правителството. Предишният шеф на АПИ Светослав Глосов подаде оставка на 9 януари по настояване на премиера Бойко Борисов след съвещание в МС за електронните винетки. Кротнев е директор на дирекция „Управление на собствеността и социални дейности” в МВР. Преди това е бил зам.-директор на ДП „Пристанищна инфраструктура“ и директор „Стратегическо развитие и инвестиционни проекти“ в НКЖИ.", "date": "2019.01.22", "title": " Стилиян Кротнев е най-вероятният нов шеф на АПИ"}
{"url": "https://trud.bg/%d0%b5%d0%bc%d0%b8%d0%bb-%d0%ba%d0%b0%d1%80%d0%b0%d0%bd%d0%b8%d0%ba%d0%be%d0%bb%d0%be%d0%b2-%d0%b4%d0%be%d0%b1%d1%80%d0%b5-%d0%b5-%d0%b4%d0%b0-%d0%be%d1%82%d0%bf%d0%b0%d0%b4%d0%bd%d0%b5-%d0%b2/", "text": "Противно на публикуваните от БНБ данни, преките чуждестранни инвестиции в България не спадат, а даже има ръст. Това е мнението на икономическия министър Емил Караниколов. Той подчерта пред  , че централната банка представя прогнозни данни, които подлежат на 15-месечна корекция. Министърът припомни, че така след няколко съобщения за намаляващ интерес към нашата страна през 2017 г., накрая се е оказало, че са били вложени с 386 млн. лв. повече, отколкото през 2016 г. „Сигурен съм, че инвестициите в България не падат”, подчерта Караниколов, като посочи, че през 2017 г. е имало 31 проекта за инвестиция клас А на стойност 311 млн. лв., докато през миналата година сертифицираните проекти са били 28, но за 850 млн. Той изреди заводи за самолетни елементи, автомобилни предприятия в Ловеч (с 1000 работници), Плевен (2000) и Русе (700), предстоящи големи инвестиции във Враца и т.н. Сред миналогодишните големи проекти 12 са от държави извън ЕС, които са създали български компании, за да използват насърчителните мерки. Отново извън ЕС са и над 10-те големи инвеститора, които от 2014 г. досега са получили българско гражданство срещу конкретни ангажименти за развитието на индустрията у нас. Емил Караниколов подчерта, че трябва да се прави разлика между тези, които реално влагат у нас и създават работни места и тези, които просто си купуват гражданството с пари по банкова сметка – и заради които България търпи критики от ЕК. Министърът посочи, че трябва да пазим истинските инвеститори, докато другата възможност за придобиване на паспорт срещу пари може би е добре да отпадне. По темата с горивата Емил Караниколов изрази мнение, че трябва да се търси решение, което „да регулира сектора, а не да е за сметка на някой”. Той отбеляза, че проблемно в случая е, че и в бизнеса няма единно мнение по какъв път трябва да се върви – макар по-рано всички заинтересовани страни да са се обединили около нуждата от закон.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Емил Караниколов: Добре е да отпадне възможността за придобиване на паспорт срещу пари\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-326/", "text": "Африка спасява Пирин с подписи, събрани от „зелените“ Преброяване на „еколозите” поиска бизнесът. „Природозащитните” организации се финансират от конкуренти от чужбина и от рекет, според изп.-директор на КРИБ.         ВМРО предлага: Доброволни отряди срещу циганската престъпност Общественополезен труд също е сред мерките. Настояват за „Данък лукс” и преизчисляване на старите пенсии.           ТЕЛК системата трябва да си иде Акцията на прокуратурата е крачка в правилната посока – коментар на Петър Кичашки.         Няма ядрена централа, изградена без участие на държавата ТЕЦ-овете ще стават все по-неефективни икономически, казва проф. Холгер Рогнер от Международния институт за приложен системен анализ в интервю за „Труд“.           ЕС минус едно? „План Б“ за Брекзит няма – анализ на Любомир Кючуков.                 Мултикулти извращения на номинациите за „Оскар“ Етнически квоти и политически послания с “Черната пантера” и “Зелената книга”.         Тихият стратег Силует на Георги Дерменджиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Вижте акцентите в броя на вестник „Труд“ в сряда, 23 януари 2019"}
{"url": "https://trud.bg/%d0%b2%d0%be%d0%b4%d0%be%d0%bb%d0%b0%d0%b7%d0%b8-%d1%82%d1%8a%d1%80%d1%81%d1%8f%d1%82-%d0%bf%d0%be%d1%82%d1%8a%d0%bd%d0%b0%d0%bb%d0%be-15-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc/", "text": "Водолази издирват тялото на 15-годишно момче, което днес следобед влязло да се пързаля на заледен микроязовир между селата Марково и Първенец край Пловдив, предаде БГНЕС. Момчето било с двама свои приятели. Ледът се пропукал и то потънало във водата. Сигналът за инцидента е подаден към 17 часа на тел. 112, незабавно са се отзовали полицейски екип от Пловдив и техника от Пожарната, но тялото все още не е открито, водолазите продължават да го търсят. Другите две момчета са невредими.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Водолази търсят потънало 15-годишно момче във водите на микроязовир край Пловдив\t\t\t"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%8f%d1%82-%d0%b7%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%b4%d1%8a%d1%80%d0%b6%d0%b0%d0%b2%d0%b5%d0%bd-%d1%81%d0%b5/", "text": "Американският заместник държавен секретар по европейските и евроазиатските въпроси Уес Мичъл е подал оставка, съобщи в. „Вашингтон пост“. Уес Мичъл, най-високопоставеният американски дипломат, отговарящ за европейските въпроси, ще напусне Държавния департамент следващия месец. Това ще освободи ключов пост в момент, когато европейските лидери поставят под въпрос ангажимента на президента Тръмп към историческите съюзи. Мичъл, който е на 41 г., изброява лични и професионални причини в писмото за оставката си от 4 януари, подадено до държавния секретар Майк Помпео. Последният му ден като помощник държавен секретар по европейските и евроазиатските въпроси ще е на 15 февруари. „Тъй като администрацията завършва втората си година на власт, аз чувствам, че съм свършил това, което исках да направя, заемайки тази позиция”, пише Мичъл, имайки предвид разработването на европейска стратегия и подпомагането на прехода на Помпео в работата след като Рекс Тилърсън беше уволнен през март. „При това положение, аз вярвам, че е дошло времето да прекарам повече време с младото си семейство, което преживя много дни без мен през последните няколко месеца.“ В интервю Мичъл каза, че оставката му не е протест срещу политиката на администрацията или на посоката на външната политика и похвали ръководството и визията на Помпео. „Аз напълно подкрепям него, работата, която той върши, ръководния екип тук“, каза той. „Но чувствам, че съм свършил това, за което дойдох. Децата ми имат по-голяма претенция към моето време, отколкото обществото.“ През септември 2017 г. Мичъл стана първият помощник-държавен секретар в администрацията на Тръмп, потвърден от Сената, и ще бъде първият назначен от Тръмп, който напуска. Мичъл се присъединява към високопоставени служители, напускащи администрацията на Тръмп в началото на третата му година в Белия дом. Мичъл идва в Държавния департамент от мозъчен тръст, на който той е съосновател, Център за анализ на европейската политика. Той току-що публикува книга , в която той и Якуб Григиел разкритикуваха външната политика на президента Барак Обама и настояваха за „обновяване“ на съюзите. Григиел също се присъединява към Държавния департамент, работи по европейски въпроси преди да напусне миналата година. По време на 16-те месеца в европейското направление на американската външна политика Мичъл наблюдава отношенията с 50 страни и важни блокове като Организацията на Северноатлантическия договор и Европейския съюз. „Влизаме в ера на конкуренция на големите сили“, каза той. „Западът, САЩ и нашите съюзници не са достатъчно подготвени за този преход.“ Мичъл няма друга работа, освен да научи сина си да играе бейзбол и да заведе дъщеря си на първите ѝ уроци по балет. „Имам две големи причини да направя това“, каза той за оставката си. „Едната се нарича Уесли. Другата се нарича Шарлот.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Американският заместник-държавен секретар Уес Мичъл подаде оставка"}
{"url": "https://trud.bg/%d0%b0%d1%84%d1%80%d0%b8%d0%ba%d0%b0-%d1%81%d0%bf%d0%b0%d1%81%d1%8f%d0%b2%d0%b0-%d0%bf%d0%b8%d1%80%d0%b8%d0%bd-%d1%81-%d0%bf%d0%be%d0%b4%d0%bf%d0%b8%d1%81%d0%b8-%d1%81%d1%8a%d0%b1%d1%80%d0%b0%d0%bd/", "text": "„Природозащитните” организации се финансират от конкуренти от чужбина и от рекет, според изп.-директор на КРИБ Трябва да е ясно кого представляват, обяви Евгений Иванов Африка спасявала Пирин с подписи, събрани от “зелените”. Това се разбра от думите на изпълнителния директор на Конфедерацията на работодателите и индустриалците в България (КРИБ) Евгений Иванов. “Природозащитните” организации събирали подписи с лозунг “Спасете Пирин” на Черния континент, защото били против изграждането на втори кабинков лифт в ски зона “Банско”. “Там не знаят къде се намира България, камо ли Пирин, но се подписват и ги дават на нашите депутати и те ги приемат. Това за нас е престъпление”, каза изпълнителният директор на КРИБ. Той участва в пресконференция, на която бизнесът в лицето на четирите работодателски организации – КРИБ, АИКБ, БСК, БТПП, представи своите приоритети за 2019 г. Те настояха институциите да преброят “зелените” организации и да поставят ясни критерии коя от тях кого представлява. “Както нас, работодателските организации, ни броят, същото да бъде въведено за “еколозите”, заяви изпълнителният директор на Конфедерацията на работодателите и индустриалците в България (КРИБ) Евгений Иванов. “Не можем да допуснем почти всеки инвестиционен проект да бъде атакуван от така наречените “зелени”. Това са едни измислени групи, създадени за да пречат”, каза още Иванов. Според него част от “зелените” организации са финансирани активно от външни чуждестранни конкуренти на българския бизнес. “Други са просто рекетьори, които обжалват, ако не получат пари за определени свои проекти”, допълни Евгений Иванов. По думите му не може една месарница да обжалва интерконектор, от който държавата зависи стратегически. “Или чужда медия, като “Дойче Веле”, да дава акъл как да се развива курортът Банско. Лошото е, че наши медии услужливо тиражират тия съвети”, каза Иванов. Той припомни и местния референдум в Трън, организиран след манипулации на “зелените” и така бе спряна инвестиция за 200 милиона лева за възраждане на златодобивната мина. “Незаконните референдуми са престъпление. А същевременно се оплакваме, че определени части от България са западнали. Същото бе и с добива на конвенционален газ – и същите тези 30-40 души (от “екологичните” организации – б.а.) се подписваха и там”, обясни Евгений Иванов.   Абсурдното решение за Пирин Позицията на КРИБ относно “зелените” е обявена седмица, след като 5-членен състав на Върховния административен съд прие жалбите на “зелените” и отмени промените в действащия План за управление на Национален парк “Пирин”. Корекциите бяха приети от Министерския съвет (МС) на 28 декември 2017 година. С тях се позволяваше изграждането на втори кабинков лифт в ски зона “Банско”, както и развитието на зимния туризъм в цялата страна. Един от основните мотиви на магистратите е, че е нарушен чл. 21 от Закона за защитените територии, въпреки че в предишни години по аналогични казуси съдебните състави са отхвърляли жалбите на “еколозите”. Заради това противоречие “Труд” потърси за коментар юристи от водещи български и европейски кантори. Те са категорични, че мотивите на магистратите за отмяна на решението на МС са лишени от правна логика. Експертният прочит на мотивите на ВАС четете утре.   Кметът на Банско Георги Икономов пред „Труд”: Нека разберем чий интерес защитават „еколозите“ “Зелените” организации в България трябва да бъдат проверявани, както се прави и с работодателските. В крайна сметка нека да разберем поне чии интереси представляват “еколозите”. Да не се окаже накрая, че става въпрос за интереса на 2-3 семейства”, заяви пред “Труд” кметът на община Банско Георги Икономов по повод позицията на КРИБ. Икономов обясни, че никой не иска да му се спират инвестициите и развитието, но в България се случвало точно това. “Повечeто от законите са написани така, че да се водят дела в различни посоки в продължение на години. Ако беше записано, че се позволяват лифтове, кой можеше да обжалва”, каза още кметът. Днес в курортния град бяха проведени две работни срещи с Британското посолство в България и с маркетингови експерти от швейцарския курорт Вербие.   Мнения за “Труд” Васил Велев, председател на АИКБ: Изнудват инвеститори да плащат рекет Не трябва зад оправданието, че се опазва околната среда, да се стопира развитието на икономиката. Стопира се, или защото инвеститорът отказва да плати рекет на т. нар. „зелени“, или защото те вече са взели пари от конкурентите, за да саботират проекта. Как точно се опазва природата в Банско със забраната за втори лифт? Сега хората вместо да ползват най-екологичния транспорт – електрическия, ще се качват с колите си в планината.   Радосвет Радев, председател на БСК: Проблемът е в некадърните закони От пълното безобразие по време на социализма към екологичните норми сега отиваме в другата крайност – бизнесът да страда от абсурдни еконорми. Проблемът не е в решението на Върховния административен съд за Банско, а в некадърните закони. Защото в Австрия именно правната норма позволява там да има толкова много писти. Сега се заговори за промяна в закона, но тя трябваше да стане отдавна. Номер едно сме по производство на ски, но къде ще ги караме.   Евродепутатът Ангел Джамбазки: „Зелените“ са вредни за България Позицията на КРИБ е логична и навременна, дори е доста дипломатична. Така наречените “еколози” никога не са стъпвали в планина. Това е една шепа от съпрузи, роднини, които работят за чужди интереси и са вредни за българската икономика. Тяхната работа е да получават чуждестранни грантове, за да пречат на развитието на България. Спряха инвестицията в Трън и сега това, което се случва там, е че циганите секат гората. Това ли е екологично.     Работникът да плаща 50% от осигуровките си Искат НОИ да покрива и първите три дни болнични Работниците да плащат 50% от осигуровките си, предложиха единодушно работодателските организации КРИБ, АИКБ, БСК и БТПП. В момента разпределението на осигурителните вноски между работодателя и служителя е 60:40. Бизнесът иска разпределението на вноските с работниците да бъде поравно, което означава хората да плащат повече за осигуровки. А за да не бъдат намалени сумите, които хората получават чисто, фирмите може да вдигнат заплатите. Другата идея на работодателите е в трудовия договор да бъдат включени всички осигуровки и данъка върху доходите за съответния работник, с което размерът на средната заплата ще бъде повишен за статистически цели. Редуциране на данъчната тежест за бизнеса остава приоритет на работодателите, като според тях е необходима отмяна на данъка върху дивидентите на компаниите и намаляване от 15% на 10% на налога върху доходите на едноличните търговци. Работодателите се надяват тази година да е последната, в която фирмите плащат първите три дни болнични на служителите си. АИКБ, КРИБ, БСК и БТПП искат и обещаното им електронното правителство. Именно постоянното отлагане на тази стъпка според работодателите е една от основните причини инвеститорите да не идват в България. „Българското управление и българската икономика продължават да са силно офлайн”, заяви председателят на БСК Радосвет Радев. Остават и исканията им за среща с приема Бойко Борисов за разрешаване на проблема със скъпия ток за предприятията. Бизнесът настоява и за реформа в енергетиката. След предложенията на работодателите е и листване на държавните енергийни дружества на Българска фондова борса, както и таксата „задължение към обществото“ да бъде плащана и от износителите на ток. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Африка спасява Пирин с подписи, събрани от „зелените“\t\t\t"}
{"url": "https://trud.bg/%d0%b2%d0%bc%d1%80%d0%be-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%b4%d0%be%d0%b1%d1%80%d0%be%d0%b2%d0%be%d0%bb%d0%bd%d0%b8-%d0%be%d1%82%d1%80%d1%8f%d0%b4%d0%b8-%d1%81%d1%80%d0%b5%d1%89/", "text": "Общественополезен труд също е сред мерките Правителствена програма с мерки срещу циганизацията, гетоизацията и произтичащите от това проблеми, поискаха от ВМРО. От партията на Красимир Каракачанов настояват да бъдат възстановени доброволните отряди към МВР, да се въведе административно наказание “обществено полезен труд” и “задържане под стража” с цел преодоляване на чувството за безнаказаност сред маргиналните общност. Единна база данни за социалните помощи и въвеждане на сумарен максимум на годишна база, строг контрол срещу злоупотреби със социални плащания, включително обвързване на получаването им със степента на социализация и грамотност, са част от предложенията на ВМРО за преодоляване на проблема с циганизацията. Воеводите настояват да бъде поощрявано отговорното родителство за сметка на намаляване на помощите за деца от несоциализираните групи. В средата на мандата организационния съвет на ВМРО-БНД “са категорични, че е крайно време да бъдат застъпени основни приоритети, за които организацията се бори от години. Сред тях категорично не са личните амбиции, водещи до боричкания на база его между едни или други политически фигури в коалицията “Обединени патриоти”, пише в позицията. Приоритетите са подредени в пет категории. Първа е циганизацията, следвана от мерки срещу радикалния ислям, включващи промените в Наказателния кодекс за криминализиране на проповядването на радикален ислям. ВМРО настоява и за достоен живот на възрастните хора чрез ревизия на инвалидните пенсии и преизчисляване на т.нар. стари пенсии.  Четвъртата категория мерки са насочени към укрепване на българското национално самосъзнание в България и зад граница чрез държавна програма за разпространение на българския език и култура, включително създаване на институт “Св.св. Кирил и Методий”. Хората на Каракачанов искат и по-справедливо данъчно облагане имуществото на богатите – включително “Данък лукс”.   Волен Сидеров, лидер на „Атака”: Направо да въвеждат мерките Имат всички лостове във властта Преди можех да правя салто от място, сега вече не мога. Ако ВМРО могат да направят нещо, нека да го направят, няма да им преча. Не разбирам от какво толкова са се разтревожили ВМРО. Имат си вицепремиер, който отговаря за силовите министерства, освен това той е и министър на отбраната. Имат си и други министри. Защо се държат като наблюдатели от 15-и ред? Направо да въвеждат мерките, вместо да излизат с позиции. Имат си всички лостове в изпълнителната власт. А в България всъщност реалната власт е в правителството – то пише закони, то предлага промени в законите, а парламента просто гласува. След като ВМРО искат спешни мерки в различни сфери, нека да действат. Нека да реализират и моята идея, която предлагам още от 2006 година – за доброволните отряди. Добре е ВМРО да не забравят, че благодарение на мен са във властта.   Искрен Веселинов, зам.-председател на ВМРО: ГЕРБ ни съветват – „Разберете се“ Чакаме подкрепа от НФСБ и “Атака” В коалицията “Обединени патриоти” няма нормален диалог. Очакваме да получим подкрепа от НФСБ и от “Атака”, а ако не получим ще сме наясно, че не можем да разчитаме на тях. В случай, че не получим подкрепа, ще преосмислим отношението си към партньорите в малката коалиция. Възможно е, ако не получим подкрепа от НФСБ и “Атака” все пак да предложим мерките на ГЕРБ. По някои от тях сме готови и със законодателни предложения. Готови сме с конкретни текстове за административното наказание принудителен общественополезен труд, имаме внесен закон за българския език, както и за криминализиране проповядването на радикален ислям. Част от проектите са минали на първо четене, но оттогава няма движение по тях. Когато нямаме подкрепата на нашите партньори в “Обединени патриоти”, ГЕРБ са в удобната позиция да ни казват: “Разберете се”.   Валери Симеонов, Лидер на НФСБ: В тези приоритети няма нищо ново Нека ВМРО кажат какво са направили Приоритетите, които ВМРО е извадило в средата на управленския мандат, са основен пункт още в предизборната програма на Национален фронт за спасение на България (НФСБ). Те се съдържат и в програмата на коалицията “Обединени патриоти”. Подкрепата на подобни приоритети не води до нищо съществено. Стига вече с това “ще”. Нека ВМРО да кажат какво конкретно направиха за постигането на тези приоритети, които сега отново вадят. Нека посочат какви конкретни опити са направили да ги прокарат и да постигнат конкретни резултати. Не виждам смисъл да обсъждаме в коалицията “Обединени патриоти” подобни приоритети, тъй като те не са нови. По-важно беше да направим усилия за осъществяването им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " ВМРО предлага: Доброволни отряди срещу циганската престъпност\t\t\t"}
{"url": "https://trud.bg/%d0%bc%d0%b0%d0%b9%d0%ba-%d0%bf%d0%be%d0%bc%d0%bf%d0%b5%d0%be-%d0%be%d1%87%d0%b0%d0%ba%d0%b2%d0%b0%d0%bc-%d0%bd%d0%b0%d0%bf%d1%80%d0%b5%d0%b4%d1%8a%d0%ba-%d0%b2-%d1%8f%d0%b4%d1%80%d0%b5%d0%bd%d0%b8/", "text": "Американският държавен секретар Майк Помпео каза днес, че очаква напредък до края на този месец в ядрените преговори със Северна Корея, предаде Ройтерс. Той говори пред участниците в Световния икономически форум в Давос във видеообръщение по сателитна връзка заради продължаващото затваряне на редица служби на федералното правителство на САЩ. Това възпрепятства изпращането на високопоставена американска делегация на форума в Швейцария. Засягайки руско-американските отношения, Помпео посочи, че двете страни не са обречени да бъдат противници и да си съперничат, както беше в годините на студената война. „Можем да постигнем повече. . . Нашите две страни притежават най-големите ядрени арсенали в света. В този смисъл Русия е мощна държава и ние разбираме това“, каза той. Според него решенията за бъдещето на двустранните отношения трябва да бъдат взети от Москва, а не от Вашингтон. „Ние очакваме Русия да започне да променя своето поведение“ и външнополитическия си курс за нормализация на отношенията със САЩ, подчерта държавният секретар. „Ако те направят това, уверен съм, че нашите страни могат да процъфтяват и да се развиват рамо до рамо“, добави той. Помпео изрази оптимизъм и за „добър изход“ от предстоящите търговски преговори между САЩ и Китай във Вашингтон. Според него посоката на отношенията между САЩ и Китай ще бъде определена от принципите, които Америка защитава. Той отбеляза, че тези принципи включват „свободно и открито корабоплаване“ и „честни и реципрочни търговски отношения, при които всяка страна има възможността да се конкурира на честна, прозрачна и открита основа“.  Ако Пекин възприеме такава политика, „уверен съм, че нашите две страни могат да вървят напред и да просперират заедно“, подчерта Помпео. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Майк Помпео: Очаквам напредък в ядрените преговори със Северна Корея"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%bd%d0%be%d0%bc%d0%b8%d0%bd%d0%b0%d1%86%d0%b8%d0%b8%d1%82%d0%b5-%d0%b7%d0%b0-%d0%bd%d0%b0%d0%b3%d1%80%d0%b0%d0%b4%d0%b8%d1%82%d0%b5-%d0%be%d1%81%d0%ba%d0%b0%d1%80/", "text": "Американската академия за театрално и филмово изкуство обяви претендентите за най-престижните награди в киното – „Оскар“. Филмите „Рома“ и „Фаворитката“ водят с по 10 номинации. Топ отличието за най-добър филм ще си оспорват „Черната пантера“, „Черен в клана“ („BlacKkKlansman“), „Бохемска рапсодия“, „Фаворитката“, „Зелената книга“, „Рома“, „Роди се звезда“ и „Вице“ („Vice“). Номинациите за отличията бяха обявени от актьорите Трейси Елис Рос и Кумаил Нанджиани в театър „Самюъл Голдуин“ в Бевърли хилс . Вижте пълния списък на претендентите за Оскар по категории: Номинации за Оскар в категорията „Най-добър филм“ „Черната пантера“ (Black Panther)  „Черен в клана“ (BlacKkKlansman)  „Бохемска рапсодия“ (Bohemian Rhapsody)  „Роди се звезда“ (A Star Is Born)  „Зелената книга“ (Green Book)  „Рома“ (Roma)  „Фаворитката“ (The Favourite)  „Вице“ (Vice) Номинации за Оскар в категорията „Най-добра актриса“ Глен Клоуз за „Съпругата“ (The Wife)  Лейди Гага за „Роди се звезда“ (A Star Is Born)  Оливия Коулман за „Фаворитката“ (The Favourite)  Мелиса Маккарти за „Можете ли да ми простите“ (Can You Ever Forgive Me?)  Ялица Апарисио за „Рома“ (Roma) Номинации за Оскар в категорията „Най-добър актьор“ Брадли Купър за „Роди се звезда“ (A Star Is Born)  Уилям Дефо за „Вратата на вечността“ (At Eternity’s Gate)  Рами Малек за „Бохемска рапсодия“ (Bohemian Rhapsody)  Виго Мортенсен за „Зелената книга“ (Green Book)  Крисчън Бейл за „Вице“ (Vice) Номинации за Оскар в категорията „Най-добър режисьор“ Алфонсо Куарон за „Рома“ (Roma)  Спайк Лий за „Черен в клана“ (BlacKkKlansman)  Адам Маккей за „Вице“ (Vice)  Павел Павликовски за „Студена война“ (Cold War)  Йоргос Лантимос за „Фаворитката“ (The Favourite) Номинации за Оскар в категорията „Най-добра актриса в поддържаща роля“ Ейми Адамс за „Вице“ (Vice)  Марина де Тавира за „Рома“ (Roma)  Реджина Кинг за „Ако Бийл стрийт можеше да говори“(If Beale Street Could Talk)  Ема Стоун за „Фаворитката“ (The Favourite)  Рейчъл Уайс за „Фаворитката“ (The Favourite) Номинации за Оскар в категорията „Най-добър актьор в поддържаща роля“ Махершала Али за „Зелената книга“ (Green Book)  Адам Драйвър за „Черен в клана“ (BlacKkKlansman)  Сам Елиът за „Роди се звезда“ (A Star Is Born)  Ричард Е. Грант за „Можете ли да ми простите“ (Can You Ever Forgive Me?)  Сам Рокуел за „Вице“ (Vice) Номинации за Оскар в категорията „Адаптиран сценарий“ Джоел Коен и Итън Коен за „The Ballad of Buster Scruggs“  НиколХолфсенър и Джеф Уайти за „Можете ли да ми простите“ (Can You Ever Forgive Me?)  Бари Дженкинс за „Ако Бийл стрийт можеше да говори“(If Beale Street Could Talk)  Чарли Уачтел, Дейвид Рабоновиц, Кевин Уилмот и Спайк Лий за „Черен в клана“ (BlacKkKlansman)  Ерик Рот, Брадли Купър и Уил Фетърс за „Роди се звезда“ (A Star Is Born) Номинации за Оскар в категорията „Оригинален сценарий“ Дебора Дейвис и Тони Макнамара за „Фаворитката“ (The Favourite)  Алфонсо Куарон за „Roma“  Адам Маккей за „Вице“ (Vice)  Ник Валелонга, Брайън Къри и Питър Фарели за „Зелената книга“ (Green Book)  Пол Шрейдър за „First Reformed“ Номинации за Оскар в категорията „Операторско майсторство“ Номинации за Оскар в категорията „Най-добър анимационен филм“ „Феноменалните 2“ (Incredibles 2)  „Островът на кучетата“ (Isle Of Dogs)  „Мирай“ (Mirai)  „Ралф разбива интернета“ (Ralph Breaks The Internet)  „Спайдърмен: В Спайди-вселената“ (Spider-Man: Into The Spider-Verse) Номинации за Оскар в категорията „Най-добър чуждоезичен филм“ „Capernaum“ – Ливан  „Roma“ – Мексико  „Never Look Away“ – Германия  „Cold War“ – Полша  „Shoplifters“ – Япония Номинации за Оскар в категорията „Оригинална музика“ „Черната пантера“ (Black Panther)  „Черен в клана“ (BlacKkKlansman)  „Ако Бийл стрийт можеше да говори“(If Beale Street Could Talk)  „Островът на кучетата“ (Isle Of Dogs)  „Мери Попинз се завръща“ (Mary Poppins Returns) Номинации за Оскар в категорията „Оригинална песен“ “All The Stars” – „Черната пантера“ (Black Panther)  „Shallow“ – „Роди се звезда“ (A Star Is Born)  „I’ll Fight“ – „RBG“  „When a Cowboy Trades His Spurs for Wings“ – „The Ballad of Buster Scruggs“  „The Place Where Lost Things Go“ – „Мери Попинз се завръща“ (Mary Poppins Returns) Номинации за Оскар в категорията „Визуални ефекти“ „Отмъстителите: Война без край“ (Avengers: Infinity War)  „Първият човек “ (First Man)  „Играч първи, приготви се“ (Ready Player One)  „Историята на Кристофър Робин и Мечо Пух“ (Christopher Robin)  „Соло: История от Междузвездни войни“ (Solo: A Star Wars Story) Номинации за Оскар в категорията „Костюми“ „The Ballad of Buster Scruggs“  „Мери Попинз се завръща“ (Mary Poppins Returns)  „Черната пантера“ (Black Panther)  „Фаворитката“ (The Favourite)  „Кралицата на Шотландия“ (Mary Queen of Scots) Наградата Оскар се присъжда в 24 категории, сред които“Най-добър филм“, „Най-добър режисьор“, актьорски номинации за главни и поддържащи роли, „Най-добър чуждоезичен филм“, „Най-добър анимационен филм“ и др. 91-та церемония по връчването на наградите Оскар ще се проведе на 24 февруари в „Долби Тиатър“ в Холивуд, като тази година най-значимата филмова вечер вероятно ще бъде без водещ, след като Кевин Харт отказа, а Академията не успя да му намери заместник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Вижте номинациите за наградите „Оскар“ за 2019 г."}
{"url": "https://trud.bg/%d1%81%d1%8a%d0%b4%d0%b5%d0%b1%d0%bd%d0%b8%d1%8f%d1%82-%d0%ba%d0%b0%d0%b4%d1%80%d0%be%d0%b2%d0%b8%d0%ba-%d0%b2%d0%b5%d1%80%d0%be%d0%bd%d0%b8%d0%ba%d0%b0-%d0%b8%d0%bc%d0%be%d0%b2%d0%b0-%d0%bf%d1%80/", "text": "Известен ли е на Висшия съдебен съвет (ВСС) позорният факт, че арестанти с прякори и криминални авторитети, съдени за убийства,  кражби, измами и грабежи, тероризират съдии, прокурори и полицаи в съдебните зали –  ругаят ги и ги унижават с цинични закани, и при това парадоксално, от своя страна  водят стотици дела срещу тях? Да, заявява съдебният кадровик Вероника Имова. Тази нагла подигравка с правовия ред у нас е позната и на правителството на съдебната власт, и на съдебните репортери, и на потърпевшите магистрати. Според Имова, чийто опит в правораздаването е непререкаем, става дума за „феномен, който ражда франкенщайнови сюжети и персонажи“, но той може и трябва да бъде спрян.“ – Не е за вярване, г-жо Имова. Един криминален тип с прякор на влечуго, прекарал половината си живот зад решетките, бил завел над 600 (!) дела срещу магистрати, съдебни експерти, надзиратели и служители на МВР, които имат лошия късмет да участват в наказателното му преследване. Като ищец той твърди, че е жертва на клевети и обиди. Наклеветен бил в обвинителните актове, обиден бил, че споменават прякора му…Кажете,лудост някаква ли е това ? Или съзнателна злоупотреба с право? – Едно право може да се употреби добросъвестно или недобросъвестно. Във втория случай е налице злоупотреба с право. Има и трети случай, когато се надхвърлят рамките на злоупотребата – това е деликт (непозволено увреждане -б.а) В примера, който давате, присъства вероятно и лудост, и злоупотреба с право. Но не само това. Присъства и намерение, и умисъл за гавра с правосъдието, и тормоз над съдиите. Това променя коренно ситуацията. Изправени сме не пред упражняване на гарантираната на всеки възможност да търси възстановяване на нарушеното си право, а пред действия, целящи да унижат съдията, да затруднят и дори да блокират работата на съда. Има типични в това отношение дела, образувани в софийските и в по-големите районни и окръжни съдилища. Има едни вечни ищци и жалбоподатели, повечето от които с прякори – Емил Милев, Момчил Добрев, Николай Николов и други. От справка в Софийски градски съд (СГС) се вижда, че към 5 декември м.г. Емил Милев е завел 649 граждански и 94 наказателни дела срещу магистрати, вещи лица и журналисти, отразяващи работата на съдебната власт. Не по-различна е картината с Момчил Добрев, който е завел 329 граждански и 39 наказателни дела, и с Николай Николов – 515 граждански и 54 наказателни дела. Има и други господа – вечни ищци и жалбоподатели, които създават преднамерен правен интерес, за да упражняват масово правото на отвод срещу съдии и съдебни състави. Повечето от тези отводи са уважавани от съдиите. – „Уважавани“ ли казахте?  Защо съдиите изобщо проявяват уважение към тия „господа“, които показно се подиграват с правото? – Защото те са поставени и в качеството на ответници, обвиняеми по заведените граждански или наказателни от частен характер дела. Рекордният брой дела срещу магистрати за обида или клевета, или за обезщетения за вреди от действията им при упражняване на съдебната власт е абсурден! Защото съгласно чл. 132 от Конституцията съдиите, прокурорите и следователите не носят наказателна и гражданска отговорност за служебните си действия и постановените актове, освен ако извършеното е умишлено престъпление от общ характер. Престъпленията от общ характер обаче се преследват по почина и компетентността на прокуратурата, а не по обвинение от частно лице. Магистратите имат функционален имунитет. Той е една от гаранциите за тяхната независимост и обективен признак за независимост. И тази форма на процесуална активност срещу магистрати, за която говорим с вас сега, не е нищо друго, освен злоупотреба с право. Злонамерено и тенденциозно се водят процеси от частен характер с цел причиняване на вреда и постигане на лична изгода от лица, които са страни по дела. Така се водят и дела срещу журналисти в рамките на резонната им дейност по информиране на обществото за новините от съдебната власт. – Тези процеси следва да се считат за недопустимо посегателство, както срещу авторитета и независимостта на съдебната власт, така и срещу свободата на словото и професията на журналиста. – Има искове по тия парадоксални дела, които изобилстват от цинизми и заплахи към ответника и към съда. Защо съдиите се занимават с тях, сякаш те са нещо нормално? – Проблемът с недопустимия съдебен език беше обсъден от правната комисия на ВСС преди няколко дни. Исковата молба и жалбата да не се допускат и делото да се прекратява при използване на такъв език! – това беше една от идеите, която съветът разгледа с твърдото намерение срещу злоупотребата с право да бъдат предприети ефективни мерки. – Безобразно е да се чете на глас в съдебна зала иск, от който ще се стреснат и изчервят вероятно и 40-те разбойници на Али Баба! Вие как смятате? – Изглежда съдилищата проявяват излишна снизходителност и прекомерна толерантност, след като има стотици дела, образувани с явното намерение да се навреди някому. Разглеждането им се допуска, за да не се откаже правосъдие. Но никакъв оправдан интерес на оправомощения не се удовлетворява при упражняване на правото с такава цел. Това явление – да се оказва всевъзможен натиск върху магистратите, включително чрез недопустим език в процесуални документи, е скандално! То трябва да се пресече с усилията на ВСС и с промени в процесуалните закони. С искови молби, жалби и частни тъжби по дела, които съдържат хулителни и клеветнически твърдения, обиди, цинични изрази, насочени срещу магистрати и съдебни експерти, се извършва посегателство срещу независимостта на съдиите и авторитета на правосъдието! Често исковете, жалбите и тъжбите, които са пълни със злостни нападки, с клетви към съдията и близките му и със заплахи и клевети, са съпроводени с искания за отвод на съдията или на всички съдии от съответния съд. Така съдиите се подлагат на стрес – психически и емоционален, който е изпитание за тяхната безпристрастност и независимост. Поради естеството на работата си – решаване на правни спорове при сблъсък на противоречиви интереси – съдиите системно понасят неудобства и ограничения. Да, етичните правила изискват от тях висок праг търпимост на недоволство, критика, упреци, скандални и несправедливи изказвания. Към съдиите обаче няма изискване да понасят унижения и заплахи. – Един вечен ищец и жалбоподател, който е и вечен подсъдим и обвиняем, свалил гащите си в залата и показал дирника си на съдията. Това, г-жо Имова, ми го разказа една млада адвокатка и се разплака. Нямало последствия за безобразника! – Такива случаи на игнориране на правовия ред от лица със занижено правосъзнание, съчетано с неефективни, закъснели мерки или с бездействия на правоохранителните, правозащитните и правораздавателните органи, са ми известни от публикации и сигнали от колеги съдии, изпратени до ВСС. Аз няма да приема с равнодушие този феномен! Лица, известни на правосъдието с многобройните висящи срещу тях дела за престъпления против личността и собствеността на гражданите , злоупотребяват с правото си на защита, шиканират съдебните процеси и те не приключват с години. В това време тия лица продължават да се чувстват извън закона. Използват максимално правните възможности и слабите страни на процесуалните закони и прилагат всевъзможни способи за отлагане на процеса: от откровеното укриване, което отнема време за издирване, защото е задължително участието им в наказателните процеси за тежки престъпления – до формалните извинителни причини ( здравословни проблеми лични или на защитниците им, семейни трагедии, инциденти.) Делата се проточват с години и при това някои лица продължават с криминогенните си прояви, но и за тях осъждания не се произнасят. И лицата остават с чисто съдебно минало. – Чисто съдебно минало?! И мръсно настояще. Това е…думи нямам! – Това е последица, благоприятна за обвиняемите и неблагоприятна за обществото. Защото първите ще печелят делата срещу държавата, които водят за забавено правосъдие в Европейския съд по правата на човека. А гражданите, някои от които са жертви на техните престъпления, ще плащат присъдените им обезщетения. Ползвайки презумпцията за невиновност по проточилите се наказателни производства, системните нарушители на закона добиват самочувствие на недосегаеми и се превръщат в непримирими ищци срещу представители на съдебната власт и разследващи журналисти. – Един от тия типове очевидно се забавлява, разхождайки се под охрана между килията и съдебните зали и забогатявайки от спечелените дела. Той забавлява и други затворници, като ги води за свидетели на страданията, които бил претърпял от споменаването на прякора му. На съдиите, които гледат тия дела или са ответници по тях, вероятно не им е забавно. Те защо търпят тогава тая гавра със самите тях и с правосъдието в България? – Тревогата за пошлостта, която трови обществения морал, е голяма! Аз няма да коментирам висящи съдебни производства, защото е недопустимо преди постановяването на окончателния съдебен акт да се анализират действията на съда. Но смятам, че когато едно лице се идентифицира с утвърден от самия него в обществото прякор, то употребата на този прякор от трети лица спрямо него не следва да се счита за поведение, засягащо личната му чест и достойнство, тоест за обида. При разглеждането и решаването на делата съдиите са длъжни да спазват всички стандарти за независим и безпристрастен процес. Когато са и ответници или обвиняеми по дела, заведени от страни в процесите, които са им случайно разпределени за разглеждане, те трябва законосъобразно да се отвеждат от тях. И практиката е точно такава. Но тревогата е, че правото на отвод се упражнява недобросъвестно, като гавра, извън предназначението на този институт на процесуалното право. Често то е преднамерено и изкуствено предизвикано, като цели отстраняването на конкретен съдия от процеса. Като последица се нарушава принципът за случаен подбор на съдия-докладчик и се минира справедливостта на процеса. Този подход не само руши доверието на непредубедения наблюдател към обективната безпристрастност на съдията, но и предизвиква дисбаланс в натовареността на едни съдии спрямо други и основателно недоволство сред магистратите. – Въпросът е защо този номер минава? В спецсъда разговарях с една чистачка за един рецидивист, известен с това, че отвежда всеки прокурор и съдия, който го погне за деянията му. „Свършиха се магистратите, остава аз да го погна с метлата“, смееше се жената. – Това, което вие наричате „номер“, ние наричаме „Модела Добрев“. „Лорда“ Момчил Добрев и подобните му подават различни оплаквания срещу съдиите, а след това им правят отводи или ги принуждават да си правят самоотводи. Подобни отводи са неоснователни. Извършващите юридическата дейност трябва да спазват правилата на логиката, за да вземат правилни решения. Отводът е правомерен и обоснован, когато той самият и основанието за него се намират в съотношение „причина-следствие“ – когато искането за отвод е логично обусловено от фактическо обстоятелство, възникнало независимо и самостоятелно преди или в най-добрия случай едновременно със следствието. Това обстоятелство създава съмнението, че съдията е пристрастен и предубеден. Следствието не може да предхожда причината. А при „модела Добрев“ е точно обратното. Първо се появява замисълът да се поиска отвод, а после се създава причината. И тъй като липсва причина, лицето изкуствено и целенасочено я създава, като подава някакво оплакване или сигнал срещу съдията – например в НАП, в съда или прокуратурата, за да може да я заяви после, че съдията е заинтересован. Логически абсурд е причината да се създава след следствието. Тезисът –предметът на доказване не може да се поставя пред аргумента – обстоятелството, служещо за доказване. Тезисът е извод от аргумента. Не се допуска доказване на тезиса с преднамерено и изкуствено предизвикани аргументи. Логиката забранява подобни конструкции, защото са неправилни и вредни, и водят до неверни изводи и погрешни решения. Те напомнят оня анекдот, в който една баба на село се молела всеки ден лъвове и тигри да не изядат козичката й. Веднъж я чул неин съселянин и й казал: – Молитвите ти са безсмислени, защото в България тигри и лъвове няма. Ето, виждаш ли – рекла бабата – значи молбите ми дават резултат! – Хубава работа!  – Впрочем, вие грешите, ако мислите, че съдиите не се противопоставят на тази гавра със самите тях и с правосъдието в България. Те са наясно с дефинирането на проблема като злоупотреба с право. Във ВСС се търси разрешение на тоя проблем, който те самите поставят. Още в началото на 2018 г. Комисията по правни и институционални въпроси отправи искане до органите на съдебната власт – за предложения за законодателни промени във връзка с недопустимия съдебен език в процесуалните документи и свързаните с това отводи, както и с други форми на злоупотреба с права по граждански и наказателни дела. През април тези предложения, както и отговорите от Европейската мрежа на съдебните съвети, бяха изпратени в Министерство на правосъдието – за иницииране на промени в законодателството. Докато не се състоят тези промени, злоупотребата ще се мултиплицира. – А дотогава? Съдиите ще стоят със скръстени ръце пред гаврата с правото, така ли? – Аз мисля, че и в сега действащата правна уредба са налице законови форми за противопоставяне на злоупотребата с право. Съдиите могат да прилагат сега действащите процесуални способи срещу недобросъвестните страни по делата. Да бъдат по-смели и решителни! Член 3 от Гражданско процесуалния кодекс (ГПК) предписва съдът да следи за добросъвестното упражняване на процесуалните права. Когато от исковата молба може да се направи извод за недобросъвестност, тя е нередовна по смисъла на чл. 127 и чл. 129 от ГПК – тя е недопустима по смисъла на чл. 130 ГПК. Няма пречка съдът да приложи и процедурните правила за работата на евросъда по правата на човека. Според чл. 35,&3, б.“а“от европейската конвенцията за правата на човека, жалбата е недопустима, ако с нея се преследват недобросъвестни цели и когато е написана на оскърбителен, заплашителен, провокативен език, надхвърлящ легитимната форма на изразяване пред съд. Необоснованите отводи ще се сведат до минимум, ако причините за тях се основават на реални, проверими и достоверни факти, а не например само на обстоятелството, че е проявено недоверие към съдията или към съдебната система, или са създадени преднамерени основания за това. Злоупотребата с други процесуални права също може да бъде ограничена. Например, с налагането на по-високи глоби за шиканиране на процеса. С отстраняване от съдебната зала при непристойно поведение. Със сигнализиране на полицията и прокуратурата за хулигански прояви и санкциониране по Указа за дребното хулиганство, а при по-тежки посегателства и по реда на Бързото производство по Глава ХХVI по Наказателно-процесуалния кодекс (НПК), както и в наказателни процеси по общия ред . – А по етичния кодекс? – Според етичните стандарти поначало е желателно съдиите да имат висок праг на търпимост срещу критика, нападки и злостни обвинения, които сами по себе си да не ги насърчават към незабавни отводи. Когато нападките са неверни, неистински и непреднамерени, те не биха разрушили обективната безпристрастност на магистратите. Но това не означава, че съдиите трябва винаги да са пасивни потърпевши от злонамерените и необосновани критики, особено при натиск, хули и позорящи ги неверни клеветнически обстоятелства. Системните злостни атаки срещу съдии и техни близки трябва да намерят отпор и противодействие чрез солидарност и съпричастност в магистратската общност. Да бранят личната независимост на магистратите и авторитета на правосъдието, са длъжни и административните ръководители в съдебната власт. При драстични или системни нападки, засягащи устоите на независимостта на правосъдието, са задължени да се намесват и колегиите при ВСС – тяхната функцията е да отстояват независимостта и авторитета на съда и прокуратурата. Що се отнася до зачестилите посегателства срещу свободното слово, действащото законодателство защитава упражняващите журналистическата професия срещу ограничаване конституционното им право да събират и разпространяват информация . Защитава ги от злостни нападки, целящи сплашване и смразяващ ефект. Но правосъдието у нас трябва да завиши чувствителността си към тях. И своевременно и пропорционално на тежестта на нарушенията да прилага закона в защита на личността и правата на представителите на четвъртата власт. – В американските филми съдията удря с чукчето и казва:„Няма да позволя това! Напуснете веднага моята зала!“ Натъжавам се, като сравня неговото самочувствие с унижението на българската съдийка Виржиния Петрова, на която подсъдимият с екзотичния прякор викна ( с извинение) в залата: „Да ти го туря в устата!“ После нейна колежка го оправда за това. Вашият коментар? – Това е мерзка хулиганска постъпка, осъществена с изключителна дързост и цинизъм. Освен сама по себе си, тя е особено възмутителна за обществото, защото е извършена в храма на правото – съдебната зала. И защото е спрямо жена, облечена в тога. И защото зад нея се намира гербът на България. Следвало е прокуратурата да привлече дееца по чл. 325, ал. 2 НК. Подобно бездействие е непростимо. – Злоупотреба с право, и то скандална, има не само у нас, а и в други държави, ако не греша? – „Правото завършва там, където започва злоупотребата с права“- тази сентенция е на френският цивилист Марсел Платиньол. Българската Конституция в чл. 57 прокламира неотменимост на основните права на гражданите, но и обявява за недопустима злоупотребата с права, както и тяхното упражняване, ако то накърнява правата и законните интереси на други. Злоупотреба с право е зловредното му упражняване, различно от целта, за която е създадено. Примерите, посочени от вас, са грубо нарушение на предоставени от закона субективни права, каквото и правото на иск. В правната доктрина злоупотребата с права е разглеждана първоначално с проява в гражданския процес и гражданското право, след което се признава и злоупотребата с правото на защита и в наказателния процес. В гражданското право – правото на иск е публично признато от закона и не зависи от допустимостта или основателността на иска. То е правомерно действие, когато е добросъвестно упражнено. И обратното, недобросъвестно е упражнено тогава, когато ищецът знае, че няма нарушено право, но предявява иск с цел да причини вреда или други неблагоприятни последици на насрещната страна или с цел да извлече някаква облага. Когато последица от шиканьозното водене на делото е виновно причинена вреда на противната страна, злоупотребата с право прераства в граждански деликт, от който произтича правото на пълна обезвреда за претърпялата вреда страна в процеса. И обратното, когато недопустимият или неоснователен иск не е предявен поради недобросъвестност, т.е. той е резултат на правомерно действие – тогава ищецът поема само отговорността за сторените в процеса разноски. Злоупотреба с право е и използването на език на вражда и омраза срещу съда и неговите решения в сезиращите го процесуални документи. Използването на такъв език е несъвместимо с търсената от страните и дължима от съда защита, поради което нарушава принципа на добросъвестност по чл. 3 от ГПК. – А няма ли ефективна законова забрана за злоупотребата с права? – Принципът на забраната за злоупотреба с права е прокламиран в чл. 57, ал.1 от Конституцията, както и в чл. 17 от Европейската конвенция за защита правата на човека и основните свободи. Съгласно чл. 35, &3, б.“а“от конвенцията, недопустима е всяка жалба, която представлява злоупотреба с право на жалба. Злоупотребата може да се осъществи в описаните в конвенцията форми, като например: „подвеждане на съда“,„обиден език“ и когато жалбата „е лишена от реална цел“. – Като съдия вие сте наблюдавала отблизо навярно какви ли не злоупотреби с процесуални права? Злоупотреба с право в наказателния процес има при недобросъвестно упражняване от страните на признати от закона процесуални права. Шиканиране на процеса е, когато адвокатът и подсъдимият се договорят да се редуват в представянето на уважителни причини: веднъж защитникът ще е болен, друг път – подсъдимият. Но с редовни болнични листове. Съдът е принуден да отложи делото. После следва явяване на защитника в друг съдебен район, по друго дело, след това пътуване, участие в семинар, отпуск и прочие. Визирам случаите, когато както „заболяването“, така и пътуването обективно не са представлявали пречка за явяване в зала, но формалното основание е налице. В други случаи подсъдимият формално се отказва от услугите на избран от него адвокат, респективно – на назначен от съда служебен защитник и моли съда да си осигури друг адвокат, но прави това в съдебна зала, преди заседанието, не предварително. И съдът отлага делото, при това – нееднократно. – Адвокатите са калпазаните, които шиканират делата. Това приказка на едро ли е, или е реалност? – Несъмнено, относно наказателния процес злоупотребата е свързана с правото на защита. То е предназначено в интерес на справедливото правосъдие и е от значение за осигуряване състезателност и участие на страните при равни възможности в наказателния процес. Субект на правото на защита не е само обвиняемият, но и пострадалият, частният обвинител, частният тъжител, гражданският ищец. Когато някоя от страните, прикрита зад формално уважителни житейски причини, многократно и системно инициира отлагане на делото, когато без проверими и достоверни факти отвежда членове на съдебния състав, когато прави необосновани искания за събиране на неотносими доказателства, когато многократно се отказва от избран от нея или служебно назначен адвокат при необходима служебна защита и т.н., е налице злоупотреба с правото на защита. То цели препятстване на качественото, ефективно и навременно правосъдие и като краен резултат уврежда интересите на очакващите правосъдие. – Аз се сещам за един- единствен случай , в който съдът наложи 1000 лв. глоба за протакане на дело. То беше за шофиране с алкохол, отлагано многократно, като подсъдимият – шефа на БНТ Каменаров, никога не се явяваше. „Това граничи със злоупотреба с право“, каза съдията от Софийски градски съд Руси Алексиев. – Споделям безрезервно извода на съдия Алексиев. – Злоупотреба с право ли е, когато някой подава до няколко юрисдикции няколко еднакви искови молби, с користната цел да избере след това желан от него съдия? – Категорично да. Това действие е насочено към игнориране на случайното разпределение на делата и е съзнателна злоупотреба с правото. Защото се иска решаване на спорното материално право чрез собствен избор на съдия, а не чрез избора на случаен принцип , който законът е регламентирал съгласно чл. 9 от Закона за съдебната власт. – А злоупотреба с право ли е, когато някой подаде до МВР сигнал за кражба, извършена от съседа му, примерно казано, която е измислил сам, без да се е състояла? – Това е класически фактически състав на престъплението набедяване. Да, тук злоупотребата с право се превръща в деликт , който в случая изпълва и състав на престъпление по чл. 268 от НК. – Има ли начин на злоупотребите с право да се сложи веднъж завинаги край? Или поне да се сведат в прилични граници? – Предложенията на съдиите за промени в процесуалните закони, съответно в Закона за съдебната власт, са обединени от принципите за добросъвестност по чл.3 от ГПК и от принципа на забрана за злоупотреба с права по чл.57, ал.2 от Конституцията на България. Уместно е да се създадат изрични разпоредби в ГПК, НПК и АПК, в които да се предвиди недопустимост за разглеждане на отправени към съда писмени или устни изявления, съдържащи обиден и заплашителен съдебен език, характеризиращ се с враждебна реч, със слова на омразата – език, който засяга и правото на личността на добро име, и репутация, и руши авторитета и безпристрастността на правосъдието. Използването на такъв език следва да се обяви за нарушаване на принципа на добросъвестност, върху който е изградено упражняването на субективните права от техните титуляри. Като неблагоприятна последица от недобросъвестно упражняване на субективни права на иск и жалба чрез нарушаване на тези изисквания за законовата им форма, следва да бъде предвидена възможност съдът да връща процесуалните документи на подателя. Това ще действа предупредително и възпиращо за неправомерните податели и ще ограничи преднамерените, принудителни отводи сред съдиите. А по отношение на хулиганските прояви в съдебните зали, действащото законодателство създава широка възможност за реакция: от търсене на административна отговорност до търсене на строга наказателна отговорност от хулиганите. Нашият гост  Вероника Имова е родена в София. Завършила е Юридическия факултет на СУ „Кл.Охридски“ през 1980 г. Професионалният й опит е натрупан в съда: младши съдия (1982-1984), съдия в Софийския районен съд, в Софийския градски съд и в наказателната колегия на Върховния касационен съд (1984-2017). От октомври м.г. е член на Съдийската колегия на Висшия съдебен съвет.   ", "date": "2019.01.22", "title": " Съдебният кадровик Вероника Имова пред „Труд“: Вечни ищци водят по стотици дела, даже и срещу съдии\t\t\t"}
{"url": "https://trud.bg/%d0%b0%d0%b2%d0%b8%d0%b0%d1%86%d0%b8%d0%be%d0%bd%d0%bd%d0%b0-%d1%80%d0%b8%d1%82%d0%be%d1%80%d0%b8%d0%ba%d0%b0-%d0%b2-%d0%bf%d0%be%d0%bb%d0%b8%d1%82%d0%b8%d0%ba%d0%b0%d1%82%d0%b0/", "text": "Когато политиката влезе в авиацията или обратно, нещата се объркват, а може да станат и смешни. На националната работна среща на актива на ПП ГЕРБ терминът „висш пилотаж“ бе използван няколко пъти, за да се покажат успехите в една или друга посока, на една или друга политическа личност. По всичко личи, че e голям ентусиазмът от решението на парламента да преговаряме със САЩ за закупуване на изтребители. Макар че, както твърдят запознатите с технологията на подобни преговори, трудното тепърва предстои. Но за това да му мислят министрите на отбраната, финансите, икономиката и външните работи. Сега става дума за избори и как да бъдат спечелени. През май – за депутати в европарламента, а през есента – за кметове и общински съветници. В този смисъл авиационната тематика наистина може да се окаже подходяща. По-паметливите знаят, че тя присъстваше често в речника на днешния президент по време на изборите за държавен глава преди две години. Впрочем и сега продължава нейното използване от президента, което, наред с всичко, се оказва, че е и заразително. Защо пък това да не е новата печеливша формула. Но това, в кръга на шегата. На този форум стана ясно, че ГЕРБ ще върви към поредна победа със скоростта на F-16 V Blok 70. Този призив очевидно се хареса и на премиера, който не само го повтори, но и го свърза с изоставеното отдавна военно летище край Равнец. Изглежда имаше предвид, че негов автор бе кметът на Бургас, а авиобазата, за която вече малко хора си спомнят, е недалеч от морския град. А може би бе направена връзка и с факта, че президентът и върховен главнокомандващ Въоръжените сили е започнал кариерата си на пилот на МиГ-29 именно оттам. Но и това са само разсъждения. Да се върнем на темата, т.е. за авиацията и политиката. И за скоростта на изтребителите. Ако една политическа сила заложи на бързината на F-16, едва ли ще стигне първа до победата в изборите. Не за друго, а защото максималната скорост на една от най-съвременните модификации на този самолет е 2145 км/ч. Колко бърз ще бъде F-16VBlok-70, предстои да видим, но не се предвижда той да бъде произведен и доставен през годината на избори. Ако действително става дума за бързина, може да се помисли върху други варианти при издигането на политически призиви. Например, основната концепция на „Грипен“ е да развива високи скорости и да запазва изключителната си маневреност, независимо от височината на полета. Неговата максимална скорост е 2410 км/ч. А това е повече от „Рафал“, F-16 Blok-50, F-18 и „Юрофайтър“. Разбира се, има и по-бързи самолети. Максималната скорост на руския МиГ-31 е 3000 км/ч на голяма височина. Може да лети на максимална скорост, докато му свърши керосина. И днес той остава най-бързият боен самолет в света. Друго е, ако става въпрос за далечина на полета. Тогава подредбата се размества и в случая, за който става дума, може да изиграе по-добра роля в политически смисъл през май и есента. На този политически форум беше интересно и сравнението за автобуса и таксито. Военните експерти сигурно ще кажат, че във въздушния бой една от най-важните предпоставки за победата е изненадата. По оценка на западни експерти в този смисъл най-опасен в света е Су-35. Така го нарекоха авторитетни немски и американски издания. Негов най-сериозен съперник в света е американският изтребител F-22 „Раптор“. В политиката е много важен маньовърът. Понякога той може да има решаващо значение за победата. Вярно е, че в последно време консерватизмът вдига глава в Европа. За да реализира приоритетите си, обаче е задължително да кацне на подходящата писта. Т.е. да спечели изборите с правилния коалиционен партньор, ако не може сам, или своевременно да скъса с досегашния, при положение, че му носи черни точки. Маньовърът в битката – военна или политическа, води до изненада и краен успех, защото в повечето случаи противникът или опонентът не са достатъчно добре подготвени за него. При полета с изтребител е от голямо значение да запазиш изключителна маневреност, независимо от височината. Както в политиката. Управлението не е като да вървиш по жълтите плочки пред Народното събрание. Има много изненади, на които трябва да отговаряш, включително също с изненади. Добре е например да имаш прекрасен изтребител бомбардировач, но това да не е резултат от компромис, относно неговата маневреност, което се получава, когато допълнителното оборудване увеличи теглото му. Оказва се, че политиката и авиацията си приличат в много отношения. Макар че някои имат предубеждения към пилотите.   Санкцията ще е на избирателите Ясно е, че за всичко си има експерти. Както авиационни, така и по изборите. Те ще си кажат думата по процедурата на една или друга партия или коалиция, след което решението ще е политическо. После санкцията е на избирателите. Те ще преценяват коя политическа сила е избрала най-бързия самолет.                          ", "date": "2019.01.22", "title": " Авиационна риторика в политиката\t\t\t"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%ba%d0%bb%d0%b5%d0%ba%d0%bd%d0%b0-%d0%bf%d1%80%d0%b5%d0%b4-%d1%82%d0%be%d0%bc%d0%b0-%d0%b1%d0%b5%d0%bb%d0%b5%d0%b2-%d0%b8-%d0%b6%d0%b5%d0%bd/", "text": "В делото срещу промените в действащия План за управление на Национален парк „Пирин“, приети от Министерския съвет на 28 декември 2017 година, жалбоподатели са WWF-Дунавско-Карпатска програма, Асоциация на парковете в България (АПБ), Тома Белев като физическо лице и един „зелен“ активист. В България швейцарският Световен фонд за дивата природа (WWF) се представлява от жената на Тома Белев – Веселина Кавръкова. А шеф на Управителния съвет на АПБ е Белев. Това не е първият път, когато тези две организации, ръководени от семейство Белеви, завеждат дела срещу развитието на икономиката и туризма на страната. От справки в съдилищата се вижда, че двете организации имат общо над 250 преписки по съдебни дела. С казуса „Пирин“ българският клон на WWF и незаконно управляваната от Белев АПБ за пореден път завъртяха на малкия си пръст националните институции, които се оказват безсилни. Кой е Тома Белев  Тома Белев е инженер лесовъд, родом от Кърджали. В продължение на 13 години е директор на Природен парк „Витоша“ (от 1999 до 2012). За това време успява напълно да съсипе планината край София. При неговото управление няколко души губят живота си на Боянския водопад, защото там не е поставен парапет под претекст, че това е забранено от Плана за управление на ПП „Витоша“. „Екологът“ е отговорен за унищожаването на огромна част от смърчовите гори, заради чието опазване през 1934 година е създаден паркът. След ветровала през 2001 година в „Бистришко бранище“ са повалени десетки декари смърчова гора. Отказът на Тома Белев да се изнесат падналите дървета, въпреки предупрежденията на учените от БАН, води до разпространение на корояд. Сега са унищожени почти всички смърчови гори на Витоша и заразата е тръгнала към Рила. Цялата инфраструктура на Витоша – пътища, пътеки, хижи, чайни, заслони, хотели, лифтове, е съсипана и продължава да се руши. Защото при управлението на Тома Белев е разработен и приет Планът за управление на парка. В него умишлено са заложени тотални забрани за нова инфраструктура. Забранено е изграждането на нови писти и лифтове. Не може да се разширяват и съществуващите трасета, тоест няма как да се направи модернизация на въжените линии, строени през 50-те и 60-те години на миналия век. През 2003 година Тома Белев, като държавен служител-директор на ПП „Витоша“, създава неправителствена организация, която е частна паралелна структура на дейността на държавните дирекции на природните паркове. Тя е наречена Асоциация на парковете в България. АПБ се използва от Белев за купуване на недвижими имоти, участие в обществени поръчки и водене на съдебни дела срещу инвестиционни проекти (виж карето). Докато е държавен служител като шеф на ПП „Витоша“ и председател на АПБ, Белев оглавява и Управителния съвет на друга частна неправителствена организация – „Зелени Балкани“. През 2007 година „Зелени Балкани“ получава 9 милиона лева, за да очертае зоните по Натура 2000 в България. Ръководител на проекта е Симеон Марин – син на тогавашния вицепрезидент на България Ангел Марин. Вследствие на тяхната „експертна“ работа над 34 процента от територията на страната е вкарана в Натура 2000 и е блокирана за инвестиции. Като ръководител на тези частни сдружения държавният служител Белев е част от екипа, изготвил Плана за управление на „Пирин“, в който също залага забрани за изграждане на писти и лифтове в ски зона „Банско“. Освен че е правил зоните по Натура 2000, Белев е и сред авторите на плана на Природен парк „Българка“, за който са платени над 2 милиона лева. Също така е участник в поръчки за броене на лалугери, отглеждане на лешояди срещу 7 милиона лева, спасяване на червеногуши гъски за над 50 милиона лева и редица други проекти. Освен директор на ПП „Витоша“, шеф на АПБ и „Зелени Балкани“, Белев е и партиен активист. Кандидат е за евродепутат през 2007 година от „Зелената партия“ на Александър Каракачанов, която е коалиционен партньор в правителството на тройната коалиция. Амбициите на Белев в политиката продължават до днес – на последните парламентарни избори през 2017 година той се пробва да влезе като депутат от ПП „Зелените“, която е в коалиция с „Да, България“ на Христо Иванов и вече разпадналата се ДЕОС. Тогава в родния си Кърджали Белев получава 221 гласа. В момента „екологът“ е част от управленския екип на синьо-червената-зелена коалиция „Демократична България“. Но въпреки това продължава да твърди, че е „обикновен гражданин“. С титлата „гражданин“ Тома Белев успява да се добере и до ключови роли в разпределението на пари за НПО от републиканския бюджет. Миналата година той и жена му Веселина Кавръкова влизат в работната група, която трябва да създаде правилник за Съвета за развитие на гражданското общество към Министерския съвет. Това звено ще разпределя парите за гражданския сектор по правила, написани от Белев и жена му. Коя е Веселина Кавръкова  Жената на Тома Белев – Веселина Кавръкова от 2006 година ръководи клона на швейцарския WWF в България (Световен фонд за дивата природа). Началото на бизнеспроекта WWF е на 11 септември 1961 година, в град Морж, Швейцария. Мястото за регистрация не е избрано случайно – и тогава, и сега, тази офшорна зона е раят на нечистите пари. Алибито на Световния фонд е набиране на средства за екология, борба с климатичните промени и опазване на природата, но всъщност е стройна бизнес организация, която си партнира с най-големите компании-замърсители на околната среда. Именно тези корпорации дават пари на WWF, който от своя страна представя тяхната дейност пред световната общественост като природосъобразна. През 2016 година “Труд” писа, че WWF развива сериозно своя офшорен бизнес. Фондът дори не се крие и показва на сайта си своите дъщерни офиси в офшорните зони и дълга редица клиенти, регистрирани в места, наричани данъчен рай. WWF има представителства в офшорни дестинации като Панама, Хонконг, Сингапур, Гватемала, Мавриций, Сейшелите и др. В повечето от тях няма почти никаква дейност. Същата година WWF обявява и 3 водещи частни партньорства, от които две са корпорации с офшорни регистрации – Кока Кола (Делауеър), Домтар (Квебек) и Кралските карибски круизи (Либерия). Тази швейцарска НПО, ръководена у нас от Кавръкова, в тандем с АПБ е основен жалбоподател срещу десетки инвестиционни проекти в различни области – селско стопанство, туризъм, индустрия. А през 2012 година, малко след като е махнат от директорския пост на Природен парк „Витоша“, Тома Белев е награден за заслуги към WWF лично от президентката на организацията Йоланда Какабадзе на церемония в Ротердам. Сигурно, защото като шеф на парка е работил за Световния фонд, а не за планината. Последствията  Последствията от дейността на семейството Белев-Кавръкова и гравитиращите около тях „зелени“ дават пагубно отражение върху цялата българска икономика. Развитието на планинските региони е блокирано напълно, тъй като зимният туризъм не може да се развива заради вкараните от „еколозите“ рестрикции в законите. Докато в цяла Европа, а вече и на Балканите (Сърбия, Косово) се изграждат модерни зимни курорти, у нас всичко е в застой.  Надали Швейцария, която е топ зимна дестинация в световен мащаб, би позволила на българска неправителствена организация да спре развитието й чрез обжалване на инвестиционни проекти. Защото именно това прави WWF тук, ръководена от Веселина Кавръкова – с чуждо финансиране се саботира развитието на целия зимен туризъм в България. В неделя Катерина Раковска, която също е част от управата на българския клон на WWF, обяви пред БНР, че има над 100 милиона евро за биоразнообразие. Тази сума ще бъде разпределена между „зелените“ организации. Въпросната групичка, начело с Белев и Кавръкова, печели милиони именно от европроекти за биоразнообразие. С парите те финансират протести, политическата си партия и воденето на съдебни процеси. И сякаш тези хора управляват България – няма я съдебната власт, липсват изпълнителната и законодателната. Дори в социалните мрежи „еколозите“ вече се хвалят, че решението на Върховния административен съд за Пирин е взето заради „обществения натиск“, тоест поради техните улични протести. Така „зелените“, ръководени от семейството Белев-Кавръкова, обричат на мизерия 1.5 милиона души в планинските региони. Въпросът е кога държавата ще си влезе в ролята и ще спре да се съобразява с чужди интереси. А за всичките безобразия на Тома Белев някой ден със сигурност ще му бъде потърсена отговорност. Игри за пари: Кражбата на Асоциацията на парковете или как бившият шеф на ПП „Витоша“ си осигури достъп до 4.8 милиона швейцарски франка През 2003 година под формата на неправителствена организация е създадено Сдружението „Асоциация на парковете в България“. Това НПО е основано от осем дирекции на държавни природни паркове, в качеството им юридически лица. Управителният съвет на Асоциацията се състои от Дирекциите на парковете, където са представени от съответните директори. Те избират Белев за председател, защото към онзи момент той е директор на Природен парк „Витоша”, а не в качеството му на физическо лице. По Закона за юридическите лица с нестопанска цел и Устава на АПБ, на всеки 5 години се прави Общо събрание, на което се избира нов Управителен съвет и председател. Такова събрание не е направено през 2008 година, както е записано в закона. Не е направено и през 2013 година. Междувременно, през 2012 година Белев е освободен като директор на ПП „Витоша”, след проведен конкурс. Това автоматично означава, че той няма право да представлява Асоциацията, защото дотогава е бил председател в качеството си на директор на ПП „Витоша”. Едва през 2014 година, две години, след като вече не е начелo на ПП „Витоша”, Тома Белев организира свикване на Общо събрание, на което подменя Устава. Той вкарва в УС 15 физически лица – до едно негови приближени, с което се променя съотношението при гласуване в полза на хората на Белев. Чрез тази промяна, без да е директор на парк, Белев остава председател на организацията използвайки гласовете на своите хора. Именно това Общо събрание и неговите решения, обжалвани от дирекцията на ПП „Витоша”, са отменени от съдебните състави на СГС и САС. През декември 2017 е взето окончателно решение от Софийския апелативен съд, че Белев заема поста нелегитимно. Въпреки това Тома Белев стои на тази длъжност и отказва да я напусне. Причината за това упорство е много проста – става дума за много пари. Когато през 2012 година Белев остава трети на конкурса за Директор на ПП „Витоша“, се провеждат процедурите по избор на изпълнител на проекта „Да свържем опазването на природата с устойчивото развитие на селските райони“, финансиран с 4 790 000 франка или 8 милиона лева по Българо-швейцарската програма за сътрудничество. Проектът се изпълнява в рамките на четири години. За партньори от българска страна, освен Асоциация на парковете в България, са избрани WWF – Дунавско-Карпатска програма България, оглавявано от Веселина Кавръкова, Българо-швейцарската фондация „Биоразнообразие“ на Петко Цветков, по това време съпредседател на партия „Зелените“, Българско дружество за защита на птиците. Всичките те са членове на коалицията „За да остане природа в България“. Оставайки начело на АПБ, Тома Белев получава достъп до огромната сума. Има и още една много важна причина Белев да се бори със зъби и нокти за АПБ – проверка на „Труд“ в Имотния регистър показа, че сдружението е крупен собственик на земеделски земи. Те са купувани в периода до 2011 година и по нотариални актове са собственост на НПО-то. Докато в организацията са членували дирекциите на повечето Природни паркове, тя е придобила 320 декара из цяла България. След като една по една дирекциите напускат АПБ, имотите остават под управлението на шефа на УС – Тома Белев. Така „екологът“ днес ръководи и стотици декари земя, които не са купени с пари от неговия джоб.                                          ", "date": "2019.01.22", "title": " Държавата клечи пред Тома Белев и жена му\t\t\t"}
{"url": "https://trud.bg/%d0%bc%d0%be%d1%80%d0%b0%d0%b5%d1%81-%d1%81%d0%b5-%d1%81%d1%8a%d0%b1%d1%80%d0%b0-%d1%81%d1%8a%d1%81-%d1%81%d1%82%d0%be%d0%b9%d1%87%d0%be-%d0%bc%d0%bb%d0%b0%d0%b4%d0%b5%d0%bd%d0%be%d0%b2/", "text": "Звездата на украинския футбол Жуниор Мораес се събра със Стойчо Младенов дори за една вечеря в Анталия. Екзекуторът на „Ливърпул“ тренира бразилеца в ЦСКА през 2012 година и оттогава двамата станаха много близки. Сега Мораес блести в украинския шампион „Шахтьор“ (Донецк), а преди беше в „Динамо“ (Киев).  На вечерята присъстваха още две легенди на ЦСКА – Анатоли Нанков и Тодор Янчев.  „Когато срещнеш добри хора ,с които си изживял много щастливи моменти в кариерата ти, започва да ви свързва приятелство и възхищение за цял живот“, написа Мораес.", "date": "2019.01.22", "title": " Мораес се събра със Стойчо Младенов"}
{"url": "https://trud.bg/%d1%84%d1%83%d1%82%d0%b1%d0%be%d0%bb%d0%b8%d1%81%d1%82-%d0%b8-%d1%81%d0%b0%d0%bc%d0%be%d0%bb%d0%b5%d1%82-%d0%b8%d0%b7%d1%87%d0%b5%d0%b7%d0%bd%d0%b0%d1%85%d0%b0-%d0%bd%d0%b0%d0%b4-%d0%bd%d0%be%d1%80/", "text": "Авиотрагедия за втори път почерни британския футбол през сезона. След смъртта на тайландския собственик на „Лестър“ по всичко личи, че най-скъпото попълнение на „Кардиф“ загина без нито един мач за отбора. Чартърът с 15-милионния аржентинец Емилиано Сала изчезна в понеделник вечер над Нормандски острови край Ла Манша. Нападателят току-що се бе прости с досегашните си съотборници в „Нант“. Британските власти твърдят, че има едва пет процента шанс пасажерите да са оцелели. Повече от хиляда квадратни километра са били претърсени за останки от самолета. „ Емилиано беше възпитано и мило момче – промълви Валдемар Кита, президент на „Нант“. – Винаги се отнасяше с уважение към околните. Мислите ми са с неговото семейство и приятели.“ Последното съобщение на Сала в социалните мрежи бе „Последно сбогом“, но насочено към „Нант“. През сезона той вкара 12 гола в 19 мача в Лига 1. От 2011 година Сала се подвизаваше само във френски отбори.", "date": "2019.01.22", "title": " Футболист и самолет изчезнаха над Норманските острови"}
{"url": "https://trud.bg/%d0%b3%d1%80%d0%b8%d0%bf%d0%bd%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%b8-%d0%b2-%d1%85%d0%b0%d1%81%d0%ba%d0%be%d0%b2%d1%81%d0%ba%d0%be-%d0%be%d1%82-%d1%83%d1%82%d1%80%d0%b5/", "text": "От 23 януари РЗИ – Хасково обявява грипна епидемия на територията на област Хасково. Това съобщиха от пресцентъра на Министерството на здравеопазването.  Издадено е предписание за прекратяване на учебните занятия в училищата в областта за периода от 23 януари 2019 г. до 28 януари 2019 г. (включително). До второ нареждане се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации. По-рано днес   грипна епидемия и на територията на област Сливен.", "date": "2019.01.22", "title": " Грипна епидемия и в Хасковско от утре\t\t\t"}
{"url": "https://trud.bg/%d1%86%d0%b8%d0%b3%d0%b0%d0%bd%d0%b8-%d0%bd%d0%b0%d0%bf%d0%b0%d0%b4%d0%bd%d0%b0%d1%85%d0%b0-%d0%b5%d0%ba%d0%b8%d0%bf-%d0%bd%d0%b0-%d1%86%d0%b5%d0%bd%d1%82%d1%8a%d1%80%d0%b0-%d0%bf%d0%be-%d1%85%d0%b5/", "text": "Двама мъже и една жена от ромски произход нападнаха медицински екип в Центъра по хемодиализа в областната болница във Велико Търново. Инцидентът станал около 15 часа във вторник, когато екип на Реанимацията бил повикани по спешност да реанимират възрастна жена в тежко състояние в резултат на диабет. Докато лекарите се опитвали да спасят жената, близките й нахлули в Центъра по хемодиализа в МОБАЛ, започнали да се саморазправят с медиците, като отправяли закани и заплахи към тях: „Няма да излезете живи оттук!“. Въпреки усилията на лекарите, възрастната пациентка е починала, което още повече ожесточило близките й. На мястото веднага били повикани охранители и екип на полицията, който се наложило със сила да изведе нападателите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.01.22", "title": " Цигани нападнаха екип на Центъра по хемодиализа във Велико Търново"}
{"url": "https://trud.bg/%d1%81%d0%b0%d0%bc%d0%be%d0%bd%d0%b0%d1%81%d1%82%d0%b0%d0%bd%d0%b8%d0%bb%d0%b8%d1%82%d0%b5-%d1%81%d0%b5-%d0%ba%d0%b0%d1%80%d0%b0%d0%b2%d0%b0%d0%bd%d0%b8-%d0%bd%d0%b0-%d1%81%d0%bc%d0%be%d0%ba%d0%b8/", "text": "Самонастанилите се три каравани на къмпинг „Смокиня“ не са регистрирани. Не е ясно все още кои са собствениците им. Това съобщиха прверявщите. Продължава издирването на стопаните им и те ще бъдат поканени доброволно да ги преместят. В случай, че не бъдат открити, компетентните органи ще премахнат самонастанилите се кемпери. Караваните са на това място от месеци, но бяха забелязани, след като гръмна скандала с разораването на дюните на култовия къмпинг. Племенникът на кмета на Равадиново ги изравнил с багер, по разпореждане на бургаски бизнесмен – Иван Нончев, собственик на съседен имот. Двамата вече са обвиняеми и ще обясняват деянието пред съда. От извършените геодезически замервания на терен при съвместната проверка на РИОСВ Бургас и Министерството на туризма, на увредени дюни в района на къмпинг „Смокиня“, попадащи в Природна забележителност пясъчни дюни м. „Каваци“ се установи, че общата площ на засегнатият участък е 1295 кв.м.", "date": "2019.01.22", "title": " Самонастанилите се каравани на „Смокиня“ не са регистрирани"}
{"url": "https://trud.bg/%d1%8e%d0%bb%d0%b8%d1%8f-%d1%82%d0%b8%d0%bc%d0%be%d1%88%d0%b5%d0%bd%d0%ba%d0%be-%d0%be%d0%b1%d1%8f%d0%b2%d0%b8-%d1%87%d0%b5-%d1%81%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%80/", "text": "Бившата украинска министър-председателка Юлия Тимошенко обяви, че се кандидатира за президент. Социологическите проучвания определят Тимошенко, която заемаше премиерския пост между 2007 и 2010 г., като фаворит на президентските избори в Украйна, насрочени за 31 март, съобщи  . Тя прекара две години и половина в затвора заради подписването на газова сделка с Русия, което до голяма степен се разглеждаше като отмъщение от нейния политически противник – тогавашния президент Виктор Янукович. Тимошенко загуби от Янукович на президентските избори през 2010 г. и от сегашния президент Петро Порошенко през 2014 г. Порошенко още не е обявил официално, че се кандидатира за преизбиране. Тимошенко обяви кандидатурата си на конгрес на своята партия „Баткившчина“ в Киев и обеща да възстанови контрола върху анексирания от Русия Кримски полуостров и сепаратистките области в Източна Украйна.  ", "date": "2019.01.22", "title": " Юлия Тимошенко обяви, че се кандидатира за президент"}
{"url": "https://trud.bg/%d0%be%d1%80%d0%bd%d0%b8%d1%82%d0%be%d0%bb%d0%be%d0%b7%d0%b8-%d0%be%d1%82-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%81%d0%bf%d0%b0%d1%81%d0%b8%d1%85%d0%b0/", "text": "Експерти на РИОСВ – Велико Търново спасиха птица от защитен вид, след като жител на Златарица подал сигнал, че пернатото е открито в безпомощно състояние. При своевременната проверка на място от орнитолози на инспекцията се установило, че птицата е от вида Горска улулица (Strix aluco), без видими травми, но при приближаване не прави опит за полет. Изпратена е за лечение и последващи грижи в Спасителен център за диви животни – Стара Загора. Горската улулица е птица от семейство Совови, средно голяма по размер. През зимата посещава изкуствени насаждения, паркове, градини и населени места. Тя е защитен вид, включен в Приложение 3 на Закона за биологичното разнообразие.", "date": "2019.01.22", "title": " Орнитолози от Велико Търново спасиха птица от защитен вид\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b1%d1%83%d1%80%d0%b3%d0%b0%d0%b7%d0%bb%d0%b8%d1%8f-%d0%b4%d0%b0%d0%b2%d0%b0%d0%bb-%d0%bf%d0%be%d0%bc%d0%b5%d1%89%d0%b5%d0%bd/", "text": "На 18 януари, в хода на предприети процесуални действия служители на СДВР задържаха 56- годишен, криминално проявен и осъждан мъж, от Бургас. Установено е, че задържаният системно предоставял помещение в центъра на града с видео зали и индивидуални сепарета за платени сексуални услуги. Това съобщиха от пресслужбата на МВР. До споменатите помещения се минавало през търговски обект, обособен като секс шоп. В процеса на разследването е установено, че задържаният преди няколко години е осъждан за разпространение на порнографски материали. След доклад на събраните материали в Софийска районна прокуратура, 56-годишният е привлечен като обвиняем за престъпление по чл. 155 от НК. Наложена му е постоянна мярка за неотклонение „задържане под стража“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.22", "title": " Арестуваха бургазлия, давал помещения за платена любов в секс шоп в София\t\t\t"}
{"url": "https://trud.bg/%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82%d1%8a%d1%82-%d0%bd%d0%b0%d0%bd%d0%b5%d1%81%d1%8a%d0%bb-%d0%bf%d0%be%d0%b1%d0%be%d0%b9-%d0%bd%d0%b0-%d0%b1%d0%b0%d0%b1%d0%b0-%d0%b8%d0%b2/", "text": "39-годишният Кольо Рашков е извършителят на п  Иванка в Гурково. Рецидивистът й отне 35 лева. Възрастната самотно живееща жена е нападната от мъжа от ромски произход, който бил с маска на главата, в дома си на 21 януари около 23:00 часа. Два часа по-късно е арестуван в жилището му. Не е оказал съпротива, има данни, че е употребил алкохол, съобщи главен инспектор Христо Петров – началник сектор „Криминална полиция” в РУ – Казанлък. Кольо Рашков е криминално проявен. Лежал е в затвора общо 8 години за множество кражби. Баба Иванка е настанена с множество наранявания в Университетската болница в Стара Загора. Жената се възстановява, няма опасност за живота й. „Ударите са били с ръце и крака в лицевата и окосмената част на главата. Жената има обща мозъчна симптоматика – главоболие, гадене и световъртеж, но не са установени фрактури” – каза доц. д-р Стефан Вълканов, завеждащ Клиника по неврохирургия в УМБАЛ „Проф. д-р Стоян Киркович” – Стара Загора. Кольо Рашков е задържан за 72 часа. Досъдебното производство срещу него се наблюдава от Окръжна прокуратура – Стара Загора. Повдигнато му е обвинение за грабеж в условията на опасен рецидив. Мярката за неотклонение ще се гледа на 24 януари от състав на Окръжен съд – Стара Загора.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Рецидивистът, нанесъл побой на баба Иванка в Гурково с цел грабеж, е задържан за 72 часа"}
{"url": "https://trud.bg/%d1%80%d0%b5%d1%81%d1%82%d0%be%d1%80%d0%b0%d0%bd%d1%82-%d1%81-%d0%b1%d0%b0%d1%80-%d0%bd%d0%b8%d0%ba%d0%bd%d0%b5-%d0%bd%d0%b0-%d0%b3%d1%80%d0%b0%d0%b4%d0%b8%d0%bd%d0%b0-%d0%b7%d0%b0%d0%ba%d0%be/", "text": "РИОСВ-Бургас извърши проверка на сигнал за строителство на къмпинг „Градина“ в землището на Созопол, съобщиха от инспекцията. По време на проверката е установено, че строителството засяга частни имоти с проведени процедури по екологичното законодателство. Строителният обект не е обозначен, но по местоположението му става ясно, че се касае за съгласувано скоро инвестиционно предложение за изграждане на ресторант, бар, магазини, обслужваща улица и паркинг в частен имот на площ от 5,5 дка. Въпреки че имотът попада в границите на „Бакърлъка“ – защитена зона за опазване на дивите птици, и граничи със защитена зона „Плаж Градина – Златна рибка“ – за опазване на природните местообитания и на дивата флора и фауна, нарушение няма. РИОСВ-Бургас е провела процедура по реда на чл. 31 от Закона за биологичното разнообразие, чрез изискан доклад за оценка на съвместимостта на инвестиционното предложение с предмета и целите на опазване на защитените зони. Процедурата е приключила с решение, с което инвестиционното предложение е съгласувано. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Ресторант с бар никне на „Градина“, законен е"}
{"url": "https://trud.bg/%d0%bc%d1%8a%d0%b6%d1%8a%d1%82-%d0%b8%d0%b7%d0%b2%d0%b0%d0%b4%d0%b8%d0%bb-%d1%81%d0%b0%d0%b1%d1%8f-%d1%81%d1%80%d0%b5%d1%89%d1%83-%d0%bf%d0%be%d0%bb%d0%b8%d1%86%d0%b0%d0%b8-%d0%be%d1%81%d1%82%d0%b0/", "text": "По искане на Районна прокуратура – Сливен, съдът задържа под стража Николай Д. Той е обвинен за това, че на 19 януари в Сливен,   срещу полицейски служители и отправи груби заплахи към тях – „ …. ще ти изтръгна гръкляна“ и „Ще дойда до апартамента ти и ще те запаля!“. това съобщиха от прокуратурата. Според обвинението, мъжът е извършил непристойни действия, грубо нарушаващи обществения ред и изразяващи явно неуважение към обществото, като деянието е било съпроводено със съпротива срещу органи на властта, изпълняващи задължения по опазване на обществения ред – двама полицейски служители, и по своето съдържание се отличава с изключителна дързост и представлява опасен рецидив. Той е обвинен за това, че на същата дата в гр. Сливен, в условията на продължавано престъпление, се заканил с убийство спрямо длъжностно лице – полицейски служител, при и по повод изпълнение на службата му, използвайки думите „ …. ще ти изтръгна гръкляна“ и с действие – замахване с остър предмет (желязна шина с предварително заострен връх) към него и на същата дата се заканил срещу полицейския служител, използвайки думите „Ще дойда до апартамента ти и ще те запаля!“, като тези заканвания биха могли да възбудят основателен страх за осъществяването им – престъпление по чл.144, ал. 3, вр. ал.2, вр. ал.1, вр. чл.26, ал.1 от НК. Според прокурора, налице е обосновано предположение за това, че Николай Д. е извършил престъпленията, за които е обвинен. Представителят на държавното обвинение е категоричен, че Николай Д. може да се укрие или да извърши ново престъпление. Съдът прие мотивите на прокурора и задържа под стража обвиняемия. Определението на Районен съд – Сливен може да бъде обжалвано пред Окръжния съд в града.", "date": "2019.01.22", "title": " Мъжът, извадил сабя срещу полицаи, остава за постоянно в ареста"}
{"url": "https://trud.bg/%d0%bf%d0%be%d0%bf-%d0%bf%d0%b0%d0%bd%d0%b0%d0%b9%d0%be%d1%82%d0%be%d0%b2%d0%b0%d1%82%d0%b0-%d0%ba%d1%8a%d1%89%d0%b0-%d0%b2-%d0%b0%d1%80%d0%b1%d0%b0%d0%bd%d0%b0%d1%81%d0%b8-%d1%89%d0%b5-%d0%b1%d1%8a/", "text": "Поп-Панайотовата къща във великотърновското село Арбанаси, която е частна собственост, ще бъде реставрирана в оригиналния си вид. Това бе потвърдено по време на работна среща, инициирана от кмета на Велико Търново Даниел Панов. Градоначалникът нареди проверка на движението по проекта за реконструкция, който вече е съгласуван с Националния институт за недвижимо културно наследство и е одобрен от главния архитект на Община Велико Търново. Старинната къща в с. Арбанаси е със статут на паметник на културата. Притежателите са британци, а намерението им е да направят пълна външна реставрация по всички правила, както и вътрешна адаптация на недвижимата културна ценност. Това увери и техният български представител, присъствал на работната среща. Проектът за реставрация бе представен от арх. Иван Чолаков, а в разговорите участваха главният архитект на старопрестолния град Николай Малаков, представителят на Министерството на културата арх. Милен Маринов, експертът по културно наследство арх. Донка Колева, директорът на общинската дирекция „Строителство и устройство на територията“ инж. Динко Кечев и негови колеги. До началото на строителните дейности къщата и зидовете й е бъдат поставени под особен надзор, а в Министерството на културата ще бъде представена актуална информация за състоянието на сградата и за проектираната реставрация. Страховете, че ще има промени по вида на къщата, са напълно неоснователни, увериха архитектите.", "date": "2019.01.22", "title": " Поп-Панайотовата къща в Арбанаси ще бъде реставрирана в автентичния и вид\t\t\t"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-%d0%bf%d1%80%d0%be%d1%82%d0%b5%d1%81%d1%82%d0%b8-%d0%b7%d0%b0%d1%80%d0%b0%d0%b4%d0%b8-%d0%bd%d0%b0%d0%bf%d0%b0%d0%b4%d0%b5%d0%bd/", "text": "В подкрепа на работещите във филиала на ЦСМП – Горна Оряховица тази вечер група млади хора организират мълчалив протест пред него. Информацията за протеста се разпространява във Фейсбук. Инициатор на проявата е сдружение G.O. WAKE UP – Горна Оряховица. Поводът е пореден неприятен инцидент в Спешна помощ с пациенти от ромски произход, при който на 20 срещу 21 януари през нощта 33-годишна жена ромка   фелдшерката Наталия Армянова. Младежите призовават всеки, който иска да подкрепи медицинските работници, да дойде пред Спешна помощ, за да изрази своята подкрепа. „Ние младите хора на Горна Оряховица, заставаме плътно зад медиците в нашият град. Тези хипократови работници, които спасяват животите на нашите съграждани, близки и роднини. В нощта срещу понеделник по време на изпълнение на служебните си задължения, беше пребита фелдшерка от Центъра за спешна медицинска помощ в железничарския град. Не толерираме, какъвто и да било тип омраза или самоуправство срещу лекари и медицински работници!“, заявяват организаторите на протеста.", "date": "2019.01.22", "title": " Организират протести заради нападението над фелдшер в Горна Оряховица\t\t\t"}
{"url": "https://trud.bg/%d0%b7%d0%b0%d0%bb%d0%b0-%d1%81%d0%ba%d0%b0%d0%bf%d1%82%d0%be%d0%bf%d0%b0%d1%80%d0%b0-%d1%81-%d0%bd%d0%be%d0%b2%d0%be-%d0%b8-%d0%bc%d0%be%d0%b4%d0%b5%d1%80%d0%bd%d0%be-%d0%be%d1%81/", "text": "Модерно енергоспестяващо осветление е изградено в зала „Скаптопара“ в Благоевград. Поставени са общо 16 нови осветителни тела. Старото осветление не е демонтирано, като то също ще бъде използвано. Процесът на модернизиране в зала „Скаптопара“ продължава. Предстои да бъдат монтирани колонни климатици, както и топла въздушна завеса. В момента залата се отоплява на ток. С поставяне на климатиците, ще се осигури и подходяща температура както през зимата, така и през лятото. В зала „Скаптопара“ ежедневно се провеждат тренировки на спортни клубове. Освен това, тя се използва и при домакинства на състезания от различен ранг. А през м. февруари там ще се проведе и първия международен турнир по борба в зала „Скаптопара“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Зала „Скаптопара“ с ново и модерно осветление"}
{"url": "https://trud.bg/%d1%81%d1%83%d1%85%d0%be%d0%bf%d1%8a%d1%82%d0%bd%d0%b8%d1%82%d0%b5-%d0%b2%d0%be%d0%b9%d1%81%d0%ba%d0%b8-%d0%be%d1%82%d1%87%d0%b5%d1%82%d0%be%d1%85%d0%b0-%d1%83%d1%81%d0%bf%d0%b5%d1%88%d0%bd%d0%b0/", "text": "„С усилията, старанието, професионализма на всеки един от състава на Сухопътните войски запазихме постигнатите способности, ръста на подготовка и оперативната съвместимост на щабовете и военните формирования за изпълнение на задачи по трите мисии на Въоръжените сили. Основните планирани мероприятия през годината са изпълнени. Въпреки съпътстващите ни трудности, резултатите от нашата дейност са положителни и това ни дава повод да отчетем годината като успешна”. Това каза командирът на Сухопътните войски генерал-майор Михаил Попов по време на анализа на подготовката на Сухопътните войски през 2018 г. Форумът се проведе в присъствието на началника на отбраната генерал Андрей Боцев, командващия на СКС генерал-лейтенант Любчо Тодоров, съветника на президента на Република България бригаден генерал Васил Лазаров, ръководството на Сухопътните войски и командирите на всички военни формирования, съобщщиха от МО. „През 2018 година Сухопътни войски провеждаха своята подготовка в условията на динамична стратегическа среда за сигурност и задълбочаващ се проблем с комплектоването на формированията с личен състав“, каза още генерал-майор Михаил Попов. За Сухопътните войски годината е била наситена с участия и провеждане на командно-щабни учения, на тактически, тактико-специални учения и тактически учения с бойни стрелби, тренировки и обучения. Генерал-майор Попов акцентира на успешното участие на военнослужещи от Сухопътните войски в изпълнение на „Плана за съвместна българо-американска подготовка и учения в страната и чужбина през 2018 г.“ и споразумението между Правителството на Република България и Правителството на САЩ за сътрудничество в областта на отбраната. „Приоритет в работата на всички командни нива и през изминалата година беше подготовката на формированията за изпълнение на задачи по мисия „Подкрепа на международния мир и сигурност”, като програмите бяха съобразени със спецификата на изпълняваните от контингентите задачи и натрупания досега опит в мисии“, каза още генерал-майор Попов. Командирът припомни и приноса на Сухопътните войски при изпълнение на задачите по третата мисия „Принос към националната сигурност в мирно време”. В оказването на помощ на населението в тежки зимни условия и при потушаването на пожари са участвали 243 военнослужещи и 34 броя техника. Почти ежедневно през годината формирования от Сухопътните войски са участвали в мероприятия по разузнаване, транспортиране и унищожаване на невзривени високо рискови боеприпаси на територията на цялата страна. Близо 287 военнослужещи и 124 единици техника са участвали в 58 мероприятия, като чрез взривяване са унищожени 377 боеприпаса. Изпълнените задачи показаха, че Сухопътните войски разполагат с добре подготвени формирования за оказване помощ на населението при бедствия, които могат да изпълняват поставените задачи при всякакви условия, подчерта генерал-майор Михаил Попов. През 2018 г. е завършило изпълнението на двете операции, възложени на Сухопътни войски в подкрепа на Министерството на вътрешните работи за защита на българо-турската граница. Заместник-командирът на Сухопътните войски бригаден генерал Валери Цолов запозна участниците в анализа със състоянието на войсковия ред и дисциплината във формированията за 2018 г. В сравнение с предишни години няма нарастване на броя на различните видове инциденти по вина на военнослужещи и цивилни служители във войските. Командирите на военни формирования споделиха своите основни проблеми – некомплекта с личен състав на всички нива и трудностите за поддържане на остарялата техника. Началникът на отбраната генерал Андрей Боцев изказа благодарност и уважение към всички категории военнослужещи – генерали, офицери, сержанти и войници, както и към цивилните служители от военните формирования, за достойното изпълнение на поставените им задачи. Той сподели усилията, които полага военното ръководство на Българската армия за решаване на наболелите проблеми. Генерал Боцев изрази надежда предстоящият стратегически преглед на отбраната и въоръжените сили да даде конкретни отговори на това, какво ще е необходимо занапред за изпълнение на поставените задачи, за да могат да бъдат направени реални дългосрочни планове.", "date": "2019.01.22", "title": " Сухопътните войски отчетоха успешна година, но и задълбочаващ се недостиг на личен състав"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d1%8f%d1%82-%d0%bd%d0%b0-%d1%81%d1%8a%d0%b4-%d0%bd%d0%b5%d0%bf%d1%8a%d0%bb%d0%bd%d0%be%d0%bb%d0%b5%d1%82%d0%b5%d0%bd-%d0%b7%d0%b0-%d1%83%d0%b1%d0%b8%d0%b9%d1%81/", "text": "Окръжната прокуратура във Велико Търново внесе в съда обвинителен акт срещу непълнолетен за убийство на друго момче. Обвинението срещу В. В. /16 г./ е за това, че на 21 август миналата година в река Дунав, в участъка й в землището на Свищов, умишлено умъртвил А. Ф. /на 17 години/. Обвиняемият е ученик в крайдунавския град. Проявявал агресивно поведение към по-малки деца и е регистриран в Детска педагогическа стая в РУ Свищов за извършени системни противообществени прояви на територията на учебното заведение. В трагичния ден около обяд обвиняемият, заедно с двама негови приятели и А.Ф., който му е братовчед отишли на брега на Дунав и влезли във водата да се къпят. А. Ф. не умеел да плува и не смеел да пристъпи навътре в реката. Обвиняемият забелязал това, извикал едното момче и го накарал да хване А.Ф. за едната ръка, за да се пошегуват с него, като го завлекат в дълбокото. Двамата започнали да го влачат навътре, въпреки протестите, несъгласието и опитите на момчето да се измъкне. Когато водата стигнала до врата на момчето, В.В. продължил сам да го влачи и бута откъм гърба още десетина метра навътре. Там обвиняемият натиснал няколко пъти надолу главата на А.Ф., като от това той се нагълтал с вода. А.Ф. викал за помощ и се опитвал да се задържи над повърхността на водата, но обвиняемият се отдалечил и излязъл на брега. Едното от момчетата, като видяло, че А. Ф. се дави, направил опит да го спаси, но не успял. Тримата излезели от реката, като наблюдавали как тялото на А. Ф. потънало. Обвиняемият хвърлил дрехите на пострадалия, на тридесетина метра от мястото, където станало убийството. След това предупредил останалите да не казват на никого за станалото. На 22 август А.Ф. бил обявен за общодържавно издирване. В хода на издирвателните мероприятия, извършителят и момчетата не споделили нищо за станалото пред полицейските служители. На следващия ден обаче близост до с. Вардим трупът на удавеното момче бил открит от рибар. Тогава десетокласникът си признал пред криминалистите за стореното.  Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Изправят на съд непълнолетен за убийство на друго момче"}
{"url": "https://trud.bg/%d0%b5%d0%b2%d0%b0-%d0%bc%d0%b0%d0%b9%d0%b4%d0%b5%d0%bb-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d0%b8%d1%82%d0%b5-%d0%be%d1%82-%d0%b3%d0%b5%d1%80%d0%b1-%d0%bd%d1%8f%d0%bc/", "text": "Комисията по вътрешен пазар и защита на потребителите на Европейския парламент гласува нови разпоредби за ограничаването на двойните стандарти при храните и други потребителски стоки. Освен това новите правила предоставят повече прозрачност при онлайн пазаруването. Ева Майдел, която беше единственият български евродепутат, гласувал разпоредбите днес, каза, че различното качество не създава различно качество европейци, а по-скоро второ качество Европа, съобщиха от пресслужбата на българските евродепутати от ЕНП. „Евродепутатите от ГЕРБ няма да позволим да има две категории европейци в Европейския съюз. Една храна, една напитка, козметика или бебешко мляко, продадени с една и съща опаковка в различни държави членки, но с различни съставки подронва не толкова авторитета на самата марка, а подронва възможността на европейските институции и на институциите като цяло, да се справим с този проблем. И точно затова днес, в Комисията за вътрешен пазар и защита на потребителите, на която съм член, гласува този тип практики да бъдат преустановени и да бъдат наказвани. Т.е. ако закупим шоколад или перилен препарат от Гърция, Германия и България с една и съща опаковка, но с различни съставки, това да не бъде позволено повече. Не трябва да забравяме, че различното качество стоки не създава различно качество европейци, а по-скоро второ качество Европа“, каза Ева Майдел от ГЕРБ/ЕНП.", "date": "2019.01.22", "title": " Ева Майдел: Евродепутатите от ГЕРБ няма да позволим да има две категории европейци в ЕС\t\t\t"}
{"url": "https://trud.bg/%d0%b2%d1%81%d0%b5%d0%ba%d0%b8-%d0%b8%d0%b3%d1%80%d0%b0%d1%87-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d0%b4%d0%b5%d1%80%d0%bc%d0%b5%d0%bd%d0%b4%d0%b6%d0%b8%d0%b5%d0%b2/", "text": "Всеки играч на „Левски“ ще проведе индивидуална среща с новия треньор Георги Дерменджиев. Това призна самият наставник, който заяви, че не иска да има сътресения в съблекалнята след изненадващата рокада. „Важно е да разбера как се чувстват и какви са техните характери, за да знам каква психология е необходима – каза Дерменджиев. – Моят стил се гради на база контрола на топката, но това зависи и от индивидуалността на футболистите, но искам да подчертая, че за половин сезон се сменят трима треньори. Това се отразява на играчите при всички случаи. Всеки е имал различни изисквания, така че аз се старая да няма резки завои и постепенно да направим това, което искам“. Дерменджиев проведе дълга среща с вече бившия треньор на тима Славиша Стоянович. На нея беше предадена пълната програма на „сините“ за подготовката, както и бе разказано какво е свършено досега. Двете страни демонстрираха отличен професионализъм, въпреки че за Стоянович и помощниците му не беше лесно след светкавична и емоционална раздяла с „Левски“. По време на последното си занимание с тима, сръбският треньор се сбогува с играчите. Той събра футболистите в кръг на терена и им говори в продължение на няколкоминути, като обясни, че не си тръгва по собствено желание, а накрая благодари на всички и им пожела успех. В този миг последваха бурни аплодисменти, а след тях и прегръдка с всеки един от щаба и футболистите. Много от тях не сдържаха сълзите си. След това Стоянович се отдалечи и дори напусна терена, за да поеме глътка въздух след емоционалната раздяла. Часове по-късно багажа от Кипър стегна и Кирил Вангелов. Главният мениджър на тима за последните години бе освободен от новото ръководство. На „Герена“ ще се сложи в ред трансферната политика за в бъдеще, като приоритет ще бъде привличането на български играчи. Нещо, което искаше и Стоянович до последния си ден в „Левски“, но не му бе осигурено.", "date": "2019.01.22", "title": " Всеки играч на среща с Дерменджиев"}
{"url": "https://trud.bg/%d0%bd%d0%b0%d0%b4%d0%b0%d0%bb-%d0%ba%d1%8a%d0%bc-%d0%bc%d0%b0%d0%ba%d0%b5%d0%bd%d1%80%d0%be%d1%83-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d1%81%d1%8a%d0%b1%d0%bb%d0%b8%d1%87%d0%b0%d0%bc/", "text": "Рафаел Надал не откликна на молбата на легендата Джон Макенроу да съблече фланелката си по примера на младия американец Франсес Тиафоу, който отпразнува по този начин победата си над Григор Димитров в Мелбърн.  „Нямам такова тяло“, отговори Матадора и не пожела да слуша уверенията на Макенроу, че изглежда дори по-добре от младока.  Испанецът без особени усилия сложи край на победния път на Франсес Тиафоу на Аустрелиън оупън – 6:3, 6:4, 6:2. Следващият съперник на Надал обаче е още по-опасен – Стефанос Циципас, който взе нов скалп след този на Роджър Федерер. Младият грък се наложи със 7:5, 4:6, 6:4, 7:6 (2) над Роберто Баутиста Агут (Испания).  „Ще е интересно, усещам, че играя много добре и мисля, че мога да направя нещо срещу него – окуражи се Циципас.  Сензацията при жените Даниел Колинс също е на полуфинал след сензационен обрат за 2:6, 7:5, 6:1 срещу Анастасия Павлюченкова (Русия).  „Чувствам се странно, миналата година по това време играех на нискоразреден турнир“ призна 25-годишната американка. Тя ще спори за място на финала с Петра Квитова (Чехия), която разби с 6:1, 6:4 последната надежда на домакините Ашли Барти.", "date": "2019.01.22", "title": " Надал към Макенроу: Няма да се събличам"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%b8%d0%b7%d0%bc%d0%b0%d0%bc%d0%bd%d0%b8%d0%ba-%d1%81%d1%8a%d0%bc/", "text": "Кристиано Роналдо се призна за виновен в съда в Мадрид, където бе съден за укриване на данъци. Португалецът мамил в периода 2011-2014 година като играч на „Реал“ (Мадрид). Той укрил 14,7 млн. евро данъци върху приходи от имиджови права. Дълго време звездата отказваше да се признае за виновен, но сключи споразумение с прокуратурата да плати 18,8 милиона, в които е включена и глоба. Въпреки това, съдът му наложи условна присъда от 23 месеца. Роналдо се появи за процеса със своята половинка Джорджина Родригес. Двамата пристигнаха в чудесно настроение, като усмихнатият футболист дори раздаде автографи пред съда. Адвокатите му поискаха португалецът да влезе през задния вход, за да се избегне публичността на процеса. Това обаче не се случи, а обяснението бе, че „въпреки голямата слава на футболиста, сигурността в сградата няма да се компрометира“. Искането на бившия нападател на „Манчестър Юнайтед“ за видеоконференция, също бе отхвърлено. В крайна сметка прокуратурата обвини Кристиано, че е използвал компании на Британските Вирджински острови и Ирландия, за да избегне плащането на данък върху правата си в Испания. В обвинителния акт пише, че Роналдо правел това с цел „за получаване на незаконно данъчно облекчение“. „Всичко е точно, всичко свърши“, бяха единствените думи на Роналдо след като напусна залата. Малко след неговото дело се гледа и това на друг бивш играч на „Реал“ – Чаби Алонсо. Отказалият се вече халф e обвинен в укриване на данъци за 2 млн. евро. Той обаче отказва да се признае за виновен и затова прокуратурата настоява за ефективна присъда от 5 г.", "date": "2019.01.22", "title": " Роналдо: Измамник съм"}
{"url": "https://trud.bg/%d0%b0%d0%b3%d0%b0%d1%81%d0%b8-%d0%b7%d0%b0-%d1%80%d0%b0%d0%b1%d0%be%d1%82%d0%b0%d1%82%d0%b0-%d1%81%d0%b8-%d1%81-%d0%b3%d1%80%d0%b8%d0%b3%d0%be%d1%80-%d1%81%d0%b5%d0%b3%d0%b0-%d1%83%d1%81%d0%b5%d1%89/", "text": "Андре Агаси призна, че като треньор на Григор Димитров му е по-трудно, отколкото по време на кариерата му като играч. На Аустрелиън оупън американската легенда за пръв път седна в ъгъла на българина, след като отказа предложение от №1 при жените Симона Халеп.  „Като играч никога не съм изпитвал напрежение, само стрес – заяви Агаси. – А сега е съвсем различно. Наясно си, че трябва да направиш  правилното нещо, за да помогнеш на човека, с когото работиш. Приех тази работа, защото следвах сърцето си.“  Легендата призова феновете на тениса да се наслаждават на играта на Роджър Федерер и Рафаел Надал докато могат.  „Щеи е тъжно, когато спрат – смята Агаси. – Никой не може да каже кога ще е. Но когато тялото започне да не те слуша, краят идва бързо.“", "date": "2019.01.22", "title": " Агаси за работата си с Григор: Сега усещам повече напрежение"}
{"url": "https://trud.bg/%d0%bf%d0%b0%d0%bc%d0%b5%d0%bb%d0%b0-%d0%b0%d0%bd%d0%b4%d0%b5%d1%80%d1%81%d1%8a%d0%bd-m%d1%8a%d0%b6%d0%b5%d1%82%d0%b5-%d0%ba%d0%be%d0%b8%d1%82%d0%be-%d0%b3%d0%bb%d0%b5%d0%b4%d0%b0%d1%82-%d0%bf%d0%be/", "text": "Актрисата Памела Андерсън, която стана световноизвестна с телевизионната поредица „Спасители на плажа“, заяви, че мъжете, които гледат порно, се оказват слаби любовници под завивките. Според нея филмите за възрастни са твърде далече от реалния любовен акт. Андерсън призна, че я привличат „смелите и радикални мъже“, които са ангажирани с реални каузи. Именно тях тя намира за секси, а не героите от порно продукциите, пише Контактмюзик, цитиран от  . „Най-лошите любовници са тези, които гледат порно“, споделя актрисата. „Те са сковани, безчувствени, фанатично търсят различното и понякога прибягват до насилие. Най-добри в леглото са вегетарианците. Това е доказано!“ 51-годишната Андерсън не за първи път говори за сексуалния си опит. Тя беше женена за Томи Лий, Кид Рок и Рик Саломон, а сега е в любовни отношения с Адил Рами. Преди време тя сподели, че за нея „шведската тройка“ била забранена зона, тъй като нейните партньори не желаели да я делят с никого. „Любовниците ми бяха прекалено ревниви. Само един от тях си фантазираше, че би му било интересно да ме види в леглото с друга жена, а той да гледа“, каза тогава тя и добави: „Но аз никога не се наслаждавам на секса, ако няма любов и взаимна обвързаност!“, довери бившата звезда от „Спасители на плажа“.  ", "date": "2019.01.22", "title": " Памела Андерсън: Mъжете, които гледат порно, сa слаби любовници"}
{"url": "https://trud.bg/%d1%85%d0%b2%d1%8a%d1%80%d0%bb%d1%8f%d1%82-4-%d1%80%d1%83%d1%81%d0%ba%d0%b8%d0%bd%d0%b8-%d0%bd%d0%b0-%d0%b4%d1%83%d0%b4%d0%be%d0%b2%d0%b0/", "text": "Цели 4 рускини – Олга Хорошавцева, Хадижат Муртузалиева, Александра Ниценко и Наталия Волжанина, са заявени в категория до 57 кг при жените за турнира „Иван Яригин“ в Красноярск. Те ще са сред съперничките на европейската шампионка Биляна Дудова. Другият ни представител е дагестанецът с български паспорт Ахмед Магамаев (86 кг свободен стил), за когото това ще е дебют с екипа на България.  Турнирът се очаква да е изключително силен, като в Сибир пристигат 4 световни и десетки европейски шампиони. Схватките са от 24 до 27 януари.", "date": "2019.01.22", "title": " Хвърлят 4 рускини на Дудова"}
{"url": "https://trud.bg/%d1%81%d0%ba%d0%b8-%d0%ba%d0%b0%d1%80%d1%82%d0%b8-%d0%bf%d0%be-1-%d0%bb%d0%b5%d0%b2-%d0%bd%d0%b0-%d0%b2%d0%b8%d1%82%d0%be%d1%88%d0%b0-%d0%b7%d0%b8%d0%bc%d0%b5%d0%bd-%d1%84%d0%b5%d1%81%d1%82/", "text": "София остава спортна столица на Европа и през 2019-а като първото събитие от календара на инициативата е Витоша Зимен Фест. Събитието е в неделя и съвпада със Световния ден на снега на Международната ски федерация.  „Прогнозите за петък и събота са за обилен снеговалеж, вятър, мъгла и затова отложихме феста с един ден – заяви Анатоли Илиев, организационен секретар на „София – европейска спортна столица“. – Тази година в календара от събития сме предвидили близо двайсет активности в и около Витоша за да имат столичани и гостите на града повече възможности за активен живот, спорт и туризъм.“  Четвъртото издание на феста е край хижа Алеко и отново ще включва демонстрации, състезания, забавни игри, викторини и дори планинско колоездене на сняг. Сред организаторите са още Столична община, БФСки, сдружение „Маратон“ и др. Домакините от „Витоша ски“ пък ще предоставят карти на символична цена от 1 лев за участниците във феста.  „С този жест искаме да привлечем повече деца в планината, сред природата – заяви Радослав Пеев от „Витоша ски“. – Но проблемите си остават, като основният е законодателен, което спъва развитието на инфраструктурата. Апелираме час по-скоро да се установят ясни и недвусмислени закони за развитието на българския планински туризъм.“", "date": "2019.01.22", "title": " Ски карти по 1 лев на Витоша Зимен Фест"}
{"url": "https://trud.bg/%d1%81%d0%ba%d0%b8-%d1%83%d1%87%d0%b8%d1%82%d0%b5%d0%bb%d0%b8%d1%82%d0%b5-%d0%b8%d1%81%d0%ba%d0%b0%d1%82-%d0%bb%d0%b8%d1%84%d1%82%d0%be%d0%b2%d0%b5/", "text": "Представителите на ски училищата на Витоша се обединиха около становището, че планината има нужда от развитие на спортната инфраструктура.  „Благодарим на госпожа Фандъкова за усилията да подобри достъпа до Витоша напоследък, но проблемите са много и опират до много различни институции – заяви Иво Рангелов от „Мотен спорт“. – Всеки ден в планината има между 800 и 1000 деца. Те се нуждаят от нормални условия, а ние не можем да им ги подсигурим поради липса на инфраструктура. Нужни са лифтове, системи за изкуствен сняг, водни резервоари, детски влекчета.“", "date": "2019.01.22", "title": " Ски учителите искат лифтове"}
{"url": "https://trud.bg/%d0%bc%d0%b5%d0%bd%d0%b8%d0%b4%d0%b6%d1%8a%d1%80%d1%8a%d1%82-%d0%bd%d0%b0-%d0%ba%d0%be%d0%b1%d1%80%d0%b0%d1%82%d0%b0-%d0%ba%d0%b0%d0%bd%d0%b8-%d0%b4%d0%b6%d0%be%d1%88%d1%83%d0%b0-%d0%b2-%d1%81%d0%b0/", "text": "Легендарният американски боксов мениджър Боб Аръм покани Антъни Джошуа да се бие в САЩ. 87-годишният Аръм, който отскоро движи делата и на Кубрат Пулев, смята, че британецът не е достатъчно разпознаваем в световен мащаб.  „Тук ако питате хората кой е най-добрият в тежка категория, най-вероятно ще ви отговорят: Тайсън Фюри – заяви Аръм. – Американският пазар си остава най-важният, само тук може да съберете 200 милиона души на платено гледане.“  Засега Аръм и Кобрата водят преговори с финландеца Роберт Хелениус за мач в САЩ. Тервел Пулев пък ще брани европейската си титла в полутежка категория в Пловдив на 18 май.", "date": "2019.01.22", "title": " Мениджърът на Кобрата кани Джошуа в САЩ"}
{"url": "https://trud.bg/%d0%b1%d0%b0%d1%80%d1%81%d0%b0-%d0%b2%d0%b7%d0%b5-%d0%b8%d0%b3%d1%80%d0%b0%d1%87-%d1%81%d1%82%d1%80%d0%b0%d0%b4%d0%b0%d1%89-%d0%be%d1%82-%d1%81%d0%b5%d0%ba%d1%81-%d0%ba%d0%be%d0%bd%d1%82%d1%83/", "text": "„Барселона“ направи шокиращ трансфер. Каталунците привлякоха Кевин-Принс Боатенг, който често страда от секс контузии. Поне това каза преди дни ослепителната му съпруга Мелиса Сата. Двамата са женени от 2016 година. „Причината той да страда толкова често от травми е това, че ние правим от седем до десет пъти секс на седмица – каза 37-годишната красавица. – Страхувам се, че това е причината за неговите чести разтежения“. Боатенг е на 31 години и отива на „Камп Ноу“ под наем от италианския „Сасуоло“, където бе съотборник с Мейду Бурабия, бивш играч на „Левски“ и „Черно море“. “Когато разбрах какво се случва, звъннаха на агента ми, защото си мислех, че сънувам – каза играчът по време на представянето си. – Чувството е невероятно. Същевременно изпитвам и малко тъга, защото в „Сасуоло“ се разбирах страхотно със съотборниците си, но „Барселона“ е възможност, която нямаше как да откажа. Бях готов да тичам дотук, а не да дойда със самолет. Все още не съм разговарял с треньора, но съм наясно, че няма как да бъда титуляр, защото „Барса“ разполага с невероятни футболисти. Тук съм заради големия си опит и за да помагам на отбора“. В Испания обаче спретнаха интрига, като публикуваха блиц интервю с играча от преди години, когато защитава цветовете на „Милан“. Тогава Боатенг е запитан от журналист кой от двата отбора подкрепя – „Барселона“ или „Реал“ (Мадрид)? Нападателят отговаря ясно – „Кралския клуб“.", "date": "2019.01.22", "title": " „Барса“ взе играч, страдащ от секс контузии"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%bb%d1%83%d0%ba%d0%be%d0%b9%d0%bb-%d0%b8%d1%81%d0%ba%d0%b0-%d0%bd%d0%b0%d0%ba%d0%b0%d0%b7%d0%b0%d0%bd%d0%b8%d0%b5-%d0%b7%d0%b0-%d0%b1/", "text": "Ръководството на „Левски Лукойл“ прати жалба до баскетболната федерация, с която настоява за наказание на „Балкан“ след безредиците по трибуните във втория четвъртфинален мач за Купата на България в Ботевград. Документът е подписан от президента на клуба Тодор Стойков, който твърди, че организацията на двубоя е била „трагична“ и иска спиране на правата на дежурния делегат на срещата Румен Калпакчиев.  „В „Арена Ботевград“ дойдоха над 2500 зрители, чиито живот и здраве бяха поверени на 10 охранители и 15 стюарди – гласи част от жалбата. – Публиката на „Левски“ беше провокирана от хвърлена бутилка – хулигански акт, гарниран с отвратителни обиди, закани и псувни от привържениците на „Балкан“.“", "date": "2019.01.22", "title": " „Левски Лукойл“ иска наказание за „Балкан“"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5%d1%82%d0%be-%d1%87%d0%b5-%d1%81%d1%8a%d0%bc-%d0%b1%d0%b8%d0%bb%d0%b0/", "text": "„Обвинението, че работейки в периода 2012-2014 г в Тв7 съм била финансирана по престъпен начин, е абсурдно“. Това написа във фейсбук журналистът и депутат от БСП Елена Йончева. По-рано говорителят на главния прокурор Румяна Арнаудова потвърди, че прокуратурата е повдигнала обвинение на Йончева.            ", "date": "2019.01.22", "title": " Елена Йончева: Обвинението, че съм била финансирана по престъпен начин, е абсурдно"}
{"url": "https://trud.bg/%d0%bc%d1%8a%d0%b6%d1%8a%d1%82-%d0%bf%d0%be%d1%81%d0%b5%d0%b3%d0%bd%d0%b0%d0%bb-%d0%bd%d0%b0-%d1%83%d0%bd%d0%b8%d1%84%d0%be%d1%80%d0%bc%d0%b5%d0%bd-%d0%b2-%d1%81%d0%be%d1%84%d0%b8%d1%8f-%d0%bf%d0%be/", "text": "Продължава разследването на  ”, при който от МВР съобщиха, че е пострадал пътен полицай. По случая за 24 часа беше задържан Зоран Маглешев. Неговата версия е, че униформеният е паднал сам. От СДВР твърдят, че Маглешев е проявил агресия, като снимал полицаите с телефона си в близост до лицата им, предаде БТВ. „От предупреждението на полицейските служители от отдел „Пътна полиция” той не си взима бележка и започва едно бутане, като се обръща с лакът и от така създалата се ситуация колегата пада на земята, като си наранява дланта на ръката и пръстите”, посочи Борислав Муеров от СДВР.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Мъжът, посегнал на униформен в София: Полицаят падна сам"}
{"url": "https://trud.bg/10-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-75-%d0%b3%d0%be%d0%b4%d0%b8%d1%88%d0%bd%d0%b0-%d1%82%d1%83%d1%80%d1%81%d0%ba%d0%b0-%d0%b6%d1%83%d1%80%d0%bd/", "text": "Съд в Истанбул осъди известната журналистка Назлъ Ълъджак на 5 години и 10 месеца затвор за „разгласяване на сведения, които трябва да останат тайни в интерес на сигурността на държавата”, пишат турски медии. Делото е образувано след публикация от 2 януари 2015 година на секретен документ на Генералния шаб, който в последствие е бил унищожен. В защитата си пред съда осъдената журналистка посочи: „Според Закона за печата съдебно дело срещу някоя публикация трябва да бъде заведено в рамките на 4 месеца. Една жена на 75 години е съдена отново по едно и също дело. Искам да се спазват действащите закони…. ”.", "date": "2019.01.22", "title": " 10 години затвор за 75-годишна турска журналистка, публикувала секретен документ"}
{"url": "https://trud.bg/%d1%80%d1%83%d1%81%d0%b8%d1%8f-%d0%b7%d0%b0%d0%b3%d1%8a%d1%80%d0%b1%d0%b2%d0%b0-%d1%81%d1%8a%d0%b2%d0%b5%d1%82%d0%b0-%d0%bd%d0%b0-%d0%b5%d0%b2%d1%80%d0%be%d0%bf%d0%b0/", "text": "Русия разглежда всички възможни варианти за по-нататъшните си отношения със Съвета на Европа (СЕ), включително и излизане от тази организация, ако дискриминацията по отношение на руската делегация в Парламентарната асамблея на СЕ (ПАСЕ) не престане. Това заяви руският зам. външен министър Александър Грушко в интервю за ТАСС. “За нас дискриминацията по политически мотиви е неприемлива”, отбеляза той, като изрази надежда, че в крайна сметка “у нашите опоненти ще надделее здравият разум”. Руската делегация в ПАСЕ бе лишена от право на глас през април 2014 г. заради събитията в Украйна и анексията на Крим.          ", "date": "2019.01.22", "title": " Русия загърбва Съвета на Европа"}
{"url": "https://trud.bg/%d1%81%d1%8a%d1%80%d0%b1%d0%b8%d1%8f-%d0%be%d0%b1%d0%b5%d1%89%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d1%80%d0%b5%d1%87%d0%b8%d1%81%d1%82%d0%b2%d0%b0%d1%82%d0%b5/", "text": "Министърът на околната среда и водите Нено Димов се срещна днес с министъра на защитата на околната среда на Република Сърбия Горан Триван. Срещата се състоя в Димитровград, на която двамата обсъдиха теми в сферата на трансграничното опазване на околната среда и водите. Министър Димов постави въпросите за потенциалното замърсяване на трансграничната река Драговищица от дейността на мина на територията с. Караманица, Република Сърбия, както и за проекти за ВЕЦ, които може да се строят в района. Това съобщиха от пресслужбата на МОСВ. По отношение на мината министър Димов поиска информация за заявените инвестиционни намерения за развитие на дейността й и декларира, че България ще настоява да участва в трансграничен ОВОС. Той посочи, че проектите за ВЕЦ също трябва да минат през подобна процедура, защото засягат и двете страни. Също така министър Димов поиска данни за състоянието на водите в река Драговищица на сръбска територия. „Тъй като колегата е министър на министерство, което не отговаря за водите, е изпратил запитване до сръбския орган – Министерството на селското, горското и водното стопанство, и очакваме официална информация“, каза министър Димов. Той предложи на колегата си да се създаде работна група, водена от двама зам.-министри на околната среда от двете страни, които да търсят решение на трансграничните екологични проблеми. Един от въпросите, с които може да се занимава работната група според министъра, е да се анализира дали са аналогични методите на изследване на водите. Според него синхронизирането на методологиите ще е помощ в общото развитие на Сърбия към ЕС, защото България вече изпълнява европейски норми и методи. „От двете страни на границата е важно гражданите да живеят максимално добре. Ако границите паднат, това ще е тласък за развитието и от двете страни, което е продължение на инициативата за Западните Балкани, започната по време на Българското председателство“, каза министър Димов. „Няма нито един екологичен въпрос, който можете да решите за секунда. И ние имаме задължение да осигурим на гражданите чиста природна среда. И ще направим всичко възможно тази среда да бъде още по-добра“, заяви след срещата министър Триван. „Инициативата на колегата Нено Димов е точно в тази посока и заради грижата за българското национално малцинство. Ние не виждаме като проблем тази ситуация – напротив, като начин да си сътрудничим“, категоричен беше той. Министър Триван увери, че данните, с които разполага засега за района на Босилеград, не показват надвишаване на нормите съгласно сръбското законодателство, но се ангажира да засили мониторинга. Също така той съобщи, че приоритет на правителството на Сърбия е изграждането на пречиствателни съоръжения за отпадни води и такъв проект има в момента за водите в Босилеград. По време на срещата министрите Димов и Триван подписаха два документа за сътрудничество. Първият е Меморандум за разбирателство между Министерството на околната среда и водите на Република България и Министерството за защитата на околната среда на Република Сърбия. Според споразумението двете институции ще си сътрудничат по редица екологични политики като: опазване чистотата на въздуха, предотвратяване на замърсявания, управление и опазване на водните ресурси, управление на отпадъците, опазване на почвите, опазване на природата и природните ресурси, изменение на климата, действия при аварийни трансгранични замърсявания на околната среда, екологично образование и др. Меморандумът заменя съществуващия досега документ, подписан между двете страни през 2007 г. Вторият документ е Споразумението между Правителството на Република България и Правителството на Република Сърбия за ранен обмен на информация в случай на радиационна авария. В случай на извънредна ситуация двете страни ще си сътрудничат в мерките за защита на здравето и имуществото на населението, както и за евентуална помощ. Подписването на споразумението е инициирано от сръбската страна по предложение на сръбската Агенция за радиационна авария и ядрена безопасност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Сърбия обеща на България пречиствателна станция край Босилеград\t\t\t"}
{"url": "https://trud.bg/%d1%83%d1%87%d0%b5%d0%b1%d0%bd%d0%b8%d1%82%d0%b5-%d0%b7%d0%b0%d0%bd%d1%8f%d1%82%d0%b8%d1%8f-%d0%b2-%d0%be%d0%b1%d0%bb%d0%b0%d1%81%d1%82-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80/", "text": "Грипната ваканция в област Стара Загора няма да бъде удължавана и учебните занятия се възобновяват от 23 януари. Това решиха участниците в Регионалния оперативен щаб за борба с грип и остри респираторни заболявания, съобщиха от Регионална здравна инспекция – Стара Загора. От 21 януари се наблюдава тенденция към понижаване на заболелите от остри респираторни заболявания, по данни от общопрактикуващите лекари и неотложните кабинети. Към момента няма основание за удължаване на грипната ваканция в област Стара Загора. Регионална здравна инспекция – Стара Загора ежедневно ще проследява заболяемостта в учебните заведения и след информация от Регионално управление на образованието за повече от 20% отсъстващи ученици по повод грип и остри респираторни заболявания, ще предприема конкретни противоепидемични мерки. Грипната епидемия остава в сила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Учебните занятия в област Стара Загора се възобновяват на 23 януари"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d0%b1%d0%be%d0%b9%d1%86%d0%b8-%d0%bd%d0%b0-%d0%b8%d0%b4%d0%b8%d0%bb-%d1%81%d0%b5-%d0%bf%d1%80%d0%b5%d0%b4%d0%b0%d0%b4%d0%be%d1%85%d0%b0-%d0%bd%d0%b0/", "text": "Стотици терористи от „Ислямска държава“ са се разоръжили и предали на оглавяваната от САЩ коалиция в Сирия и са прехвърлени в американска военна база в източната провинция Дейр-ез-Зор, пише електронното издание на вестник Yeni Safak, като се позовава на местни източници. Събеседниците на турския ежедневник твърдят, че терористите са прехвърлени в база в района на петролния кладенец Ал Омар. На 11 септември сирийските кюрди, с въздушната подкрепа на САЩ и артилерийска поддръжка от Франция, започнаха офанзива срещу „Ислямска държава“ в провинция Дейр-ез-Зор, припомня изданието. През последните няколко седмици коалицията превзе град Хаджин, основната твърдина на джихадистите в провинция, както и градовете Ал Суса Алб Хатер, Албухасан и т.н. Междувременно, „Ислямска държава“ продължава да контролира град Ал Багуз и други необитаеми райони на провинциите Дейр-ез-Зор и Хомс. Съгласно твърденията на местни източници, в резултат от бомбардировките на жилищните райони от оглавяваната от САЩ коалиция са загинали стотици мирни граждани.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com            ", "date": "2019.01.22", "title": " Стотици бойци на ИДИЛ се предадоха на САЩ, прехвърлят ги в американска военна база"}
{"url": "https://trud.bg/100-%d0%bc%d0%b8%d0%bd%d1%8c%d0%be%d1%80%d0%b8-%d1%81%d0%b0-%d0%b1%d0%bb%d0%be%d0%ba%d0%b8%d1%80%d0%b0%d0%bd%d0%b8-%d0%bf%d0%be%d0%b4-%d0%b7%d0%b5%d0%bc%d1%8f%d1%82%d0%b0-%d0%b2-%d0%ba%d0%be%d1%81/", "text": "Близо 100 миньори са блокирани на 700 метра под повърхността след прекъсване на електрозахранването в косовската мина „Стари търг“, съобщават косовски медии, пише сръбската редакция на  . Представител на миньорския синдикат е уверил, че животът им не е в опасности и, че вече се провежда спасителна акция. „Около 100 миньори останаха на осмо, девето и десето нива. Специалистите се опитват да инсталират временни електрически инсталации, за да бъдат извадени“, заяви ръководителят на профсъюза на рудника Шукри Садику. По думите му, спасителните екипи са в постоянен контакт с миньорите и че животът им не е заплашен, защото мината има естествена вентилация. Никой от мъжете под земята не е ранен. Проблемите в мината са настъпили, когато трансформаторът е избухнал.", "date": "2019.01.22", "title": " 100 миньори са блокирани под земята в косовска мина"}
{"url": "https://trud.bg/%d0%be%d0%b1%d0%b8%d0%bb%d0%b5%d0%bd-%d1%81%d0%bd%d0%b5%d0%b3%d0%be%d0%b2%d0%b0%d0%bb%d0%b5%d0%b6-%d0%b7%d0%b0%d1%82%d0%b2%d0%be%d1%80%d0%b8-%d0%b0%d0%b9%d1%84%d0%b5%d0%bb%d0%be%d0%b2%d0%b0%d1%82/", "text": "Затвориха Айфеловата кула в Париж заради обилен снеговалеж. В Северна и Централна Франция е обявен оранжев код за опасно време, предаде БТВ. Първият сняг за тази зима изненада неприятно парижани. По централните булеварди настана хаос. На места снежната покривка достига десет сантиметра. Според прогнозата снежната виелица ще продължи и през утрешния ден. Властите призовават гражданите да планират пътувания само когато това е наложително и да подготвят колите си за тежки зимни условия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Обилен снеговалеж затвори Айфеловата кула в Париж"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2-%d0%ba%d1%83%d0%bf%d1%83%d0%b2%d0%b0-%d1%87%d0%b0%d1%81%d1%82%d0%bd%d0%b8%d1%8f-%d1%82%d0%b5%d1%80%d0%b5%d0%bd-%d0%bd/", "text": "Община Пловдив ще купи частния терен от 286 кв. м на площад “Централен” срещу 600 000 лв. Това решиха общинските съветници след час и половина караници. Спорът беше защо парцелът трябва да се купува, като реститутите не могат да направят нищо на него, трябва ли да се угажда на частниците и колко несправедлива е реституцията. Теренът беше реституиран преди 20 години от областния управител Андон Андонов и оттогава въпросът стои неразрешен. През м. г. някогашното Стоково-валантно дружество, собственик на терена, заградиха парчето от площада и му сложиха надпис “Частна собственост”. След това обаче започна основен ремонт на централния площад, струващ 18 млн. лева. Общо е мнението, че ако след края му частният терен остане като кръпка, ще е нелепо. Първоначално реститутите поискаха 1 млн. лв. за терена, след това свалиха исканията си до 600 000 лв. Те ще бъдат платени на собствениците в 2 бюджетни години. Поръчаната от общината независима пазарна оценка на земята е 171 340 лв., но исканията, сделката да се сключи на тази цена, бяха отхвърлени.", "date": "2019.01.22", "title": " Община Пловдив купува частния терен на площада\t\t\t"}
{"url": "https://trud.bg/%d1%81%d0%be%d1%84%d0%b8%d1%8f-%d1%89%d0%b5-%d0%b8%d0%bc%d0%b0-%d0%b7%d0%b5%d0%bb%d0%b5%d0%bd-%d0%b7%d0%b4%d1%80%d0%b0%d0%b2%d0%be%d1%81%d0%bb%d0%be%d0%b2%d0%b5%d0%bd-%d0%ba%d0%be%d1%80%d0%b8/", "text": "На 23 януари в сградата на Столична община ще бъде даден старт на Проект „Регенерация и интеграция на непривлекателни градски райони чрез прилагане на социални и екологични решения, базирани на природата“ (URBiNAT-„URBan-Innovative-NATure“), съобщиха от пресцентъра на Столична община. Дейностите предвиждат изграждане на „Зелен здравословен коридор“ в столицата. Проектът се финансира по програма „Хоризонт 2020“ на Европейския съюз. Проект   е насочен към обновяване и интеграция на градски райони чрез прилагане на природосъобразни решения в четири области: енергия, вода, зеленина/природа и храна/природа. Основната цел е да се подобри градската среда чрез проектиране и реализиране на „Зелен здравословен коридор“, базирана на природата иновативна структура. Освен София, проектният консорциум включва още два водещи града – Порто (Португалия) и Нант (Франция) и градове-последователи – Брюксел (Белгия), Хое Тоструп (Дания), Сиена (Италия) и Нова Горица (Словения). Координатор на проекта е Центърът за социални изследвания към Университет Коимбра, Португалия. УАСГ е академичен партньор на Столична община, а Асоциацията за развитие на София ще участва в организацията и провеждането на обществените обсъждания и в популяризиране на дейностите по проекта. За всеки от водещите градове в проекта – Порто (Португалия), Нант (Франция) и София, програмата предвижда средства за реализация на екологични урбанистични решения в избран градски район. В София проектът ще се реализира на територията на столичния район „Надежда“. На официалното откриване ще присъстват главният архитект и ръководител на проекта арх. Здравко Здравков, заместник-кметът на София по направление „Инвестиции и строителство“ Ирина Савина, общински съветници, ръководството на УАСГ и представители на градовете партньори.", "date": "2019.01.22", "title": " София ще има „Зелен здравословен коридор“\t\t\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b3%d0%bb%d0%be%d0%b1%d0%b8-%d1%81%d0%b2%d0%b8%d0%b4%d0%b5%d1%82%d0%b5%d0%bb%d0%b8-%d0%bf%d0%be-%d0%b4%d0%b5%d0%bb%d0%be%d1%82%d0%be-%d0%b7%d0%b0-%d1%83%d0%b1%d0%b8/", "text": "Състав на Софийския градски съд, който гледа делото за убийството на ученика Георги Игнатов в Борисовата градина през 2015 г., глоби с по 100 лв. трима свидетели, които не се явиха. Предупреждение, че ще бъде санкциониран, получи и един отсъстващ експерт. При повторно неявяване на свидетелите без основателна причина съдия Руси Алексиев нареди те да бъдат доведени принудително от съдебните полицаи. Днес показания дадоха приятелката на убития Георги и арестант, който обсъждал със съкилийниците си какво е чул по радиото за случая. Той обаче заяви, че не познава нито подсъдимия Йоан Матев, нито жертвата и не стана ясно защо е бил призован. Процесът продължава на 20 март.", "date": "2019.01.22", "title": " Съдът глоби свидетели по делото за убийството в Борисовата градина"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2-14/", "text": "Редовното правителствено заседание ще се проведе както обикновено – в сряда, 23 януари, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ НА ПЛАН ЗА ДЕЙСТВИЕ ЗА ДЪРЖАВНИТЕ КОНЦЕСИИ ЗА ПЕРИОДА 2019-2020 Г.  Внася: заместник министър-председателят по икономическата и демографската политика 2. ПРОЕКТ НА РЕШЕНИЕ ЗА ПРИЕМАНЕ НА ПЛАН ЗА ДЕЙСТВИЕ ЗА ПЕРИОДА 2019-2020 Г. ЗА ИЗПЪЛНЕНИЕТО НА НАЦИОНАЛНАТА СТРАТЕГИЯ ЗА НАМАЛЯВАНЕ НА БЕДНОСТТА И НАСЪРЧАВАНЕ НА СОЦИАЛНОТО ВКЛЮЧВАНЕ 2020 И НА ОТЧЕТ ЗА ИЗПЪЛНЕНИЕТО НА ПЛАНА ЗА ДЕЙСТВИЕ ЗА ПЕРИОДА 2017-2018 Г. ЗА ИЗПЪЛНЕНИЕТО НА НАЦИОНАЛНАТА СТРАТЕГИЯ ЗА НАМАЛЯВАНЕ НА БЕДНОСТТА И НАСЪРЧАВАНЕ НА СОЦИАЛНОТО ВКЛЮЧВАНЕ 2020.  Внася: министърът на труда и социалната политика 3. ПРОЕКТ НА РЕШЕНИЕ ЗА ПРИЕМАНЕ НА ПЛАН ЗА ДЕЙСТВИЕ ЗА 2019 Г. ЗА ИЗПЪЛНЕНИЕТО НА НАЦИОНАЛНАТА СТРАТЕГИЯ ЗА ПРЕВЕНЦИЯ И БОРБА С НЕРЕДНОСТИТЕ И ИЗМАМИТЕ, ЗАСЯГАЩИ ФИНАНСОВИТЕ ИНТЕРЕСИ НА ЕВРОПЕЙСКИЯ СЪЮЗ ЗА ПЕРИОДА 2014-2020 Г.  Внася: министърът на вътрешните работи 4. ПРОЕКТ НА ПОСТАНОВЛЕНИЕ ЗА ДОПЪЛНЕНИЕ НА ПОСТАНОВЛЕНИЕ № 181 НА МИНИСТЕРСКИЯ СЪВЕТ ОТ 2009 Г. ЗА ОПРЕДЕЛЯНЕ НА СТРАТЕГИЧЕСКИТЕ ОБЕКТИ И ДЕЙНОСТИ, КОИТО СА ОТ ЗНАЧЕНИЕ ЗА НАЦИОНАЛНАТА СИГУРНОСТ.  Внася: министърът на правосъдието 5. ПРОЕКТ НА РЕШЕНИЕ ЗА РАЗРЕШАВАНЕ ПРЕМИНАВАНЕТО ПРЕЗ И ПРЕБИВАВАНЕТО НА ТЕРИТОРИЯТА НА РЕПУБЛИКА БЪЛГАРИЯ С НЕВОЕНЕН ХАРАКТЕР НА ВЪЗДУХОПЛАВАТЕЛНИ СРЕДСТВА И ЛИЧЕН СЪСТАВ ОТ ВОЕННОВЪЗДУШНИТЕ СИЛИ НА РЕПУБЛИКА СЪРБИЯ ВЪВ ВРЪЗКА С ПРОВЕЖДАНЕТО НА СЪВМЕСТНИ БОЙНИ СТРЕЛБИ С ФОРМИРОВАНИЯ ЗА ПВО НА РЕПУБЛИКА СЪРБИЯ НА ЗЕНИТЕН ПОЛИГОН НА ВВС „ШАБЛА“ ПРЕЗ 2019 Г.  Внася: заместник министър-председателят по обществения ред и сигурността и министър на отбраната 6. ПРОЕКТ НА ПОСТАНОВЛЕНИЕ ЗА ОТКРИВАНЕ НА ИНСТИТУТ В СТРУКТУРАТА НА СОФИЙСКИ УНИВЕРСИТЕТ „СВ. КЛИМЕНТ ОХРИДСКИ“.  Внася: министърът на образованието и науката 7. ДОКЛАД ЗА ОДОБРЯВАНЕ НА ОТЧЕТ ЗА НАПРЕДЪКА КЪМ 29 ДЕКЕМВРИ 2018 Г. В ИЗПЪЛНЕНИЕТО НА МЕРКИТЕ, ОДОБРЕНИ С РЕШЕНИЕ № 411 НА МИНИСТЕРСКИЯ СЪВЕТ ОТ 2016 Г. ЗА ПРИЕМАНЕ НА ПЛАН ЗА ДЕЙСТВИЕ С МЕРКИ, АДРЕСИРАЩИ ОСНОВНИТЕ ПРОБЛЕМНИ ОБЛАСТИ, ВЪЗПРЕПЯТСТВАЩИ НАРАСТВАНЕТО НА ИНВЕСТИЦИИТЕ, УТВЪРДЕНИ С РЕШЕНИЕ № 617 НА МИНИСТЕРСКИЯ СЪВЕТ ОТ 2015 Г.  Внася: министърът на финансите 8. ПРОЕКТ НА РЕШЕНИЕ ЗА УТВЪРЖДАВАНЕ НА ГОДИШНИТЕ РАЗЧЕТИ НА СМЕТКАТА ЗА СРЕДСТВАТА ОТ ЕВРОПЕЙСКИЯ СЪЮЗ НА НАЦИОНАЛНИЯ ФОНД ЗА 2019 Г.  Внася: министърът на финансите 9. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ.  Внася: министърът на образованието и науката 10. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТИ – ЧАСТНА ДЪРЖАВНА СОБСТВЕНОСТ, НА ОБЩИНА ПЛОВДИВ, ОБЛАСТ ПЛОВДИВ.  Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА ОТНЕМАНЕ ОТ МИНИСТЕРСТВОТО НА ВЪТРЕШНИТЕ РАБОТИ ПРАВОТО НА УПРАВЛЕНИЕ ВЪРХУ ИМОТ – ПУБЛИЧНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА ДЪРЖАВНА АГЕНЦИЯ „ЕЛЕКТРОННО УПРАВЛЕНИЕ“.  Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА ОБЩИНА КАЗАНЛЪК, ОБЛАСТ СТАРА ЗАГОРА.  Внася: министърът на регионалното развитие и благоустройството 14. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ – ЧАСТНА ДЪРЖАВНА СОБСТВЕНОСТ, НА ОБЩИНА СЕПТЕМВРИ, ОБЛАСТ ПАЗАРДЖИК.  Внася: министърът на регионалното развитие и благоустройството 15. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОГОДБА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА ЧЕРНА ГОРА ЗА МЕЖДУНАРОДНИ АВТОМОБИЛНИ ПРЕВОЗИ НА ПЪТНИЦИ И ТОВАРИ.  Внася: министърът на транспорта, информационните технологии и съобщенията 17. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ИЗВЪРШВАНЕ НА ИКОНОМИЧЕСКИ ПРЕГЛЕД НА РЕПУБЛИКА БЪЛГАРИЯ МЕЖДУ РЕПУБЛИКА БЪЛГАРИЯ, ОТ ЕДНА СТРАНА, И ОРГАНИЗАЦИЯТА ЗА ИКОНОМИЧЕСКО СЪТРУДНИЧЕСТВО И РАЗВИТИЕ, ОТ ДРУГА СТРАНА.  Внася: министърът на икономиката 18. ДОКЛАД ЗА ПРИЕМАНЕ НА ГОДИШЕН ДОКЛАД ЗА ДЕЙНОСТТА НА СЪВЕТА ПО ЕВРОПЕЙСКИТЕ ВЪПРОСИ ПРЕЗ 2018 Г.  Внася: заместник министър-председателят по правосъдната реформа и министър на външните работи 19. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“, ПРОВЕДЕНО НА 11 ДЕКЕМВРИ 2018 Г. В БРЮКСЕЛ.  Внася: заместник министър-председателят по правосъдната реформа и министър на външните работи 20. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 17 И 18 ДЕКЕМВРИ 2018 Г. В БРЮКСЕЛ.  Внася: министърът на земеделието, храните и горите 21. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ОКОЛНА СРЕДА, ПРОВЕДЕНО НА 20 ДЕКЕМВРИ 2018 Г. В БРЮКСЕЛ.  Внася: министърът на околната среда и водите 22. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА КРИТЕРИИТЕ ЗА УСТОЙЧИВОСТ НА БИОГОРИВАТА И ТЕЧНИТЕ ГОРИВА ОТ БИОМАСА, ПРИЕТА С ПОСТАНОВЛЕНИЕ № 302 НА МИНИСТЕРСКИЯ СЪВЕТ ОТ 2012 Г.  Внася: министърът на околната среда и водите", "date": "2019.01.22", "title": " Вижте какво ще решава Министерски съвет утре, 23 януари 2019"}
{"url": "https://trud.bg/%d0%bf%d1%83%d1%82%d0%b8%d0%bd-%d1%81%d0%bb%d0%b5%d0%b4-%d1%81%d1%80%d0%b5%d1%89%d0%b0-%d1%81-%d0%b0%d0%b1%d0%b5-%d0%b4%d0%be-%d0%bf%d0%be%d0%b4%d0%bf%d0%b8%d1%81%d0%b2%d0%b0%d0%bd%d0%b5%d1%82/", "text": "Повече от три часа продължиха днес в Москва преговорите между президента на Русия Владимир Путин и японския премиер Шиндзо Абе, предадоха ТАСС и ДПА. След тях Путин каза, че в центъра на вниманието се били търговските и икономически отношения, и че до подписването на мирен договор има да се свърши още много работа. След края Втората световна война СССР и Япония не подписват мирен договор и оттогава са в спор за суверенитета на един архипелаг в северната част в Тихия океан, наричан от руснаците Курилски острови, а от японците – Северни територии. На 18 август 1945 г. архипелагът е бил превзет от съветски войски, а впоследствие японското население било прогонено оттам. Срещата Путин-Абе бе в по-голямата си част при закрити врати с изключение на встъпителните думи на двамата лидери. Абе заяви, че би желал да говори за сключването на мирен договор, и че двете страни са готови със съвместни усилия да направят настоящата година паметна във взаимоотношенията си. Понастоящем на спорния архипелаг действат руско-японски икономически инициативи, припомни ДПА. Ройтерс съобщи, че руската полиция е задържала днес 11 демонстранти пред японското посолство в Москва, протестиращи против евентуалното връщане на Курилите на Япония.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Путин след среща с Абе: Има още много работа до подписването на мирен договор между Русия и Япония"}
{"url": "https://trud.bg/%d0%b5%d1%81-%d1%81%d0%b0%d0%bd%d0%ba%d1%86%d0%b8%d0%be%d0%bd%d0%b8%d1%80%d0%b0-mastercard-%d1%81-e570-%d0%bc%d0%bb%d0%bd/", "text": "Европейският съюз глоби Mastercard с 570 млн. евро за възпрепятстване конкуренцията между банките, които предлагат по-евтини такси за плащане. “За да предотврати практиката за търсене на най-добрата банкова оферта в съюза от страна на търговците, от Mastercard изкуствено завишават разходите за картови плащания, като така вредят на потребители и търговци”, заяви еврокомисарят по конкуренцията Маргрете Вестагер. Когато клиент плаща на търговец с кредитна карта, от банката на търговеца се плаща такса към тази на картодържателя. Банката на купувача обаче прехвърля тази такса към магазина, който пък я прехвърля към клиентите. Преди 2015 г. нивата на тези такси варираха в цяла Европа, но правилата на Mastercard задължиха банките, получателки на парите, да налагат таксите, които са приети в тяхната страна. “Това води до по-високи цени за продавачи и купувачи, като ограничават международната конкуренция и изкуствено накъсват пазара”.", "date": "2019.01.22", "title": " ЕС санкционира Mastercard с €570 млн.\t\t\t"}
{"url": "https://trud.bg/%d0%be%d1%89%d0%b5-9-%d0%ba%d0%bc-%d0%be%d1%82-%d1%85%d0%b5%d0%bc%d1%83%d1%81-%d0%b3%d0%be%d1%82%d0%be%d0%b2%d0%b8-%d0%bf%d1%80%d0%b5%d0%b7-%d0%b5%d1%81%d0%b5%d0%bd%d1%82%d0%b0/", "text": "Още през есента може да е готова предсрочно нова отсечка от магистрала “Хемус”, въпреки че според договора трасето трябва да бъде завършено през март догодина. Пътят между Ябланица и Боаза към момента е изпълнен на 67%, съобщиха от пътната агенция. В момента по участъка работят 200 души и 100 специализирани машини, уточниха от ведомството. Те извършват дейности, на които зимното време не пречи – земни и пътни работи и водостоци. Инвестицията в отсечката с дължина 9,3 км е 55 млн. лв. Освен този участък в момента със средства от бюджета се изгражда и отсечката между Белокопитово и Буховци.  Строителството на 16 километровата отсечка започна през август, уточняват от пътната агенция. До момента по трасето са почистени и изсечени храсти и дървета, направени са изкопи за отстраняване на хумусния пласт. Извършени са взривни работи, оформен е терена и е трасирано проектното трасе.  ", "date": "2019.01.22", "title": " Още 9 км от „Хемус“ готови през есента\t\t\t"}
{"url": "https://trud.bg/%d1%80%d0%b5%d1%88%d0%b0%d0%b2%d0%b0%d1%82-%d1%83%d1%82%d1%80%d0%b5-%d0%b7%d0%b0-%d0%b0%d1%80%d0%b5%d1%81%d1%82%d0%b0-%d0%bd%d0%b0-%d1%86%d0%b8%d0%b3%d0%b0%d0%bd%d0%b8%d0%bd-%d0%bf%d1%80%d0%b5%d0%b1/", "text": "Окръжният съд в Стара Загора ще решава утре дали да остави в ареста 39-годишния Кольо Рашков. Циганинът е обвинен за грабеж на 35 лв. и побой над 83-годишната баба Иванка в дома й в град Гурково, извършен условията на опасен рецидив. Възрастната самотно живееща жена бе нападната от мъжа, който бил с маска на главата, на 20 януари около 23,00 ч. След извършеното престъпление той отишъл в денонощен магазин в Гурково, където е пазарувал с отнетата сума. Два часа по-късно е арестуван в жилището му в циганската махала. Не е оказал съпротива, има данни, че е употребил алкохол. Съседите на баба Иванка не са чули викове, защото нападателят е запушил с ръка устата на жената, съобщи главен инспектор Христо Петров, шеф на Криминална полиция в Казанлък. Установено е, че Кольо Рашков не е проникнал в дома на жертвата с взлом, защото вратата не била заключена. Баба Иванка е настанена с множество наранявания в Университетската болница в Стара Загора. Жената се възстановява, няма опасност за живота й. “Тъй като става въпрос за живота на възрастен човек, предстоят още редица изследвания. Ударите са били с ръце и крака в лицевата и окосмената част на главата. Жената има обща мозъчна симптоматика – главоболие, гадене и световъртеж, но не са установени фрактури”, каза доц. д-р Стефан Вълканов, завеждащ неврохирургията в болницата в Стара Загора. Кольо Рашков е лежал в затвора общо 8 години за множество кражби. Досъдебното производство срещу него се наблюдава от Окръжна прокуратура в Стара Загора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.22", "title": " Решават утре за ареста на циганин, пребил баба\t\t\t"}
{"url": "https://trud.bg/%d1%80%d0%b0%d0%bc%d1%83%d1%88-%d1%85%d0%b0%d1%80%d0%b0%d0%b4%d0%b8%d0%bd%d0%b0%d0%b9-%d0%ba%d0%be%d1%81%d0%be%d0%b2%d0%be-%d0%bd%d1%8f%d0%bc%d0%b0-%d0%b4%d0%b0-%d0%be%d1%82%d0%bc%d0%b5%d0%bd%d0%b8/", "text": "Премиерът на Косово Рамуш Харадинай заяви след срещата си с посланика на САЩ в Прищина Филип Коснет, че страната няма никакво намерение да отменя 100-процентовите мита върху стоките от Сърбия, предава скопският телевизионен канал „ТВ 21“. „Митата остават в сила. Нашият разговор се превърна в диалог и говорихме за митата. Те няма да бъдат отменени днес, както някои се надяваха. Това може да се случи само, ако се стигне до взаимно признаване между Косово и Сърбия. Искаме да отменим митата, но за да се случи това, трябва да бъде свършена още много работа“, заяви Харадинай.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.22", "title": " Рамуш Харадинай: Косово няма да отмени митата, докато Сърбия не ни признае"}
{"url": "https://trud.bg/%d0%b6%d0%b5%d0%bd%d0%b0%d1%82%d0%b0-%d1%83%d0%b4%d0%b0%d1%80%d0%b8%d0%bb%d0%b0-%d0%b2-%d0%bb%d0%b8%d1%86%d0%b5%d1%82%d0%be-%d1%84%d0%b5%d0%bb%d0%b4%d1%88%d0%b5%d1%80%d0%ba%d0%b0-%d0%b2-%d0%b3%d0%be/", "text": "Спешният екип на болницата в Горна Оряховица обмисля колективна оставка. Причината – поредното посегателство над медик по време на дежурство, предаде  Инцидентът е станал снощи, час след полунощ. Фелдшерът Наталия Армянова е била нападната от майката на 5- месечно бебе, докато подготвяла документи за транспортирането му до търновската болница.  Армянова, която се страхува да покаже лицето си пред камерата, твърди, че нейна колежка е застанала между нея и агресивната жена след удара. Нападателката твърди, че била провокирана от грубо затръшване на вратата пред нея. Звезда Илиева, признава вината си: „Не съм искала да й посягам, щот’ не съм такъв човек… Просто наистина бях и аз изнервена”. Срещу Илиева е образувано бързо производство за нанасяне на лека телесна повреда. Фелдшерката е подала молба за напускане, а колегите й обмислят да последват примера с колективна оставка. Тази вечер граждани подготвят протест в защита на горнооряховските спешни медици.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.22", "title": " Жената, ударила в лицето фелдшерка в Горна Оряховица: Бях провокирана, тръшна ми вратата"}
{"url": "https://trud.bg/%d0%bc%d0%b5%d1%80%d1%86%d0%b5%d0%b4%d0%b5%d1%81-%d0%b2%d0%bb%d0%b0%d0%b3%d0%b0-e-200-%d0%bc%d0%bb%d0%bd-%d0%b2-%d0%bf%d0%be%d0%bb%d1%88%d0%b0/", "text": "Автогигантът “Мерцедес-Бенц”, притежаван от “Даймлер”, ще започне производство на електрически батерии за автомобили в град Явор, в Югозападна Полша, обяви на пресконференция премиерът Матеуш Моравецки, предаде Ройтерс. “Много сме щастливи, че инвеститор, който е с нас от няколко години, отново ни гласува доверие (за вложения) на същото място – Явор”, каза Моравецки. “Даймлер” вече строи в полския град завод за производство на двигатели. Маркус Шафер от управителния борд на “Мерцедес Бенц” посочи, че новата инвестиция на компанията ще е на обща стойност над 200 милиона евро и тя ще доведе до откриването на 300 нови работни места. До 2030 г. “Даймлер” ще се нуждае от батерии за автомобили на стойност 20 милиарда евро, тъй като автогигантът ще готви за масово производство на хибридни и електрически коли. Тази ориентация на фирмата е продиктувана от затягането на режима в ЕС за дизеловите автомобили.", "date": "2019.01.22", "title": " „Мерцедес“ влага € 200 млн. в Полша\t\t\t"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5%d1%82%d0%be-%d1%81%d1%80%d0%b5%d1%89%d1%83-%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5/", "text": "Стоя твърдо зад Елена Йончева и я подкрепям в желанието й да търси истината. Това е написала в профила си във Фейсбук Корнелия Нинова – лидер на БСП. „На 20.07.2017 г. прокурорът Иван Гешев представи документа „Общ поглед върху модела КТБ“ и обяви, че е установено финансиране на политици и че различни лица от политическия живот са получавали пари в брой по нареждане на Цветан Василев. Веднага изпратих писмо до специализираната прокуратура с искане – да обявят публично имената на тези политици. Днес е 22.02.2019 г. Година и половина след моето искане, политиците не са оповестени, но е повдигнато  за пране на пари“, пише Нинова. „За мен няма съмнение, че това се прави заради нейните смели журналистически разследвания на кражбите на властта и приближените им фирми. Стоя твърдо зад Елена и я подкрепям в желанието й да разкрива истината и да търси справедливост“, заявява още тя.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.22", "title": " Нинова: Обвинението срещу Елена Йончева е заради нейните смели журналистически разследвания, стоя твърдо зад нея"}
{"url": "https://trud.bg/%d0%b8%d0%bd%d1%82%d0%b5%d0%bd%d0%b7%d0%b8%d0%b2%d0%b5%d0%bd-%d1%82%d1%80%d0%b0%d1%84%d0%b8%d0%ba-%d0%bf%d0%be-%d0%b3%d1%80%d0%b0%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d1%81%d1%82%d1%80-2/", "text": "Интензивен е трафикът на ГКПП „Калотина“, „Капитан Андреево“ и „Лесово“ на изход за товарни автомобили. Това съобщиха от пресслужбата на ГД „Гранична полиция“. Информацията за трафика на българските гранични контролно-пропускателни пунктове е към 18.00 часа. На българо-македонската, българо-гръцката и на българо-румънската граница трафикът е нормален на всички гранични контролно-пропускателни пунктове.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.22", "title": " Интензивен трафик по границите на страната"}
