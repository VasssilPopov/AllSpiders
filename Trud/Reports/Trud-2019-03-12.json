{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-27-%d0%b4%d1%83%d1%88%d0%b8-%d1%81%d0%b2%d1%8a%d1%80%d0%b7%d0%b0%d0%bd%d0%b8-%d1%81-%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba/", "text": "27 души, свързани с италианската мафия ндрангета бяха арестувани днес в североизточната италианска област Венето, предаде ДПА. Заподозрените са били свързани с клана Гранде-Аркари, който е част от ндрангетата и който е сключил сделки с предприемачи от Венето с цел пране на пари посредством схема за фалшиви фактури. Задържаните са обвинени в членство в мафиотска организация, в изнудване, отвличане, пране на пари, издаване на фалшиви фактури и отпускане на заеми с огромни лихви. Ндарнгетата е най-влиятелната италианска мафия. Тя произхожда от южната италианска област Калабрия и е смятана за водещ трафикант на кокаин в Европа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Арестуваха 27 души, свързани с италианската мафия"}
{"url": "https://trud.bg/%d0%b2%d1%81%d0%b8%d1%87%d0%ba%d0%b8-us-%d0%b4%d0%b8%d0%bf%d0%bb%d0%be%d0%bc%d0%b0%d1%82%d0%b8-%d0%bd%d0%b0%d0%bf%d1%83%d1%81%d0%ba%d0%b0%d1%82-%d0%b2%d0%b5%d0%bd%d0%b5%d1%86%d1%83%d0%b5%d0%bb%d0%b0/", "text": "САЩ ще изтеглят всичките си дипломати от Венецуела тази седмица, съобщи US държавният секретар Майк Помпейо, предаде Ройтерс. Новината идва след като Вашингтон вече намали до минимум състава на посолството си в Каракас след 24 януари, когато кризата във Венецуела се задълбочи, след като опозиционният лидер Хуан Гуайдо се самообяви за и.д. президент. Държавният департамент обясни решението си да върне всички дипломати от Венецуела с “влошаването на обстановката, както и с оценката, че присъствието на персонал в посолството се е превърнало в ограничаване на политиката на САЩ”. Според международни анализатори действията на Вашингтон може да са породени от евентуално предстояща военна намеса. Междувременно контролираният от опозицията венецуелски парламент одобри обявяване на национално състояние на тревога с продължителност от 30 дни, заради безпрецедентната криза с електроснабдяването, която парализира страната пети ден.    ", "date": "2019.03.12", "title": " Всички US дипломати напускат Венецуела (обзор)"}
{"url": "https://trud.bg/%d0%b1%d0%b5%d1%80%d0%b5%d0%bd-%d1%81%d0%b0%d0%b0%d1%82-%d1%81%d1%82%d0%b0%d0%b2%d0%b0-%d1%8f%d1%81%d0%bd%d0%be%d0%b2%d0%b8%d0%b4%d0%ba%d0%b0/", "text": "Берен Саат е готова да се превъплъти в образа на жена на име Атия със паранормални способности. Това ще се случи в нови интернет проект за Netflix – „Uyanisi“ / Пробуждане/. Сюжетът на сериала, които до скоро се пазеше в пълна тайна, се придържа към основата на романа на известната турска астроложка и консултантка Шенгюл Бойбаш – „Пробуждането на света“. Освен Берен Саат в сериала ще участва и актрисата Гонджа Вуслатери, която в момента българските телевизионни зрители гледат като безхарактерната Шуле в турския сериал „Майка“. От мъжка страна екранен партньор на Берен ще е Мехмет Гюнсюр, познат ни от ролите си в сериалите „Златната клетка“ (Мехмет) и „Великолепният век“ (Шехзаде). Според пресата в южната ни съседка само за един епизод Берен ще взима рекорден хонорар от 100 хиляди турски лири, който е върхова точка като сума в кариерата ѝ до момента. За последно Берен Саат бе на екран през 2016-а в ролята на Кьосем в първия сезон на поредицата „Великолепният век: Кьосем“, излъчен у нас в ефира на bTV миналото лято. Актрисата обаче участва само в първия сезон на историческата сага, тъй като във втория – героинята й остарява и тогава екранната Фатмагюл отказа да играе по-възрастната Кьосем Султан. Сценаристите избраха ролята да поеме Нургюл Йешилчай, който без излишна суетност прие да се превъплъти в образа. Сега, по повод новия сериал, Берен Саат, която наскоро отпразнува своята 35-годишнина, признава, че това е една от онези роли, в които с пълна сила можете да изяви себе си. „ „, споделя пред турските медии актрисата. Саат добавя, че изучаването на сценария й е отнело много време. Тя така е потънала в работа, че дори не могла да присъства на сватбата на своята колежка, Хазал Кая, с която играха заедно в хитовия сериал „Забранения плод“. По този повод Берен пояснява: „ “ Снимките на новия сериал започнат в края на март в Гьобекли тепе.", "date": "2019.03.12", "title": " Берен Саат става ясновидка\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b8%d0%b7%d1%87%d0%b5%d0%b7%d0%bd%d0%b0%d0%bb%d0%be%d1%82%d0%be-13-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d1%87%d0%b5-%d0%be%d1%82/", "text": "Полицията прекрати издирването на 13-годишния Асен Пендурков. Това съобщиха от пресслужбата на СДВР. Детето е  Момчето бе в неизвестност от 5 март т.г., след като е излязъл до дома си. МВР благодари на всички за указаното съдействие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.12", "title": " Откриха изчезналото 13-годишно момче от София"}
{"url": "https://trud.bg/%d0%be%d0%b1%d1%8f%d0%b2%d1%8f%d0%b2%d0%b0%d1%82-%d0%bf%d1%80%d0%b5%d0%b4%d0%b2%d0%b0%d1%80%d0%b8%d1%82%d0%b5%d0%bb%d0%bd%d0%be-%d0%b8%d0%b7%d0%bd%d0%be%d1%81%d0%b0-%d0%b7%d0%b0-%d1%81%d1%82%d1%80/", "text": "Целта е излизане на оборотите на светло При износ или внос от страни от ЕС на стоки с висок фискален риск като например пшеница, сирене, месо, някои плодове и зеленчуци фирмите предварително ще трябва да се подават данни в НАП за предстоящия курс на камиона. Това предвиждат промени в Данъчно осигурителния процесуален кодекс, които скоро ще бъдат пуснати за обществено обсъждане, научи “Труд”. Подаването на информацията до НАП за предстоящо транспортиране на стоки ще става онлайн. Целта е фирмите лесно да подават данните без да се затруднява тяхната дейност. Идеята за предварително обявяване на предстоящи курсове на камиони със стоки бе предложена от НАП още в края на миналата година. Тогава предложението беше да се декларират и превози с камиони над 3,5 тона и във вътрешността на страната. Представители на бизнеса обаче се обявиха против идеята и обясниха, че това би било твърде трудно за изпълнение. Затова сега предложението за обявяване на превози вътре в страната е отпаднало и предварително ще се декларират само курсове на камиони от България до страните от ЕС и обратно. С промените няма да се въвежда предварително деклариране на внос и износ за страни извън ЕС. Причината за това е, че търговията с държави извън ЕС и сега подлежи на митнически контрол. В момента обаче търговията с ЕС се използва за укриване на данъци тъй като при преминаване на границите не се попълват митнически декларации. Една от настоящите схеми за укриване на данъци е чрез фиктивен износ. Фирма обявява, че изнася стока за ЕС. Стоката напуска склада, но вместо да излезе от България се продава във вътрешността на страната без да се плаща ДДС. При другата честа схема за данъчни измами стока от ЕС влиза в страната, но фирмата не подава в НАП данни за това и също я продава без да плаща ДДС. С промените в ДОПК тези измами ще бъдат стопирани.  ", "date": "2019.03.12", "title": " Обявяват предварително износа за страните от ЕС\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-361/", "text": "Чист въздух с филтри сега или с печки на пелети и газ – след 3 г. Шест общини представиха проекти, одобрени от ЕК. Мерките ще дадат резултат най-рано през 2022 година.           Не може да се опрощават дългове ей-така! Мюфтийството да прехвърли имоти на държавата срещу дълга, а М. Хаджи да оттегли претенциите си – анализ на д-р Борислав Цеков.               За сефте опозицията напуска парламента през 1884 г. След бой в пленарната зала консерваторите си вземат шапките – „Легенди и истини в българската история“ с Росен Тахов.             Призракът на комунизма още броди из дворците Рушенето на соцпаметници е най-тъпият начин да бориш миналото, казва режисьорите Георги Богданов и Борис Мисирков в интервю за „Труд“.           Кралицата на шорттрека Силует на Евгения Раданова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Вижте акцентите в броя на вестник „Труд“ в сряда, 13 март 2019"}
{"url": "https://trud.bg/%d0%b2%d0%b5%d0%bd%d0%b5%d1%86%d1%83%d0%b5%d0%bb%d0%b0-%d0%b4%d0%b0%d0%b4%d0%b5-%d0%bd%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%82%d0%b5-%d0%b4%d0%b8%d0%bf%d0%bb/", "text": "Венецуелските власти наредиха днес на американските дипломати да напуснат страната в срок до 72 часа, след като президентът Николас Мадуро обвини американския си колега Доналд Тръмп в „киберсаботаж“, предизвикал най-тежката електрическа авария в историята на страната, предадоха Ройтерс и ТАСС. Венецуелският външен министър Хорхе Ареаса съобщи в Туитър, че американските дипломати във Венецуела трябва да напуснат страната в срок до три дни след провала на преговорите за запазване на „секциите за защита на националните интереси“ в двете държави. „Присъствието на венецуелска земя на тези служители създава риск за мира, целостта и стабилността на страната“, се казва в изявление на правителството. Държавният департамент съобщи вчера, че ще изтегли служителите си от Венецуела тази седмица, като заяви, че присъствието им се е превърнало в ограничение за политиката на САЩ.  Главният прокурор на Венецуела Тарек Сааб заяви днес, че е поискал от Върховния съд да започне разследване срещу опозиционния лидер Хуан Гуайдо по подозрение в участие в „саботаж“ на електроснабдителната система на страната. Хулио Кастро от венецуелска неправителствена лекарска организация съобщи в Туитър снощи, че 24 души са починали в държавни болници от спирането на тока миналия четвъртък досега, посочи Ройтерс.  Венецуела се опитва да възстанови електроподаването, след като на 7 март столицата Каракас и повечето щати във Венецуела останаха без електричество заради авария в най-голямата ВЕЦ в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.12", "title": " Венецуела даде на американските дипломати 72 часа да напуснат страната и обвини Тръмп за електрическата авария"}
{"url": "https://trud.bg/%d1%87%d0%b8%d1%81%d1%82-%d0%b2%d1%8a%d0%b7%d0%b4%d1%83%d1%85-%d1%81-%d1%84%d0%b8%d0%bb%d1%82%d1%80%d0%b8-%d1%81%d0%b5%d0%b3%d0%b0-%d0%b8%d0%bb%d0%b8-%d1%81-%d0%bf%d0%b5%d1%87%d0%ba%d0%b8-%d0%bd%d0%b0/", "text": "По план София ще се справи най-бързо Мерки срещу замърсяването на въздуха от битово отопление, които ще дадат резултат след няколко години, представиха шест общини на специална пресконференция в София. Местните управи обясниха, че планират безплатна подмяна на старите печки на дърва и въглища на хиляди домакинства с нови, които горят пелети. При изгарянето на пелетите отделянето на ФПЧ е с 50% по-малко от старите кюмбета. В същото време в София бяха реализирани пилотни проекти за поставяне на филтри на комините. Данните от тях доказват, че те улавят между 80 и 90% от фините прахови частици. Експертите са категорични, че филтрите са най-ефикасната мярка за подобряването на въздуха в България и ефектът от нея ще се усети моментално. “Труд” потърси за коментар Йоана Христова, зам.-кмет на София с ресор “Екология”. “Търсим различни възможности за финансиране за филтрите. Към момента по проект AIRTHINGS предстои купуване на 25 филтъра. Проведена е процедура, избран е доставчик. Очаква се уредите да бъдат получени, след което поетапно да бъдат монтирани в зависимост от метеорологичните условия. Стойността на договора е 78 000 с ДДС”, каза Христова. Тя допълни, че вече е направен обход на домакинствата, на които ще се монтират филтри на територията на район Красна Поляна. “След поставянето на всеки един филтър ще бъде разяснени на хората условията за ползване, вида гориво който да се употребява. Очаква се работата да приключи до края на април 2019 г.”, разясни зам.-кметът. И докато месната управа търси финансиране за филтрите, то за печките на пелети и газификацията идват средства по европейската програма LIFE. Общата стойност за шестте общини е 16.7 милиона евро. Одобрени са София, Велико Търново, Русе, Монтана, Бургас и Стара Загора. Етапите на проектите са няколко, като очакването е след тяхното изпълнение качеството на въздуха в шестте общини да се подобри. Една от фазите е допитване до гражданите, които сами трябва да изберат каква мярка да се прилага приоритетно в тяхната община. Кметът Йорданка Фандъкова обясни, че София ще изпълни плана си за 3 години. В Стара Загора си дават два пъти по-дълъг срок – шест години, а във Велико Търново – до 2024 г. “След изпълнението на проекта ще са подменени над 1/3 от старите печки на дърва или въглища в столицата, които по официални данни са 55 000”, каза Фандъкова. По програма LIFE ще бъдат сменени 5 000 печки. Отделно София е одобрена за близо 45 милиона лева и по Оперативна програма “Околна среда”, като с тези пари ще смени уредите на още 15 000 домакинства. От днес до 13 юни във всички 24 районни администрации в града софиянци ще могат да подават заявление, че искат старата им печка да бъде подменена и да посочат вида на отоплението, което желаят. Те ще могат да избират като алтернатива пелети, газ, парно или климатик. След подмяната старият уред се иззема от общината, за да не се използва повторно. По LIFE се плаща новата инсталация, но не и горивото.   Две измервателни станции купува Стара Загора До 6 години се очаква подобрение на въздуха „В Стара Загора продължителността на проекта по програма LIFE е 6 години. Целта е е заменянето на печките на твърдо гориво с котли на пелети или газ, от което безплатно ще се възползват около 1000 домакинства”, съобщи Маргарита Георгиева, главен експерт в отдел „Екология” на общината. Тя разясни, че стойността на проекта е 2.9 милиона лева, като 1.160 млн. лв. са собствено участие на местната управа, а останалата сума е финансиране от Брюксел. Включено е и купуването на две стационарни измервателни станции, които ще засичат стойностите на фините прахови частици. Те ще бъдат монтирани на проблемни места в града. След това ще се направи мащабно социологическо проучване сред населението, за да се придобие информация за начините на отопление и какви са нагласите на хората за преминаване към алтернативно гориво. През втория етап на проекта 80 домакинства ще получат котли пелети или на газ. През последните три години ще се осъществи същинското преминаване към алтернативно гориво. Старите печки ще бъдат иззети от общината и предадени за скрап. Новите горивни съоръжения ще бъдат собственост на местната упарва в продължение на 5 години, след което ще бъдат придобити от домакинствата.   В Бургас вече има голям интерес „Над 90% от замърсяването на въздуха във Велико Търново е заради битовото отопление на твърдо гориво. Установено е, че влиянието на печките на дърва и въглища е в пъти повече, отколкото на индустрията или на автомобилния трафик“, коментираха от общинската управа на старата столица. Там осигурените средства за подмяна на старите кюмбета са 1.9 млн. лева. От тях 1.1 млн. лева са безвъзмездна помощ от ЕК, а 740 000 лева е съфинансирането от общинския бюджет. Основните мерки за Велико Търново ще обхванат 478 домакинства, а срокът за реализация на проекта е до 2024 година. В Бургас граждани непрекъснато звънят, за да питат за програмата LIFE, казаха за „Труд“ от общината. Днес е имало групово запитване от бургазлии от улица „Яворов“. Няколко къщи там искат домакинствата им да преминат на газ. „Това е най-честото явление – обединение на кооперации и къщи за преминаване към алтернативно гориво,” обясниха още от кметството.   Отделят по 1200 евро за всяко домакинство в Монтана „Около 500 домакинства в Монтана ще преминат от греенето с дърва и въглища към отопление с газ и пелети. Всяко домакинство ще получи за нови екоуреди безвъзмездно около 1200 евро, а стойността на целия проект е 860 000 евро”, каза зам. кметът Диман Георгиев. Той обясни, че проектът по LIFE вече е стартирал, градът се районира, правят се анкети и до 10 април ще има яснота, в кои райони ще бъдат подменяни старите и замърсяващи околната среда уреди. Отделно още около 3000 домакинства ще бъдат финансирани за екоотопление по Оперативна програма „Околна среда”. През следващите 4 години те ще се снабдят със съвременни отоплителни уреди. Договорът за финансиране по ОПОС е 10,7 милиона и ще бъде подписан следващата седмицата. Според експерти близо 97 на сто от замърсяването на въздуха в Монтана е причинено от битово отопление, а около 60% от домакинствата в града се отопляват с твърдо гориво и въглища.   Със 160 тона на година намаляват праховите частици  Със 160 тона на годишна база ще намалеят фините прахови частици в шест български града. Това ще е резултатът общо за София, Велико Търново, Бургас, Монтана, Стара Загора и Русе от подмяната на над 10 000 стари печки на дърва и въглища с нови отоплителни инсталации с помощта на програма „Life”. Тези данни обяви столичният зам.-кмет Йоана Христова. Проектът предвижда и предложения за законодателни промени, касаещи отпускането на енергийни помощи. Ще бъде направен и преглед на действащите програми на шестте общини за качеството на въздуха и предложения как те да бъдат подобрени. Планирано е и купуването на нови станции за измерване на чистотата на въздуха за различните градове. Финала на проекта ще е разработването на предложение на национално ниво за преход към алтернативни източници на отопление.   790 000 души умират заради смога  Замърсяването на въздуха причинява 790 000 случаи на преждевременна смърт годишно в Европа и 8,8 млн. в глобален мащаб, сочи ново изследване, публикувано в European Heart Journal. Посоченото замърсяване е двойно повече от скорошни оценки. Според Томас Мюнцел, професор Университетския медицински център в Майнц, Германия, мръсният въздух причинява повече преждевременна смърт от тютюнопушенето, отговорно за смъртта на 7,2 млн. души през 2015 г.    ", "date": "2019.03.12", "title": " Чист въздух с филтри сега или с печки на пелети и газ – след 3 г.\t\t\t"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-%d0%ba%d0%b0%d1%86%d0%bd%d0%b0-%d0%b0%d0%b2%d0%b0%d1%80%d0%b8%d0%b9%d0%bd%d0%be-%d0%bd%d0%b0-%d0%bb%d0%b5%d1%82%d0%b8%d1%89%d0%b5-%d1%81%d0%be%d1%84%d0%b8-2/", "text": "Самолет кацна аварийно на Терминал 1 на Летище София, предаде  Единият двигател е отказал. Няма данни за пострадали пътници. Машината на Turkish Airlines се приземи у нас в 19 ч. Полетът е бил от Брюксел за Истанбул и по разписание е трябвало да кацне в турския град в 20:30 ч. Заради извънредната ситуация бяха временно спрени всички заминаващи полети от Летище София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.03.12", "title": " Самолет кацна аварийно на Летище София"}
{"url": "https://trud.bg/%d1%82%d1%80%d1%8a%d0%bc%d0%bf-%d1%83%d0%b4%d1%8a%d0%bb%d0%b6%d0%b8-%d1%81-%d0%b3%d0%be%d0%b4%d0%b8%d0%bd%d0%b0-%d1%81%d1%80%d0%be%d0%ba%d0%b0-%d0%bd%d0%b0-%d0%b4%d0%b5%d0%b9%d1%81%d1%82%d0%b2%d0%b8/", "text": "Държавният глава на САЩ Доналд Тръмп удължи с година срока на действие на санкциите срещу Иран, въведени през 1995 г. от администрацията на Бил Клинтън, предава TACC, като се позовава на съобщение от Белия дом. Тръмп е изпратил съобщение до Конгреса на САЩ, в което обявява удължаването с още една година на „извънредното положение“ в отношенията с Иран, обявено на 15 май 1995 г. Това известие ще бъде публикувано в т.нар. федерален регистър – сбор от официални документи на правителството на САЩ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Тръмп удължи с година срока на действие на санкциите срещу Иран"}
{"url": "https://trud.bg/%d0%bf%d1%8a%d1%80%d0%b2%d0%b8-%d0%bc%d1%8a%d0%b6%d0%ba%d0%b8-%d1%81%d1%8a%d0%bb%d0%b7%d0%b8-%d0%b2-hells-kitchen-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%85%d0%b0%d0%bd%d0%b8/", "text": "Дневното предизвикателство на шеф Виктор Ангелов отново ще тества основните готварски умения на участниците. Петко пак ще ни забавлява от сърце с разсъжденията си дали яйцето Фаберже е някакъв особен вид по-скъпо френско животно и с уменията си да прави бъркани яйца. Ще сме свидетели на най-оспорваното готварско състезание в Hell’s Kitchen до момента и за първи път ще видим сплотен синия отбор. Конфликтът между Пецата и Тихомиров обаче ще продължи с доста остри реплики, за да прерасне в истинска заплаха. Какво ли ще стане с бургаския готвач, ако съперникът му в Hell’s Kitchen го спипа извън шоутo?… Обстановката в кухнята на Ада ще се нажежи до червено. Петко ще демонстрира неочаквана увереност и ще се опита да изземе функциите на шеф Ангелов. Как това ще се хареса на шеф обаче? Едва ли репликата „Самохвалко!“ е похвала за новия му фаворит. В червената кухня ще ври и кипи и командир Чилева отново ще се доказва зад печката, но дали това ще е достатъчно, за да се справи отбора с вечерната резервация? В мъжкия отбор сълзите ще се леят безспир, а Хани ще е на косъм от изхвърляне. Кой обаче ще се изправи в кулинарен дуел с Тихомиров в четвъртък? Едно е сигурно – номинацията на шеф Ангелов ще е изненада за всички – както за зрители, така и за участници.", "date": "2019.03.12", "title": " Първи мъжки сълзи в Hell’s Kitchen България, Хани на косъм от изхвърляне\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-64-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%bc%d1%8a%d1%80%d1%82%d0%b2%d0%b0-%d0%b2-%d0%b4%d0%be%d0%bc%d0%b0-%d0%b9-%d0%b8/", "text": "Столични полицаи разследват убийство на възрастна жена, съобщиха от пресслужбата на МВР. Работата по случая е започнало на 12 март, след като в полицията постъпил сигнал за открита в дома си починала 64-годишна жена. При извършения оглед са открити следи от насилствена смърт. Незабавно са предприети оперативно-издирвателни и процесуално-следствени действия. Работата по образуваното досъдебно производство продължава под наблюдението на прокуратурата. Според първоначалните данни, вероятната причина за престъплението е от битов характер.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Откриха 64-годишна жена мъртва в дома й, има следи от насилие"}
{"url": "https://trud.bg/%d0%bc%d0%b8%d1%88%d0%b5%d0%bb-%d0%b1%d0%b0%d1%80%d0%bd%d0%b8%d0%b5-%d0%bd%d1%8f%d0%bc%d0%b0-%d0%bf%d1%80%d0%b5%d1%85%d0%be%d0%b4%d0%b5%d0%bd-%d0%bf%d0%b5%d1%80%d0%b8%d0%be%d0%b4-%d0%b7%d0%b0-%d0%b1/", "text": "Главният преговарящ на Брюксел за Брекзит Мишел Барние предупреди депутатите в Лондон да не попадат в клопка на „опасната илюзия“, че може да се възползват от споразумение за преходен период, без да одобрят сделката за „развода“ с Брюксел, предава АФП. „Излгежда, че има опасна илюзия, че Великобритания може да се възползва от преходния период в отсъствието на споразумение за оттегляне“, написа Барние броени часове преди британските депутати да гласуват за споразумението, постигнато от премиера на Обединеното кралство Тереза Мей. „Нека да бъда ясен: единственото правно основание за прехода е споразумение за оттегляне (на Великобритания от ЕС). Ако няма такова, значи няма преходен период“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Мишел Барние: Няма преходен период за Брекзит без споразумение за излизане на Обединеното кралство от ЕС"}
{"url": "https://trud.bg/%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0%d1%82-%d0%be%d0%bf%d0%b8%d1%82%d0%b8%d1%82%d0%b5-%d0%b4%d0%b0-%d1%81%d0%b5-%d1%80%d0%b0%d0%b7%d1%87%d0%b5%d1%82%d0%b0%d1%82-%d1%87%d0%b5/", "text": "Продължават опитите да се разчете черната кутия на   авиолинии, предаде БТВ. Междувременно много държави затвориха въздушните си пространства за полети с този модел самолети. Тази мярка обявиха Великобритания, Германия и Австрия. Компанията „Боинг”, която е производител на катастрофиралата машина, изпрати технически екип в Адис Абеба, за да съдейства за разследването на причините на инцидента. В столицата на Етиопия пристигат и много близки на жертвите. Те обаче, ще трябва да изчакат най-малко седмица, преди да получат тленните останки на загиналите. Ситуацията се усложнява и от факта, че жертвите, които са 157, са от над 30 държави. Акциите на „Боинг” на борсата пък се сринаха с над 12%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.12", "title": " Продължават опитите да се разчетат черните кутии на разбилия се в Етиопия самолет"}
{"url": "https://trud.bg/%d0%b1%d1%83%d1%82%d0%b5%d1%84%d0%bb%d0%b8%d0%ba%d0%b0-%d1%81%d0%b4%d0%b0%d0%b2%d0%b0-%d0%b2%d0%bb%d0%b0%d1%81%d1%82%d1%82%d0%b0-%d0%b2-%d0%b0%d0%bb%d0%b6%d0%b8%d1%80/", "text": "Президентът на Алжир Абделазиз Бутефлика (82 г.), който е на власт от 20 години, обяви, че няма да се кандидатира за пети пореден мандат начело на страната, предаде Ройтерс. Освен това той реши да отложи за неопределено време изборите за държавен глава, планирани за 18 април, обеща социални и икономически реформи, както и нова конституция, която да бъде подложена на референдум. А премиерът на страната Ахмед Уяхия подаде оставка. До обрата се стигна след седмици на масови протести срещу поредното кандидатиране на Бутефлика. Той е във влошено здраве след прекаран през 2013 г. инсулт, откогато рядко се появява публично. Опонентите му смятат, че той не е в състояние да управлява. След като преди около месец Бутефлика съобщи, че се бори за нов мандат, почти всеки ден десетки хиляди алжирци излизат на протести срещу него и политическата система. Бутефлика няма да се оттегли веднага от властта, преди да го стори ще бъде организирана национална конференция, която да подготви прехода към нова власт. Нейната работа се очаква да приключи в края на 2019 г., след което ще има избори. Конференцията вероятно ще бъде оглавена от ветерана дипломат Лахдар Брахими – бивш външен министър на Алжир и настоящ спецпратеник на ООН за Сирия.", "date": "2019.03.12", "title": " Бутефлика сдава властта в Алжир\t\t\t"}
{"url": "https://trud.bg/%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b8%d1%8f%d1%82-%d0%b5%d0%ba%d1%81%d0%bf%d0%b5%d1%80%d1%82-%d0%bf%d1%80%d0%be%d1%84-%d0%b0%d1%82%d0%b0%d0%bd%d0%b0%d1%81-%d1%82%d0%b0%d1%81%d0%b5/", "text": "Какво ни каза руският премиер Дмитрий Медведев при визитата си у нас преди дни. Как един специалист в енергетиката тълкува думите му, питаме експерта проф. Атанас Тасев. С него обсъждаме има ли новина от руска страна за двата големи проекта – Турски поток и АЕЦ ”Белене” и възможна ли е нова ядрена централа без участието на държавата. Проф. Тасев обяснява значението на думите на шефа на „Газпром” Алексей Милер, че газовият гигант не планира участие в хъб „Балкан”. – Проф. Тасев, какво всъщност каза руският премиер Дмитрий Медведев при посещението си у нас за двата основни енергийни проекта – АЕЦ „Белене” и Турски поток?  – Нямах особени очаквания от идването на руския премиер Дмитрий Медведев по отношение на двата мега проекта – рестарта на АЕЦ „Белене” и газовия хъб „Балкан” по няколко причини. Първата се съдържа в асиметрията на дипломатическите отношение между нашите страни, породена от асиметрията на процесите за вземане на стратегическите решения. В Русия това е президентската институция, а при нас – Министерски съвет. Втората, като в законите на Паркинсон – виж първата. Идването на Медведев се предшестваше от посещение на Борисов в Москва. Още тогава стана ясно каква ще бъде съдбата на проектите. Третата причина – повече от половин година, благодарение на активната ни външна политика, редица от проблемите около двата проекта, свързани с геополитиката и политиката бяха решени и това позволи нерешените проблеми да се сведат на корпоративно ниво. Четвъртата – виж третата. Когато решаването на проблемите се свежда на корпоративно ниво, това става задължително при стриктно съблюдаване на законодателството, публично и достатъчно прозрачно. Не е секрет, че ние се научихме стриктно да спазваме европейското законодателство, след като по стара традиция минавахме последователно през процедурата – „да изядеш торба със сол”, или „сто тояги на голо” или –„да платиш”. Разбрахме същността на максимата на брюкселския чиновник: „Ако не знаеш какво да правиш – спазвай закона”. Едновременно с това всеки, който има компютърни умения в страната, чрез достъпа до сайтовете на Народното събрание, Министерски съвет, Комисията за енергийно и водно регулиране, Министерството на енергетиката и „Булгартрансгаз” можеше да получи достъп до множеството документи, резултат от активната дейност на огромен брой специалисти на корпоративно ниво по двата проекта. В този информационен процес се включиха и значителна част от обективните медии. – Имаше ли новина в това, което Медведев ни каза?  – В действителност, при посещението си Медведев преповтори известни тези, които не възприемам като новина. Първата – за ” гаранции” от страна на ЕС относно възможността част от количествата газ от втората тръба на Турски поток да получат достъп до пазарите на ЕС и да не се повтори съдбата на „Южен поток”. Втората е желанието на „Росатом” да участва комплексно – като инвеститор и изпълнител на проекта за изграждане на АЕЦ „Белене”. – Възможна ли е реализацията на АЕЦ „Белене” без руско участие? Днес (вчера) Министерство на енергетиката публикува процедурата за избор на стратегически инвеститор за проекта. Откъде другаде можем да очакваме интерес?  – Реализацията на проекта е двукомпонентна процедура, съдържаща техническа и инвестиционна съставляваща. Що се касае до техническата, а именно строителството и пускането в експлоатация на проекта „Белене”, то е невъзможно без участие на руската страна. Русия е производител на ядреното оборудване и никой не е в състояние да монтира и пусне в експлоатация ядрено оборудване на друг производител със съответните гаранции. В неядрената част, турбина, електрогенератор, автоматизирани системи за управление и други, е възможно участие на други страни, но като подизпълнители, поради практиката подобни обекти да се изграждат по правилата на *Сребърната книга на**ФИДИК (комплексно – „под ключ”). Инвестиционната съставляваща е инвариантна по отношение на това кой е строителят, но може и да бъде част от пакета. Тази съставляваща, заедно с доминиращата роля на геополитическия фактор се оказа решаваща за досегашната съдба (спирането) на проекта. Само напомням, че руската страна беше предложила да построи обекта „под ключ” на фиксирана цена от 6,4 млрд. евро. Тогава сработи геополитическият фактор. Получихме директна забрана да ползваме финансов ресурс от Русия. Сега, очевидно, геополитическият фактор не е така доминиращ и комплексното предложение на Русия, а се приема от наша страна на най-високо политическо ниво. Този анонс ще има положителен ефект и в предстоящото отваряне на процедурата за избор на инвеститор и изпълнител на проекта. Доколкото ми е известно, на този етап разполагаме с предложение за инвеститор само от страна на Китайската национална ядрена корпорация (CNNC). Наличието на друг инвеститор ще създаде условия за състезателност, което е в наша полза. Другите предложения са за участието в реализацията на проекта като подизпълнители със стоков кредит. Има предложения и от наши балкански съседи за акционерно участие в незначителен обем, срещу дългосрочни договори за доставка на базова енергия, но те не са решаващи за успеха на предстоящата сесия. – Експерти твърдят, че атомна централа без държавни гаранции е невъзможна. Вашето мнение.  – При рестарта на проекта „Белене” бяха отчетени грешките от предишните етапи, както и конюнктурата в енергетиката, свързана с новата референтна рамка на ЕК по отношение емисиите на парникови газове. Последното, в ускорени темпове превръща ТЕЦ-вете на въглища в икономически нецелесъобразни, като води до повишаване цената на електроенергийния микс и ни заставя да предлагаме пътна карта за тяхното извеждане от експлоатация в следващите 10-15 години. Това ще породи дефицит на базова и подвърхова енергия в страната, ЕС и региона, което ще ни застави да строим нови заместващи мощности, предимно АЕЦ. Всяка нова мощност, по определение, генерира енергия на по-висока цена. Това означава, че към момента на пускане в експлоатация на нова ядрена мощност в нашата страна себестойността на нейната електроенергия ще бъде пазарно ориентирана. Поради тази причина в тръжните условия има две фундаментални и доста тежки подусловия: участие в строителство, без държавни гаранции и без договор за задължително изкупуване. Разбира се, часът на истината ще настъпи с отваряне на офертите. Едва тогава може да се прилагат по-меки форми на ограничения/стимули (договори за разлики или резервиране на капацитет). – Как ще коментирате думите на Алексей Милер, че „Газпром” не планира участие в хъб „Балкан”. Възможен ли е газоразпределителният център без руски газ?  – На този етап задачата на „Газпром” е да позиционира втората тръба на Турски поток на входа на нашата газопреносна система с максимален годишен капацитет от 15,75 млрд. нм3, а не участие в газовия хъб „Балкан”. Съгласно публикуваните данни капацитетът на тръбата се разпределя, както следва: на входа на Сърбия – 11 млд.нм3 ( за България и Гърция-4,75); на входа на Унгария – 9 млрд. нм3 (за Сърбия-2); на входа на Словакия – 4,5 млрд.нм3 ( за Унгария – 4,5 ). След проведената Фаза 3 на „Отворен сезон” за „Проект за развитие и разширение на газопреносната система на „Булгартрансгаз” ЕАД (Обвързващи правила), 90% от техническия капацитет на входа и 80% (на изхода) е разпределен на дългосрочна база. Това означава 10% на входа и 20% на изхода свободен капацитет за достъп на трети страни. Краткосрочните прекъсваеми и твърди капацитети ще се разпределят на Платформа за резервиране на капацитети, съгласно Регламент (ЕС) 2017/459 и аукционен календар на ***ENSOG. Следователно като доставчик на газ „Газпром” ще ни създаде условия за реализация на търговска платформа, което е елемент от виртуалната система на газовия хъб „Балкан”. Очевидно е, че газов хъб без руски газ е нелогично. – Какви ще бъдат ползите за България от Турски поток и има ли алтернативен вариант?  – Турски поток като проект, терминология и значение се изчерпва до позиционирането му на южната ни граница, по-точно до нова Газоизмерителна станция (ГИС), която ще бъде построена до компресорна станция (КС) „Странджа”. От тази точка говорим за газовия хъб ”Балкан”(ГХБ). Очевидно е, че реализация на принципите на газоразпределение на търговска платформа, както и максималните възможности на ГХБ са постижими тогава, когато потече газ по интерконектора „Комотини-Стара Загора” от Азербайджан и плаващия регазификционен термина в Александруполис; реализираме реверс или виртуални доставки по Трансбалканския газопровод (ТБГ) от Гърция; реализираме доставки или реверс по интерконектора „Русе-Гюргево”; използваме освободения капацитет на ТБГ по направление Украйна. Тривиално е, но ще го повторя, че с реализацията на ГХБ на база втората тръба на Турски поток, ние оставаме на газовата карта на Европа, реализираме стратегическото си географско положение, а при евентуален собствен добив на газ ще се превърнем и във регионален фактор на газовите пазари. – Очаквате ли Европейската комисия да попречи на проекта у нас? Има ли ЕК полза от реализацията му?  – Този път не очаквам проблеми от страна на ЕК, дори в новия й формат, след изборите на Европейския парламент. Аргументите са няколко – от една страна проектът е вписан в списъка на ЕК на проекти, представляващи общ интерес. Освен това финансирането на „предварителните проучвания” за хъб „Балкан” беше с грант от ЕК. Имаме и частично финансиране за изграждане на интерконектора „Комотини-Стара Загора” и спазваме стриктно европейското законодателство. В сегашната ситуация сме облекчени, че Европа в своите документи поставя на първо място сигурността на доставките и на второ – диверсификацията. Сигурността означава – първо и преди всичко да има газ, независимо от цената. В този смисъл – втората тръба на Турски поток решава задачата за сигурността на доставките по южното направление и в този контекст е аналог на ролята на „Северен поток-2”. Диверсификация, поставена на втора позиция, означава – наличие на различни източници на газ, за да се създаде ценова конкуренция в полза на потребителите. Ползата и за Европа е очевидна, защото независимо от дебата, потреблението на руски газ расте. През 2017 г. потреблението на руски природен газ за Европа е нараснало спрямо 2007 г с 30,3% и достига 164 млрд.нм3. Тенденцията за ръст на потреблението бележи устойчивост във връзка с мерките по декарбонизация на енергетиката. *Сребърна книга на ФИДИК – „ Условия за договор за инженеринг, финансиране и строителство / проекти до пуск”. **МЕЖДУНАРОДНАТА организация на инженерите консултанти (ФИДИК) е сдружение на националните организации на консултантите от цял свят. Създадена е през 1913 г. ФИДИК подготвя стандартните условия, които се включват в международните договори за строителни услуги. *** ENSOG (European Network of Transmission System Operators for Gas)   Нашият гост Проф. Атанас Тасев е роден на 26 октомври 1945 г. в Свиленград. Завършил е автоматика и телемеханика в Киевския политехнически институт. Бил е финансов анализатор в преговорите между „Булгаргаз” и „Газпром” и в изготвянето на прогнозите и анализите за най-големите ни енергийни проекти – АЕЦ „Белене” и ТЕЦ „Марица Изток” 1 и 3. Член на консултативния съвет към МС по проекта „АЕЦ Белене”.      ", "date": "2019.03.12", "title": " Енергийният експерт проф. Атанас Тасев пред „Труд“: Нелогично е газов хъб без руски газ\t\t\t"}
{"url": "https://trud.bg/%d0%bd%d1%8e-%d0%b9%d0%be%d1%80%d0%ba-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d0%b1%d0%b8%d0%b7%d0%bd%d0%b5%d1%81-%d0%bd%d0%b0-%d1%82%d1%80%d1%8a%d0%bc%d0%bf/", "text": "Главният прокурор на Ню Йорк разследва връзките между Дойче банк, Инвестърс банк и няколко проекта на Организацията Тръмп, пише в. “Ню Йорк таймс”. Дойче банк е заела на Организацията Тръмп стотици милиони долари за начинания в областта на недвижимите имоти и е един от малцината кредитори, заели огромни суми на Тръмп след поредицата от банкрути в бизнеса му с хотели и казина през 90-те години. Новото разследване идва след показанията на бившия адвокат на Тръмп – Майкъл Коен. Пред комисия на Когреса по-миналата седмица той заяви, че Тръмп е изготвял документи, в които е завишавал цените на притежаваните от него активи.", "date": "2019.03.12", "title": " Ню Йорк разследва бизнес на Тръмп"}
{"url": "https://trud.bg/%d0%ba%d1%8a%d0%b4%d0%b5-%d1%81%d0%b0-21-%d1%82%d1%80%d0%b8%d0%bb%d0%b8%d0%be%d0%bd%d0%b0-%d0%be%d1%82-%d0%b2%d0%b5%d0%bd%d0%b5%d1%86%d1%83%d0%b5%d0%bb%d0%b0/", "text": "Не е ли подозрително, когато за Венецуела пресата пуска фейк новини като „хуманитарна криза”, но напълно игнорира реалните хуманитарни кризи в Йемен и Газа? Не мислите ли, че има нещо наистина гнило, че докладът на експерта Алфред Морис де Зайас, изпратен от ООН във Венецуела, за да оцени ситуацията, не предизвиква никакъв интерес от западните медии или от западните правителства? Не мислите ли, че Вашингтон отиде твърде далеч, като открадна 21$ трилиона от Венецуела, и наложи санкции срещу нея в опит да дестабилизира тази държава и да доведе властта на колене, обвинявайки за това венецуелския социализъм. Особено след национализацията на петролната компания, заради което „възникна глада сред хората”, а след това да предложи мизерните 21$ милиона като „хуманитарна помощ”?  В САЩ напълно липсват истински печатни или телевизионни медии, и онлайн медия, като този сайт, поема отговорността да изпълни изчезналата функция на честната журналистика. Що се отнася до предполагаемия глад и хуманитарната криза във Венецуела, ето какво казва Зайас: „Докладите за храните и земеделието на ООН (ФАО) от декември 2017 г. и март 2018 г. посочват хранителни кризи в 37 страни. Венецуела не е сред тях”. „През 2017 г. Венецуела поиска медицинска помощ от Глобалния фонд за борба със СПИН, туберкулоза и малария. Петицията й бе отхвърлена, защото Венецуела” все още е страна с високи доходи … и като такава няма право на такава помощ”. „Кризата във Венецуела” не може да се сравни с хуманитарните кризи в Газа, Йемен, Либия, Сирия, Ирак, Хаити, Мали, ЦАР, Южен Судан, Сомалия или Мианмар”. В точка 37 от доклада си Зайас казва: „Съвременните икономически санкции и блокади могат да се сравнят със средновековните обсади на градовете, извършвани с намерението да се принудят техните защитници да се предадат. Целта на санкциите на XXI век е да се опита да се докара не само един град на колене, но и цели суверенни държави. Санкциите на XXI век са придружени от манипулиране на общественото мнение с помощта на фeйк новини, прилагането на агресивни стратегии и псевдочовешка реторика, за да се създаде впечатление, че такава цел като правата на човека „оправдава използването на престъпни средства, методи и инструменти. Съществува не само хоризонтален правен свят, уреден от Хартата на ООН и принципите на суверенното равенство, но има и един вертикален свят, отразяващ йерархията на геополитическата система, която свързва доминиращите държави с останалия свят в съответствие с военната и икономическата мощ. Именно последната поражда геополитически престъпления, които и до днес остават напълно ненаказани”. Зайас е загрижен за степента на поляризация и дезинформация, с която се обгражда всяка история за Венецуела. „Тревожната медийна кампания има за цел да принуди наблюдателите да решат, че има хуманитарна криза в Боливарската република. Независимият експерт трябва да внимава при работа с хиперболи, като се има предвид, че „хуманитарната криза” е професионален термин, който може лесно да се използва като претекст за военна намеса”. За да се дискриминират специално подбраните правителства, провалите на човешките права са преувеличени, доколкото е възможно, за да се направи приемливо насилието. Политическото решение се блокира, защото „някои страни не искат мирно разрешение на конфликта във Венецуела и предпочитат да удължат страданията на народа на тази страна в очакване, че ситуацията ще достигне прага на хуманитарна криза и военната интервенция ще бъде провокирана, за да се извърши смяната на режима”. Атаката на Вашингтон срещу Венецуела е нарушение на установеното международно право. „Принципите на ненамеса във вътрешните работи на суверенните държави се отнасят до международното обичайно право и са залегнали в резолюции на Общото събрание на ООН, както и във Виенската декларация от 1993 г. и Програмата за действие. Член 32 от Хартата за икономическите права и задължения на държавите, приета от Общото събрание през 1974 г., предвижда, че никоя държава няма право да използва или насърчава използването на икономически, политически или други мерки, за да принуди друга държава да упражнява свои суверенни права”. Член 19 от Глава 4 на Организацията на американските държави заявява, че „нито една държава или група държави няма право да се намесва, пряко или непряко, под каквато и да е причина във вътрешните или външните работи на която и да е друга държава. Този принцип забранява не само използването на военна сила, но и всяка друга форма на намеса или опит за заплахи срещу държавата или срещу нейните политически, икономически и културни елементи”. Зайас съобщава, че изпълнението на тази задача е придружено от атмосфера на сплашване. Самият той е бил подложен на натиск да го вкарат в предварително определената матрица. Той е получил писма от финансирани от Америка НПО-та, в които той е бил помолен да не предприема самостоятелни действия, и му е нареждано какво трябва да напише. Още преди пристигането му във Венецуела срещу него започват пропагандни кампании във Facebook и Twitter, в които се изразяват съмнения за неговата честност и го обвиняват в пристрастие.   А компенсации? Санкциите на Вашингтон и манипулациите с валута са геополитически престъпления, и Зайас се пита каква компенсация се полага за жертвите на санкциите. Той препоръчва Международният наказателен съд да разследва санкциите на Вашингтон, които биха могли да доведат до смърт от недохранване и недостиг на лекарства и медицинско оборудване. Венецуела има най-големите петролни запаси в света и е пълна с други природни ресурси, включително злато, боксит и колтан. Но при правителството на Мадуро те не са достъпни за САЩ и транснационалните корпорации.   *Авторът е бивш зам.-министър на финансите на САЩ при Р.Рейгън (Превод за „Труд” от руски в svpressa.ru – Павел Павлов)                                  ", "date": "2019.03.12", "title": " Къде са $21 трилиона от Венецуела\t\t\t"}
{"url": "https://trud.bg/%d0%b3-%d0%bd-%d0%bf%d1%80%d0%b5%d0%bc%d0%b8%d0%b5%d1%80-%d1%81%d0%bf%d0%b0%d1%81%d0%b5%d1%82%d0%b5-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b2-%d0%b0%d0%bb%d0%b1%d0%b0%d0%bd%d0%b8/", "text": "Старите проблеми изискват нов подход Последователните усилия на българската държава да бъде признато българското малцинство в Албания продължиха 103 години. След дълги и понякога необясними протакания, едва на 13 октомври 2017 г. парламентът в Тирана одобри Закона за защита на малцинствата, сред които бе включено и българското. До този резултат едва ли щеше да се стигне, ако не бяха няколко поредни резолюции на Европейския парламент, а и личното ангажиране на премиера Бойко Борисов със случая и проведените разговори с албанския му колега Еди Рама. Напоследък обаче черни мисли са обзели албанските българи. Този път причината не е във властите в Тирана, а в поведението на някои български държавни институции, което е трудно да бъде охарактеризирано като държавническо и национално-отговорно. Стана масова практика Съвета по гражданство към Министерство на правосъдието да отказва на българите в Албания да придобият българско гражданство. Мотивът е, че липсвали достатъчно убедителни доказателства за наличието на български произход. Подобно твърдение е национално-безотговорно. То е не само демотивиращо, но и предизвиква огромно недоволство сред българите в Албания. В социалните мрежи открито се дискутира този проблем. Справедливият гняв е насочен към липсата на яснота в нашата държавна политика. Хората споделят, че са направили значителни разходите за превод и легализация на всички необходими документи и за няколкократен транспорт, престой и държавни такси. В същото време в такива дискусии се намесват и хора от РС Македония или Сърбия, които застъпват позицията, че България лъже и злоупотребява с доверието на тези хора, че независимо, че те се декларират като българи, не са признавани като такива от българските държавни институции. Сънародниците ни остро и с огромна болка поставят въпроса: кога най-накрая българите в Албания ще бъдат признати и от България? Парадоксът е, че категорично не е вярно твърдението на част от сегашната ни администрация, че у нас нямало яснота кои точно са българите в Албания. При създаването на албанската държава през 1913 г. и след неколкократните корекции на нейните граници през 20-те г. на ХХ в., на нейна територия попадат няколко отделени един от друг райони, населени с компактно българско население. Тогава, а и днес, то не е смесено с други народностни групи, поради което самият факт, че дадено лице е родено в селищата във въпросните райони, е достатъчно основание за наличието на безспорен български произход. В района на Мала Преспа има 9 компактно населени с българи села, в района на Голо Бърдо българските села са 13, а в Кукъска Гора 9. Освен тях днес единично компактно селище, населено единствено с българи е Връбник, а до 60-те г. на ХХ в и Дреново и Бобощица до гр. Корча. Безспорната българска принадлежност на всички жители в споменатите райони личи например в молбата от кмета и стареите от 1932 г. на жителите на с. Горна Горица, Мала Преспа, до българската легация в Тирана. В нея е записано: “селото ни Горица, което има 62 къщи с 560 души чисто-българско население”. Молбата е не само подписана, но и подпечатана със селския печат. Какво по-голямо доказателство от това, че всеки, който е роден във въпросното село, дори и да няма документ за възходящ българин, е с безспорен български произход? Аналогична е ситуацията във всички български села в Албания с компактно българско население. Ако България не реши спешно и веднъж завинаги този проблем, съществува реална възможност да загуби своето малцинство в Албания. На първо място трябва да се промени досегашния подход при удостоверяването на български произход и да се спре с масовите откази на Съвета по гражданство. Администрацията в България трябва да отчете, че на българите в Албания практически им е невъзможно да намерят документ за техен възходящ, доказващ че е българин, тъй като от 1913 г. до 2017 г. не са били признавани за българско малцинство. Неотложността на мерките произтичат от факта, че процесът на изселване на българите от техните исторически и компактни обитания е протичал още в Отоманската империя, но особено силно започва да се насърчава от режима на Енвер Ходжа през 60-те г. на ХХ в. във връзка с “индустриализацията” на Албания. Нов, много по значим тласък му бе даден след 1992 г. В резултат на извършващите се миграционни движения, около 28 хил. българи вече са напуснали историческите си обитания и са се преселили в по-големите албански градове във вътрешността на страната, където вече живеят сред албанско население. Мигриралите във вътрешността на страната българи попадат в албанска (чуждоезикова) среда и по този начин постепенно се стеснява употребата на българския език, а с появата на смесените бракове в повечето случаи изчезва. Така например броят на компактно живеещите българи през 2001г. беше 16189 души, а през 2011 г. е само 11823 души. За съпоставка мога да посоча 1930 г., когато от около 30 хил. албански българи, 24 хил. са живеели компактно (80%). Тъй като общият брой на говорещите български език като майчин в Албания към настоящия момент е около 40 хил. души, то се вижда, че се стеснява възможността за възпроизводство на компактно живеещите наши сънародници от 40.47% през 2001 г. на 29.56% през 2011 г. По принцип България трябва да покаже, че е истинска майка, а не мащеха за българите зад граница. А в случая българите в Албания изискват особени грижи с оглед на стратегическите цели на България. Поради тези съображение трябва да се положат максимални усилия да се избегне съществуващата реална опасност от издълбаването на нова пропаст между страната ни и сънародниците ни в Албания и в крайна сметка ние да ги загубим безвъзвратно. Натрупваните години наред проблеми с доказването на българския произход показват, че наистина е нужен спешно нов подход. С оглед на факта, че българите в селищата в споменатите региони са живели и продължават да живеят компактно, то е логично, че всички лица, родени в описаните по-горе селища, и по майчина, и по бащина линия са безспорно българи. Съдържащата се информация в издадени в Албания актовете за раждане, че кандидатът за българско гражданство или негов възходящ е роден в посочените селища, е достатъчно основание за наличието на безспорен български произход. Не ни остава нищо друго, освен да се обърнем с апел към премиера: Г-н Борисов, спасете от нашата бюрокрация българите в Албания. Разпоредете се на Министерство на правосъдието и съставения към него Съвет по гражданство в най-кратък срок да реализират възможността българският произход на нашите сънародници от Албания да се установява чрез информацията, съдържаща се в актовете им за раждане.                ", "date": "2019.03.12", "title": " Г-н премиер, спасете българите в Албания!\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd-%d0%b5-%d0%b6%d0%be%d1%80%d0%be-%d1%88%d0%be%d0%bf%d0%b0-%d0%b2-%d0%b1%d0%b0%d1%80%d1%81%d0%b5%d0%bb%d0%be%d0%bd%d0%b0-%d0%b7%d0%b0%d1%80%d0%b0%d0%b4/", "text": "Георги Семерджиев, известен с прякора Жоро Шопа, е задържан в Барселона с Европейска заповед за арест, издадена от България. Той е вкаран в килия около 10,45 ч наше време вчера по обвинение, че е укривал в дома си в град Кабрера де Мар издирваните милионери Ветко и Маринела Арабаджиеви. Жоро Шопа е един от най-близките авери на изчезналия вдън земя кокаинов крал Евелин Банев-Брендо. Когато испанските полицаи влязоха в къщата му да търсят Арабаджиеви, те задържаха и Шопа, тъй като той бил обявен за издирване за наркотрафик от швейцарските власти. Впоследствие обаче от Берн не потвърдили, че искат българина и той бил освободен. До 5 дни започва процедура за екстрадиция на Семерджиев у нас, също както и за Арабаджиеви, обясни Румяна Арнаудова, говорител на главния прокурор. На въпрос на “Труд” тя отговори, че още не е ясно откога Шопа крие в къщата си милионерското семейство, търсено от Интерпол от края на август м.г. “Напълно възможно е няколко дни, след като бяха обявени за издирване, те да са се преместили там”, каза Арнаудова.  Делото срещу Семерджиев като ятак се води от Районната прокуратура и той може да получи присъда до 5 г. затвор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.12", "title": " Жоро Шопа е задържан в Барселона заради укриването на Арабаджиеви"}
{"url": "https://trud.bg/%d1%8e%d0%b2%d0%b5%d0%bd%d1%82%d1%83%d1%81-%d0%b3%d0%be%d0%bd%d0%b8-%d0%be%d0%b1%d1%80%d0%b0%d1%82-%d1%81%d1%80%d0%b5%d1%89%d1%83-%d0%b0%d1%82%d0%bb%d0%b5%d1%82%d0%b8%d0%ba%d0%be-%d0%bc%d0%b0/", "text": "Един от големите фаворити за спечелването на Шампионската лига – Ювентус, ще има трудната задача да се класира за ¼-финалите в надпреварата при домакинския си мач-реванш срещу Атлетико Мадрид. Двубоят е тази вечер с начален час 22:00 часа и ще се излъчи пряко по MAX Sport 3, както и като pay-per-vie на платформата live.a1.bg. В първия двубой, който се игра на 20 февруари в столицата на Испания, „дюшекчиите” бяха повече от убедителни и се наложиха с 2:0 след късни голове на Хосе Хименес и Диего Годин. Резултатът от Уанда Метрополитано поставя Кристиано Роналдо и компания на прага на отпадането, тъй като Атлетико е сред отборите, които най-трудно допускат голове, а италианският тим ще трябва да гони победа с 3 гола разлика. „Старата госпожа”, обаче, може да намери вдъхновение за подобен обрат от другите мачове от 1/8-финалната фаза, които предложиха сензационни развръзки на реваншите. Манчестър Юнайтед и Аякс успяха да достигнат до ¼-финалите, въпреки че бяха загубили първите си мачове като домакини съответно от Пари Сен Жермен и Реал Мадрид. В другия двубой тази вечер, който също е с начален час 22:00 часа, Манчестър Сити е домакин на Шалке и има преднина от 3:2 след първия сблъсък в Гелзенкирхен. Мачът ще се излъчи пряко по MAX Sport 2.", "date": "2019.03.12", "title": " „Ювентус“ гони обрат срещу „Атлетико“ (Мадрид) пряко по MAX Sport 3"}
{"url": "https://trud.bg/kolega-obvini-godenika-na-jenifar-lopes-v-izneviara-s-bivshata-mu-jena/", "text": "Бившият колега на Алекс Родригес Хосе Кансеко, го обвини, че изневерява на Дженифър Лопес и то с бившата му жена. Това се случи часове след като бейзболистът предложи брак на певицата. Хосе Кансеко използва Twitter, за да заяви публично новината: „Докато гледам World Of Dance, виждам как Джей Ло пише на Алекс Родригес – милото момиче няма никаква представа, че той й изневерява с моята бивша съпруга Джесика“. Туитът му провокира лавина от коментари, основно негативни, тъй като това се случи часове след като Алекс предложи брак на Дженифър. Хосе продължи да настоява, че знае истината, публикувайки още информация в социалната мрежа: „Бях там преди няколко месеца, когато той й се обади по телефона“. „Алекс Родригес, престани да бъдеш такова ла*но и спри да изневеряваш на Дженифър Лопес“ Малко след това, Хосе дори предизвика Алекс на боксов мач и каза, че винаги е готов да се изправи срещу него. Бившият бейзболист бе силно афектиран и в последния му пост по темата заяви, че е готов да се подложи на детектор на лъжата, доказвайки, че твърденията му за изневярата са напълно верни. Същевременно, нито Алекс, нито Джей Ло, са коментирали този слух. Двамата все още са на почивка на Бахамите, а в социалните мрежи продължават да приемат поздравления за годежа. Двойката се познава от цели 14 години, но са заедно едва от 2017-та и са неразделни както в ежедневието си, така и на работното място и дори спортната зала.", "date": "2019.03.12", "title": " Колега обвини годеника на Дженифър Лопес в изневяра с бившата му жена\t\t\t"}
{"url": "https://trud.bg/%d0%b5%d1%81-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0-%d1%80%d0%b8%d0%b1%d0%b0%d1%80%d0%b8%d1%82%d0%b5-%d0%b4%d0%b0-%d0%bf%d0%b5%d1%87%d0%b5%d0%bb%d1%8f%d1%82-%d0%be%d1%82-%d0%bd%d0%b5/", "text": "Българските рибари могат да получат европейско съфинансиране, за да оползотворят нежелания улов и да печелят от него. Това разясниха експерти от земеделското министерство, които представиха във Варна шест мерки за кандидатстване по програмата „Морско дело и рибарство“. Една от тях с общ бюджет от 3,5 млн. лв. касае намаляването на нежелания улов и използването му за натрупване на добавена стойност. По нея до 30 април могат да се депозират проекти на стойност от 2000 до 200 000 лв. Одобрените, които упражняват дребномащабен крайбрежен улов, ще получат 80% от общата сума на проекта си, а по-големите играчи ще бъдат съфинансирани с 50%, поясни Захари Табаков, член на Управителния орган на програмата. Европари ще се дават за закупуване на машини и уреди за селективен улов и преработка на нежелания. Така рибарите могат да се оборудват с контейнери за съхранение на жива риба, ледогенератори, обзавеждане на пунктове за директна продажба и да печелят от консервиране или бърз пласмент на всичко, което е влязло в мрежите им. Проекти могат да подават както физически и юридически лица, така и еднолични търговци и кооперации, които имат разрешително за стопански риболов и плавателни съдове, регистрирани в ИАРА и Морска администрация, добави Табаков. За първи път малко над 3 млн. лв. европари ще получат и български иновации в сферата на аквакултурите. Задължително условие е в тези проекти да участват родни учени или институти.  ", "date": "2019.03.12", "title": " ЕС финансира рибарите да печелят от нежелания улов\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b4%d0%b6%d1%83%d0%b4%d0%b8%d1%81%d1%82%d0%b8%d1%82/", "text": "Министърът на младежта и спорта Красен Кралев се срещна с джудистите Ивайло Иванов и Янислав Герчев, които записаха отлично представяне на турнира от сериите Гран при в Маракеш, съобщиха ММС. В категория до 81 кг Иванов спечели титлата, като постигна пет поредни победи, а на финала се наложи над Ведат Албайряк (Турция) с ипон в третата минута на двубоя. В категория до 60 кг. Герчев завоюва бронзово отличие, след като спечели четири срещи и допусна една загуба, а в мача за третото място надделя над Йоре Верстратен (Белгия) с „вазари“. Надпреварата носи точки за класиране на Олимпийските игри в Токио 2020. Квотите в джудото се печелят на база ранглиста, като окончателният състав на олимпийския турнир ще стане ясен през месец май 2020 г. В момента и двамата ни състезатели са на позиции, които им осигуряват визи за Токио. Важно е обаче и представянето в състезанията през последната година преди Олимпиадата, защото те носят най-много точки. Първите 8 пък получават предимство при жребия. Кралев поздрави Иванов и Герчев за отличното представяне и изрази увереност, че няма да имат проблем със спечелването на квоти за Олимпийските игри.  Старши треньорът на националния отбор Атанас Герчев и състезателите благодариха на министъра за подкрепата, която им оказва. Те изразиха благодарност и към ръководството на Българската федерация по джудо в лицето на президента Румен Стоилов и вицепрезидента Даме Стойков. По думите им в момента организацията в централата е на изключително високо ниво и те получават всичко, което им е необходимо.", "date": "2019.03.12", "title": " Министър Кралев се срещна с джудистите Ивайло Иванов и Янислав Герчев"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%bc%d0%b0%d1%80%d0%b8%d0%bd%d0%be%d0%b2-%d0%b2%d1%81%d0%b5%d0%ba%d0%b8-%d0%be%d1%82-%d0%b2%d0%b0%d1%81-%d0%bc%d0%be%d0%b6%d0%b5-%d0%b4%d0%b0-%d0%b1%d1%8a/", "text": "Три часа и половина в НАТФИЗ се оказаха недостатъчни, за да се разкаже пътя до „Оскар“. Прекалено малко за въпросите на преливащите от трите изхода на кинозалата студенти. Прекалено къси за всичко, което би им разказал Димитър Маринов. И все пак, достатъчни, за да сверят часовниците си, преди да се отправят всеки към своя собствен „Оскар“. Как се учи бързо текст? Колко важна е дисциплината – професионална и личностна? Как да се подготвим за кастинг? Как се взема роля? У кого е решението на проблема? Каква е разликата между европейския и американския актьор? Какво е мястото на парите в професията? Каква е функцията на агента и по какво се различава от тази на мениджъра? В какво се крие индивидуалността? Какво е конкуренция? Да флиртуваме ли с политиката? Какво е мястото на словото и колко са важни часовете по сценична реч? И още, и още, и още … „ .“ „ „, завърши Димитър Маринов.", "date": "2019.03.12", "title": " Димитър Маринов: Всеки от вас може да бъде на мое място\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2-%d0%b1%d1%83%d1%80%d0%b3%d0%b0%d1%81-%d0%b7%d0%b0%d0%b4%d1%8a%d1%80%d0%b6%d0%b0-%d0%b8%d0%b7%d0%b4%d0%b8%d1%80/", "text": "Окръжна прокуратура – Бургас задържа за срок до 72 часа британския поданик Оуен У. Той е обявен за международно издирване въз основа на Европейска заповед за арест (ЕЗА), издадена от съд в град Лийдс, Великобритания, за извършване въоръжени обири на автосервиз, разположен на територията на същия град. Оуен У. е задържан в Бургас, като лицето няма постоянен адрес в България. Процедурата по задържането му, което е искано с ЕЗА изисква в срок до 72 часа Окръжна прокуратура – Бургас да получи от британските власти, необходимите за производството документите. Предстои, след получаване на същите, Окръжна прокуратурата – Бургас да внесе в съда искане за налагане на мярка за неотклонение „временно задържане под стража“ на лицето, чието предаване се иска. Британецът бе задържан от при проведена специализирана полицейска операция от служители на група „Издирване“ към отдел „Криминална полиция“ при ОДМВР – Бургас. Сигналът за местонахождението на обявения за международно издирване с издадена европейска заповед за арест от властите в Кралство Великобритания 41-годишен английски гражданин постъпил около 11.45 часа на 11-ти март чрез дирекция „Международно оперативно сътрудничество“ (ДМОС). Полицейските служители локализирали мъжа за по-малко от час и в резултат на съвместните действия със служители на ДМОС го задържали около 13.00 часа в близост до Гимназията за изучаване на чужди езици „Васил Левски“ в комплекс „Лазур“.", "date": "2019.03.12", "title": " Прокуратурата в Бургас задържа издирвания британец"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%ba%d0%b8%d1%80%d0%ba%d0%be%d0%b2%d0%b0-%d1%81%d0%bb%d0%b8%d0%b7%d0%b0-%d0%be%d1%82-%d1%81%d0%ba%d0%b8%d1%82%d0%b5/", "text": "Най-добрата българска скиорка в алпийските дисциплини Мария Киркова официално ще сложи край на състезателката си кариера с голям бенефис на 19 март. В чест на знаменосеца на българската делегация от Сочи 2014 БФСки и „Витоша ски“ организират нощен паралелен слалом на писта „Витошко лале“, в който ще си дадат среща два отбора от по 16 скиори. За „Мария и приятели“ ще карат националите Алберт Попов, Камен Златков, Йоан Тодоров и много бивши величия, а „Нова генерация“ ще са младите надежди на белия спорт у нас.", "date": "2019.03.12", "title": " Мария Киркова слиза от ските"}
{"url": "https://trud.bg/%d0%b1%d0%b8%d0%b2%d1%88-%d0%ba%d0%b0%d0%b4%d1%8a%d1%80-%d0%bd%d0%b0-%d1%82%d1%80%d1%83%d0%b4-%d1%81-%d0%bd%d0%b0%d0%b3%d1%80%d0%b0%d0%b4%d0%b0%d1%82%d0%b0-%d0%bb%d1%8e/", "text": "Главният редактор на спортното списание „Спринт“ Николай Кръстев е новият носител на наградата за спортна журналистика на името на Людмил Неделчев и Николай Колев – „Люпи и Мичмана“. Така бившият кадър на в. „Труд“ стана първият, удостоен и с трите приза в професията – „Братя Ексерови“ и „Спорт и медии“.  Доайените на спортната журналистика Асен Минчев и Михаил Делев пък получиха първата награда за книга – колективният труд „Българската спортна слава“. На церемонията присъстваха ректорът на НСА проф. Пенчо Гешев, олимпийските шампиони в борбата и бокса Петър Киров и Георги Костадинов, баскетболната легенда Петкана Макавеева и др.", "date": "2019.03.12", "title": " Бивш кадър на „Труд“ с наградата „Люпи и Мичмана“"}
{"url": "https://trud.bg/%d1%82%d0%be%d1%87%d0%ba%d0%b0-%d0%b7%d0%b0-%d0%bd%d0%b0%d0%b9-%d0%b1%d1%8a%d1%80%d0%b7-%d1%82%d1%83%d1%80-%d0%b2%d1%8a%d0%b2-%d1%84%d0%be%d1%80%d0%bc%d1%83%d0%bb%d0%b0-1/", "text": "Допълнителна точка за пилота направил най-бърза обиколка във всяко състезание ще се присъжда през новия сезон във Формула 1. Целта е отборите да бъдат предизвикани да са активни през цялото състезание. Правилото бе в сила през първото десетилетие от съществуването на „кралските гонки“ 1950-59 г., но след това бе изоставено.  „Често чуваме пилотите да питат по радиото кой е направил най-бързия тур – обясни Рос Браун, директор на мениджмънта на Формула 1. – Сега и този аспект ще се превърне в състезание, няма да е само за престиж.“  Вече се чуха и критики срещу нововъведението. Според експерти някои от слабите отбори може да започнат да подготвят колите си така, че да са бързи само за една обиколка, за да вземат точката.", "date": "2019.03.12", "title": " Точка за най-бърз тур във Формула 1"}
{"url": "https://trud.bg/%d1%82%d1%80%d0%b8%d0%bc%d0%b0-%d0%be%d1%82%d0%b8%d0%b2%d0%b0%d1%82-%d0%bd%d0%b0-%d1%81%d1%8a%d0%b4-%d0%b7%d0%b0-%d0%b8%d0%b7%d0%bc%d0%b0%d0%bc%d0%b0-%d1%81%d1%8a%d1%81-%d0%b7%d0%b5%d0%bc%d0%b8-%d0%b2/", "text": "Районна прокуратура – Габрово внесе в съда обвинителен акт срещу четирима за извършена измама със земеделски земи. Обвинението срещу М. В., А. М. /двамата при условията на опасен рецидив/, Р. Г. и Г. М. е за това, че за времето от 7 до 11 септември 2015 г. в свищовското село Алеково и в Габрово заблудили възрастен мъж, че неговият внук, живущ в Швейцария, настоява да се извършат разпоредителни действия със собствените му земеделски земи и с това му причинили имотна вреда в размер на 21 755,70 лева. Пострадалият мъж е собственик на ниви с площи 15 декара и 1 декар лозе. Старецът имал слабо зрение и не можел да възприема нормално околната среда, и слухова загуба, което му пречи да комуникира с околните. В началото на септември 2015 г., обвиняемите научили за имотите на пострадалия и се уговорили да измамят дядото, с цел Г.М. да придобие собствеността върху тях. Обвиняемите отишли с лек автомобил в Алеково. Там те се срещнали с пострадалият и му казали, че ги изпраща внука му Георги, който живеел в Швейцария и който поръчал той да тръгне с тях. Възрастният мъж им се доверил и се качил в автомобила, след което бил откаран в Габрово, където пренощувал. Мошениците му дали да говори по телефона, като го заблудили, че разговаря с внука си, който настоял да подпише всички документи, свързани с разпоредителни действия със земите му, които му дадат. На следващият ден извършителите на престъплението закарали пострадалият при нотариус. Въпреки, че нямал никакво намерение да продава или да се разпорежда по друг начин с имотите си, заблуден от разговора с мнимия си внук, възрастният мъж положил пред нотариуса отпечатък от палеца си в пълномощно, с което упълномощил обвиняемия Р.Г. да извършва всякакви разпоредителни сделки с имотите му. Въз основа на това упълномощаване, обвиняемите се снабдили с необходимите документи за имотите на пострадалия и прехвърлили собствеността им. Стойността на причинената имуществена вреда е в размер на 21755,70 лева.  Предстои насрочване на делото за разглеждане от съда.  ", "date": "2019.03.12", "title": " Трима отиват на съд за измама със земи в Свищовско\t\t\t"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%be%d0%b8%d0%b7%d0%b2%d0%b5%d1%81%d1%82%d0%bd%d0%b0%d1%82%d0%b0-%d0%bf%d1%81%d0%b8%d1%85%d0%be%d0%bb%d0%be/", "text": "Психоложката Лиз Бурбо пристига в България на 20 март по покана на Наталия Кобилкина, за да изнесе 2 семинара. На 78-годишна възраст Бурбо има 25 издадени книги, преведени на 20 езика, разпространявани по целия свят и продадени в над 50-милионен тираж. Преподава в над 25 държави на 9 езика, като за първи път ще бъде у нас. Черпейки от собствения си опит, от собствения си труден път и грешките, допуснати по него, основната й цел е да помага на хората да бъдат здрави, да открият мисията си в живота и да изградят хармонични отношения със себе си и другите. На 21 март в София Лиз ще проведе един от най-нашумелите си семинари: „5 травми, които ни пречат да бъдем себе си“. Той ще помогне на присъстващите да разберат по-добре петте емоционални травми: отхвърляне, изоставяне, унижение, предателство, несправедливост, и да открият как те ги спират да бъдат себе си. Ще прозрат първопричината на своите проблеми в живота и ще могат да излязат от този омагьосан кръг. Ще видят как се формира невротизмът в техните избори и как той се отразява на техните близки и това ще промени отношението им към самите себе си и към другите завинаги. Осъзнаването на петте травми води към лекуване и неутралност – всеки получава свободата да бъде себе си. Бурбо е известна също така със своята способност да помага на хора да станат успешни, намирайки тяхната мисия в живота. Затова вторият й семинар, който ще бъде на 23 и 24 март, е на тема: „Благоденствие и изобилие – система за забогатяване“. Психоложката е разработила собствена система, която пренастройва мозъка на съвсем ново ниво и променя вибрацията от бедност в богатство. Семинарите ще се проведат в зала „София Гранд“ на хотел „Маринела“, като има възможност и за онлайн достъп. Билети се продават на сайта www.natalia.bg.", "date": "2019.03.12", "title": " Световноизвестната психоложка Лиз Бурбо пристига в България\t\t\t"}
{"url": "https://trud.bg/%d0%b0%d1%80%d0%bd%d0%b0%d1%83%d0%b4%d0%be%d0%b2%d0%b0-%d0%b3%d0%b5%d0%be%d1%80%d0%b3%d0%b8-%d1%81%d0%b5%d0%bc%d0%b5%d1%80%d0%b4%d0%b6%d0%b8%d0%b5%d0%b2-%d0%b5-%d0%b2-%d0%b0%d1%80%d0%b5%d1%81%d1%82/", "text": "На 7 март в дома на Георги Семерджиев, известен като Жоро Шопа, в Испания   Ветко и Маринела Арабаджиеви. Вчера Софийска районна прокуратура е издала Европейска заповед за арест на лицето, срещу което преди това имаше   укривателство. Това каза на извънреден брифинг говорителят на главния прокурор Румяна Арнаудова. Днес в 10:45 часа Георги Семерджиев е бил установен от испанските власти. Той е задържан при полицейска операция и проверка в Барселона. В момента  , обясни Арнаудова. Всичко се е реализирало по европейската заповед за арест, каза тя. Сега българските власти имат 5 дневен срок, за да преведат на испански език европейската заповед за арест, обясни говорителят на главния прокурор. По думите й още вчера тя е изпратена в Испания и предстои да бъде предадена на компетентен орган. Софийска районна прокуратура е започнала разследване срещу лицето и заради това, че е помогнал на Арабаджиеви да избегнат наказателно производство. До този момент доказателствата са сигурни, каза Арнаудова. Във връзка с   на „Икономическа полиция“ в община Стрелча, тя обясни, че се работи по сигнал, който е получен вчера от бивш служител на общината, че в началото на август 2016 г. кметът е събрал служители, на които е казал, че ще получат молба за назначаване и напускане, която трябва да подпишат. И двата документа са без дата, както и молбите за напускане, каза Арнаудова. „Има разследване за т.нар. престъпление принуда и злоупотреба с власт. Към този час има претърсвания. Търсим 17-те заявления, подписани под натиск на кмета. Снемат се обяснения, разпитват се хора. Към този момент са разпитани 10 човека, обясни на брифинга говорителят на главния прокурор. По думите на Арнаудова разпитаните са потвърдили, че в през 2016 г. са заплашени от кмета и са подали молби за напускане без дата. Ако се докаже престъплението го заплашват до 6 години лишаване от свобода, каза Арнаудова.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Арнаудова: Георги Семерджиев е в ареста, задържан е днес в 10:45 часа при полицейска операция в Барселона\t\t\t"}
{"url": "https://trud.bg/%d1%81%d0%b5%d1%80%d0%b3%d0%b5%d0%b9-%d1%81%d1%82%d0%b0%d0%bd%d0%b8%d1%88%d0%b5%d0%b2-%d1%80%d0%b5%d0%b7%d0%be%d0%bb%d1%8e%d1%86%d0%b8%d1%8f%d1%82%d0%b0-%d0%bd%d0%b0-%d0%b5%d0%bf-%d0%b7%d0%b0-%d1%80/", "text": "„Тази резолюция носи очевидно предизборен характер. Неслучайно инициативата е на ЕНП, които се опитват на тази база да консолидират свои избиратели“, заяви лидерът на партията на европейските социалисти (ПЕС), относно приетата от ЕП резолюция, гласяща, че „Русия не може да бъде смятана за стратегически партньор, предава  . Станишев заяви, че българските депутати в ЕС са гласували против резолюцията. „Аз гласувах против, защото не смятам, че тази враждебна, остра и често недостатъчно мотивирана риторика помага за сваляне на напрежението. Живял съм по време на Студената война и виждам, че отново започва тази риториката да надделява. Тя не помага за решаване на проблемите, които съществуват“м дибави лидерът на ПЕС. Предложения от консерваторите и реформаторите са направили първоначалния вариант на декларацията още по-остър според Станишев. В текста на документа е споменато, че санкциите на Европейския съюз спрямо Русия ще бъдат продължени и дори е възможно да има допълнителни такива. Станишев подчерта, че текстът не отговаря на неговите убеждения и „има нужда от ново разведряване между ЕС и Русия, а това става чрез диалог. Когато се затваря диалогът, нищо не се постига“. „Смятам, че тази резолюция не е в интерес и на България. Преди дни беше руският премиер на посещение в България. Борим се през нас да мине значителен транзит от руски газ за Европейския съюз. Борим се и за други приоритети и подобен тип резолюции. Подобно гласуване на такива неща не помага за постигане на нашите национални интереси“. Лидерът на ПЕС коментира и програмната статия на френския президент Емануел Макрон с предложения за европейски ренесанс: „Има идеи, които той е заимствал от манифеста на Партията на европейските социалисти – например по отношение на минималното заплащане на труда, което трябва бъде очевидно повишавано. Но нашият манифест е много по-радикален – за укрепване и спасяване на Европа чрез нов социален договор за Европа. Когато ЕС стане отново социален, тогава ще се върне доверието в него“. „Тези, които предлагат Европа да бъде унищожена, всъщност предлагат пълен хаос“, категоричен е политикът. Амбициите на ПЕС са в следващия ЕП да бъде „основа на едно ново прогресивно, проевропейско, лявоцентристко мнозинство“, за което търси партньори. Сергей Станишев очаква в следващия Европарламент ЕНП да има с 40-50 депутати по-малко, а БСП ще загуби 25 евродепутати заради Брекзит. В неделя – 17-и март, БСП трябва окончателно да каже как ще изглежда нейната евролиста. Станишев е сред кандидатите с най-много номинации, но още не е категоричен дали той ще я оглавява: „Аз съм изключително благодарен за доверието и за отговорността, която получавам от толкова много конференции вече. Повечето са приключили. Имам информация, че имам много номинации. Това показва, че си върша работата достатъчно старателно и незле. Нека мине пленумът“. Настоящата тактика на партията да не присъства в парламента е ход, който „определено крие рискове“, смята той: „Има две форми на напускане. Едното е напускаш и казваш „искам предсрочни избори“ и предприемаш поредица от действия, които водят към предсрочни избори. Другата форма е напускане по конкретен повод, за да обърнеш внимание на обществото върху нещо скандално, което вършат управляващите. Това беше конкретният случай. Сега трябва да се анализира дали ситуацията е променена и по какъв начин, има ли революционна ситуация, печелим или губим до европейските избори, бидейки извън парламента“. „Ако БСП спечели тези европейски избори, има всички условия да иска и парламентарни избори“, каза още Сергей Станишев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Сергей Станишев: Резолюцията на ЕП за Русия не е в интерес и на България"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8%d1%8f%d1%82-%d1%82%d0%b5%d0%b0%d1%82%d1%8a%d1%80-%d0%bf%d1%80%d0%b0%d0%b7%d0%bd%d1%83%d0%b2%d0%b0-98-%d0%b3%d0%be%d0%b4%d0%b8%d1%88%d0%bd%d0%b8/", "text": "С премиера на сръбската трагикомедия „Маратонците правят почетна обиколка“ от Душан Ковачевич отбелязва 98-та си годишнина Варненският драматичен театър. Създаването му в далечната 1921 г. е станало с решение на тогавашния общински съвет, а изящната му сграда, проектирана от арх. Никола Лазаров, е завършена 11 години по-късно с дарения от варненската общественост. „Маратонците правят почетна обиколка“ се поставя за втори път на варненска сцена. Постановката е на Дамян Тенев и ще се играе на 12 и 13 март. Преводът е на Мария-Йоанна Стоядинович, а сценографията и костюмите са дело на Радостина Тодорова. Душан Ковачевич пише пиесата през 1972 г. като бунт срещу порядките в тоталитарна Югославия. Затова творбата му дълго време е забранена, после цензурирана, но до днес е играна на много европейски сцени, пресъздадена е и във филм и мюзикъл. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Варненският театър празнува 98-годишнина с премиера"}
{"url": "https://trud.bg/%d0%b5%d0%b4%d0%bd%d0%b0-%d0%b5%d1%84%d0%b5%d0%ba%d1%82%d0%b8%d0%b2%d0%bd%d0%b0-%d0%b8-%d0%b4%d0%b2%d0%b5-%d1%83%d1%81%d0%bb%d0%be%d0%b2%d0%bd%d0%b8-%d0%bf%d1%80%d0%b8%d1%81%d1%8a%d0%b4%d0%b8-%d0%b7/", "text": "Окръжен съд – Габрово одобри споразумение по обвинителен акт на Окръжна прокуратура – Габрово, с което трима обвиняеми са осъдени за производство и държане на метамфетамин и марихуана. М. Г. е осъден на четири години лишаване от свобода при строг режим и глоба 10 000 лв. Той е признат за виновен за това, че през периода декември 2017 г. – 12 февруари 2018 г., в къща в с. Чукили, при условията на опасен рецидив и в съучастие с И. Т. произвел с цел разпространение общо 110,48 гр. метамфетамин. Дрогата била приготвена с цел разпространение. Признат е за виновен и за това, че през посочения период и място, държал прекурсори, съоръжения и материали за производство на високорисково наркотично вещество. Открити са туби с тоулен, солна киселина, ацетон, колби, ромпи, вакуум помпи, защитно облекло, маски, противогази, мензури и др. Признат е за виновен и, че в лек автомобил “Хонда“, на път в землището на с. Чукили, използвал радиозаглушител, който излъчва в етера, като заглушител на сигналите на мобилните оператори на територията на страната, без да има за това писмено разрешение. Обвиняемият И. Т. е признат за виновен в съучастие с М.Г. участвал в производството на метамфетамин с цел търговия. В съучастие с Б. Г., в апартамент в Габрово съхранявал марихуана. За двете престъпления на И. Т. е наложено наказание една година и десет месеца условно с 4 години изпитателен срок и глоба в размер на 4500 лв. Обвиняемата Б. Г. е осъдена на единадесет месеца условно с тригодишен изпитателен срок.  Споразумението има последици на влязла в сила присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Една ефективна и две условни присъди за габровци, произвеждали наркотици"}
{"url": "https://trud.bg/%d1%89%d0%b0%d0%bd%d0%b3%d0%b8%d1%81%d1%82%d0%b8%d1%82%d0%b5-%d1%82%d1%80%d1%8a%d0%b3%d0%bd%d0%b0%d1%85%d0%b0-%d1%81%d1%8a%d1%81-%d0%b7%d0%bb%d0%b0%d1%82%d0%be-%d0%bd%d0%b0-%d1%81%d0%b2%d0%b5%d1%82/", "text": "Щангистите тръгнаха със злато на световното за кадети в Лас Вегас. 17-годишният Карлос Насер триумфира в категория до 73 кг, като в двубоя събра 291 кг. Възпитаникът на школата от Червен брях спечели още два медала в отделните движения. В изхвърлянето той фиксира 130 кг, което му донесе сребро след узбека Азадбек Нариманов (133 кг). А в изтласкването започна със 154 кг, които вдигна от втория опит. Решаващи за титлата обаче се оказаха 161 кг, с които узбекът не успя да се справи. Но българинът ги вдигна над главата си и взе отново златото.", "date": "2019.03.12", "title": " Щангистите тръгнаха със злато на световното за кадети"}
{"url": "https://trud.bg/%d1%82%d0%b8%d1%82%d0%bb%d0%b0-%d0%b4%d0%be%d0%bd%d0%b5%d1%81%d0%b5-3000-%d0%bb%d0%b2-%d0%bd%d0%b0-%d1%80%d0%be%d0%b4%d0%b5%d0%bd-%d0%b4%d0%b6%d1%83%d0%b4%d0%b8%d1%81%d1%82/", "text": "Най-добрият ни джудист Ивайло Иванов бе премиран с 3000 лв. от родната федерация за последната си титла от турнира в Маракеш (Мароко). Асът ни в категория до 81 кг получи наградата от президента Румен Стоилов и заместника му Даме Стойков. С този успех Иванов се изкачи до 10-то място в световната ранглиста и засега е сигурен участник за олимийските игри Токио 2020, където продължават най-добрите 18. Янислав Герчев другият ни медалист от Макареш, пък заслужи 1000 лв. за бронза в категория до 60 кг. Засега той е 28-и в класирането,  но реално е доста по-напред. За игрите продъжава само един представител от страна, с изключение на домакините, където са двама. Президентът Стоилов разкри, че страната ни е подала кандидатурата си за домакинство на Евро 2021 за мъже и жени. А дали тя ще бъде одобрена, ще стане ясно през април. Тогава у нас на инспекция пристига делегация на европейската централа.  След награждаването медалистите се срещнаха с министър Красен Кралев, който ги поздрави за успеха. От днес националите започват подготовка на Белмекен, като Иванов ще остане 25 дни. А останалите ще стартират на Гран при в Анталия (5-7 април).", "date": "2019.03.12", "title": " Титла донесе 3000 лв. на роден джудист"}
{"url": "https://trud.bg/50-%d0%bc%d0%b5%d0%b4%d0%b8%d1%86%d0%b8-%d0%be%d1%82-%d1%81%d0%bf%d0%b5%d1%88%d0%bd%d0%b0-%d0%bf%d0%be%d0%bc%d0%be%d1%89-%d0%b2-%d1%80%d1%83%d1%81%d0%b5-%d0%bf%d0%be%d0%b4%d0%b0%d0%b4%d0%be%d1%85/", "text": "Медицински персонал и шофьори настояват за по-добро заплащане и условия на труд. Освен това искат директорът на центъра, изпълняващ длъжността – д-р Недка Дикова да остане, предаде БГЕНС. Предизвестията за напускане изтичат след по-малко от месец. След това, работещите в Спешна помощ не могат да се ангажират с прогноза какво ще се случи. Много е тежко положението за медиците от Ветово, които обслужват близо 22 хиляди души с една линейка. Ако екипът напусне, 12 населени места остават без Спешна помощ. След протеста миналата седмица, все още никой не е дал отговори на въпросите на медиците. Затова те искат среща с представител на здравното министерство. Както и на протеста, работещите в Спешна помощ отново изразиха подкрепа за д-р Недка Дикова, която е изпълняващ длъжността директор на центъра. Затова медици и шофьори настояват тя да остане начело, вместо спечелилата конкурса за длъжността доктор Иванка Маринова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.12", "title": " 50 медици от Спешна помощ в Русе подадоха оставки"}
{"url": "https://trud.bg/%d0%b5%d1%81%d0%b8%d0%bb-%d0%b4%d1%8e%d1%80%d0%b0%d0%bd-%d0%b8%d0%b7%d0%b4%d0%b0%d0%b2%d0%b0-%d1%82%d0%b0%d0%b9%d0%bd%d0%b0%d1%82%d0%b0-%d0%bd%d0%b0-%d0%b4%d1%8a%d0%bb%d0%b3%d0%b8%d1%8f-%d0%b1%d1%80/", "text": "Есил Дюран не крие, че като всеки човек в шоу бизнеса има и своите малки пропуски, но не е пропуснала едно от най-важните неща в този живот: „ .” В интервю за „Папараци“ тя се похвали, че получава това, което й се полага, от един и същи мъж 22 години. „ ”, разказва още Есил Дюран за мъжа до себе си, композитора Борис Павлов – Бобо.", "date": "2019.03.12", "title": " Есил Дюран издава тайната на дългия брак"}
{"url": "https://trud.bg/%d0%b1%d0%b5%d0%b7-%d0%b2%d0%b0%d0%ba%d1%81%d0%b8%d0%bd%d0%b0-%d0%bd%d1%8f%d0%bc%d0%b0-%d1%83%d1%87%d0%b8%d0%bb%d0%b8%d1%89%d0%b5-%d0%b2-%d0%b8%d1%82%d0%b0%d0%bb%d0%b8%d1%8f/", "text": "Родителите на ученици ще бъдат глобявани с 500 евро, ако изпратят детето си неваксинирано на училище в Италия. Тази мярка се взима след месеци на национални дебати за задължителната ваксинация, съобщи БГНЕС. Децата под шестгодишна възраст могат да бъдат връщани от училище или детска градина, а за родителите на по-големите се предвижда финансова санкция. Новият закон идва на фона нарастващите случаи на морбили и властите съобщават, че нивото на ваксинация се е повишило откакто законът е въведен. Законът „Лорензин“ е кръстен на бившия здравен министър, който предложи децата да получават редица ваксини, преди да отидат на училище. В списъка са включени ваксини против варицела, полиомиелит, морбили и рубеола. Крайният срок за представянето на документите изтече вчера. „Сега всеки има време да навакса”, заяви здравния министър Джулия Грило. Тя казва, че новите правила са прости – „без ваксина няма училище”. Италианските власти очакват, че в резултат на закона нивото на ваксинация да достигне препоръчаните от Световната здравна организация от 95% покритие, при който разпространението на тези болести е малко вероятно и хората, които не могат да бъдат ваксинирани, като бебета и хора с нарушения в имунната система, са защитени.    ", "date": "2019.03.12", "title": " Без ваксина няма училище в Италия"}
{"url": "https://trud.bg/%d0%b1%d0%b8%d1%82%d0%be%d0%b2%d0%b8%d1%82%d0%b5-%d0%be%d1%82%d0%bf%d0%b0%d0%b4%d1%8a%d1%86%d0%b8-%d0%b2-%d1%81%d0%bb%d0%b8%d0%b2%d0%b5%d0%bd%d1%81%d0%ba%d0%b0-%d0%be%d0%b1%d0%bb%d0%b0%d1%81%d1%82/", "text": "С 15,2 процента са се увеличили за година образуваните битови отпадъци в Сливенска област, съобщиха от Отдела за статистически изследвания в Сливен. Данните са за 2017 г., през която битовите отпадъци възлизат на 67 хил. тона. Преобладаващата част от тях са предадени за предварително третиране и рециклиране, като относителният дял нараства от 53.4% (2016 г.) на 60.0% (2017 г.). Събраните през 2017 г. битови отпадъци на човек от населението в областта се оценяват на 355 кг средно на човек, което е с 81 кг по-малко спрямо средното количество за страната. От 2012 г. насам 100% от населението в областта е обхванато от услуги по сметосъбиране и сметоизвозване.", "date": "2019.03.12", "title": " Битовите отпадъци в Сливенска област – с 15,2% повече за година"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%b7%d0%b0%d0%b1%d1%80%d0%b0%d0%bd%d0%b8-%d0%bf%d0%be%d0%bb%d0%b5%d1%82%d0%b8%d1%82%d0%b5-%d0%bd%d0%b0-%d0%b1/", "text": "Британските власти забраниха „Боинг 737 Макс 8“ да лети в и над въздушното пространство на Острова като „предпазна мярка“, предаде  . Решението идва, след като самолет на Етиопските авиолинии  , при което загинаха всички 157 души на борда му. Това бе вторият фатален инцидент, включващ модел „737 Макс 8“ за по-малко от 5 месеца. Машината е била на едва няколко месеца. По този начин Великобритания се   Сингапур, Китай, Малайзия, Австралия. Други страни като Южна Корея, Индонезия, Норвегия, Монголия пък приземиха своите самолети от този модел до второ нареждане. Федерална авиационна администрация на САЩ междувременно обяви модификацията за годна за полети. Но най-големият оператор на „737 Макс 8“ в Америка Югозападните авиолинии предлагат на пасажерите възможност да сменят полета си. Американски експерти продължават разследването на трагичния инцидент и все още не са установили причините за него. В дискусиите за сигурността на модела на американския авиогигант се включи и президентът на САЩ Доналд Тръмп със собствено обяснение: модерните самолети са твърде сложни за пилотите. Според него машините се нуждаели от компютърни специалисти, а не от пилоти. „Не знам за вас, но аз не искам Албърт Айнщайн да бъде мой пилот. Искам големи летящи професионалисти, които могат лесно и бързо да поемат контрол над самолет“, посочи държавният глава в Туитър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Великобритания забрани полетите на „Боинг 737 Макс 8“ в и над въздушното й пространство"}
{"url": "https://trud.bg/%d0%bf%d1%8a%d1%80%d0%b2%d0%b8-%d0%bc%d0%b5%d0%b4%d0%b0%d0%bb-%d0%b7%d0%b0-%d0%b1%d0%be%d0%ba%d1%81%d1%8c%d0%be%d1%80%d0%b8%d1%82%d0%b5/", "text": "Еми-Мари Тодорова осигури първи медал за България от европейското по бокс за младежи и девойки до 22 г. във Владикавказ (Русия). В категория до 48 кг тя се наложи над германката Клотзер с 5:0 съдийски гласа и си гарантира поне бронз. За място на финала в петък трикратната еврошампионка ще се бие с рускинята Палцева. Братята Асенови също започваха убедително. Даниел прегази беларусина Алиев с 5:0 и утре в полуфиналите при 52-килограмвите ще боксира с румънецът Шопу. По-малкия Боян (56) пък спечели инфаркно срещу Варабю (Беларус) – 3:2.", "date": "2019.03.12", "title": " Първи медал за боксьорите"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d0%bd%d0%b0-%d0%b0%d1%82%d0%bf/", "text": "Григор Димитров се присъедини към Роджър Федерер и Рафаел Надал, които подкрепиха президента на АТП Крис Кърмоуд. Британецът напуска поста си в края на годината, след като асоциацията на играчите, председателствата от Новак Джокович отказа да му гласува доверие за още един мандат. Така сърбинът влезе в конфликт с двете суперзвезди и още доста от колегите им, към които се присъедини и българинът.  „Тенисът преминава през положителни промени, никога не е бил в толкова добро положение – заяви Димитров. – Не бих подкрепил позиция срещу Кърмоуд. Дори смятам, че ние тенисистите сме много разглезени. Определено се грижат добре за нас по турнирите.“  Джокович пък успя да изиграе само един гейм срещу Филип Колшрайбер (Германия) в третия кръг на „Мастърс“-а в Индиън Уелс (САЩ). Сърбинът спечели сервиса си, но след това заваля и мачът бе отложен за следващия ден.  От надпреварата обаче отпадна №3 в света Александър Зверев, който загуби с 3:6, 1:6 германския сблъсък с Ян-Ленард Щруф. След мача Саша обясни, че е болен, но ще се опита да се вдигне и за следващия „Мастърс“ в Маями в края на месеца. Надал обаче намекна, че ще пропусне турнира във Флорида, а също и домашния „Мастърс“ на клей в Мадрид през май. „В момента приоритетът е да остана здрав, за да мога да играя в Барселона, Рим и на „Ролан Гарос“, обясни испанецът, който обаче намери сили да играе в Индиън Уелс.", "date": "2019.03.12", "title": " Григор подкрепи президента на АТП"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b8-%d0%b7%d0%b0-%d0%bf%d0%be%d0%b1%d0%be%d0%b9-%d0%b8/", "text": "Районна прокуратура – гр. Плевен задържа под стража четири лица от гр. Плевен за извършено от тях престъпление изнудване на непълнолетни лица. Това съобщиха от прокуратурата, след като преди дни бе подаден сигнал за системния тормоз. В хода на проведеното разследване, по образуваното в Районна прокуратура – гр. Плевен досъдебно производство за престъпление по  чл. 214, ал.1 от НК са събрани достатъчно доказателства относно самоличността на извършителите на престъплението изнудване. Това са четири лица от гр. Плевен: В.К. на 20 г.; И.М. на 19 г.; Г.К. на 24 г. и М. К. на 19 г. Четиримата са привлечени в качеството на обвиняеми и с постановление на наблюдаващия прокурор са задържани за срок до 72 часа. Предстои да бъдат внесени искания в Районен съд – гр. Плевен за вземане по отношение на обвиняемите на най-тежката мярка за неотклонение „Задържане под стража“, допълват от прокуратурата. Досъдебното производство беше образувано на 05.03.2019 г. в Районна прокуратура – гр. Плевен по постъпил сигнал за осъществяван системен тормоз над непълнолетни лица – ученици от плевенски училища. Първоначално събраната информация навеждаше, че деянието е извършено също от ненавършили пълнолетие лица, но събраните в хода на разследването доказателства установяват, че и четиримата участници в престъпленията са пълнолетни. Ако извършеното от тях престъпление бъде доказано по категоричен начин и те бъдат осъдени, НК на РБ предвижда наказание „Лишаване от свобода“ от една до шест години, „глоба“ от 1000 до 3000 лв. и конфискация на 1/2 от имуществото на извършителя. Разследването по досъдебното производство продължава. На брифинг говорителят на главния прокурор Румяна Арнаудова внесе и малко повече яснота относно това в какво се е изразявал тормозът. „Вземали са джобните им пари, децата са били подложени на изключителен тормоз и стрес. Нанасяли са им телесни наранявания, заплашвали са ги, че ще бъдат пребити, убити, преджобвали са ги и това е ежедневно. Първоначалната информация бе, че са непълнолетни, но се оказа, че са пълнолетни, не са криминално проявени“, заяви Арнаудова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Четирима души са арестувани за побой и изнудване на деца в Плевен"}
{"url": "https://trud.bg/%d0%b8%d0%b4%d0%b8%d0%bb-%d0%bf%d1%80%d0%b8%d0%b7%d0%be%d0%b2%d0%b0-%d0%bf%d1%80%d0%b8%d0%b2%d1%8a%d1%80%d0%b6%d0%b5%d0%bd%d0%b8%d1%86%d0%b8%d1%82%d0%b5-%d1%81%d0%b8-%d0%b2-%d1%86%d0%b5%d0%bb%d0%b8/", "text": "Обкръжени от подкрепяните от САЩ сили в последната си крепост в Източна Сирия, бойците от групировката „Ислямска държава“ призовават привържениците си в целия свят да извършват нападения в тяхна защита, според аудиозапис, цитиран от Асошиейтед прес. Записът, за който се предполага, че е на ИД, се появи, докато водените от кюрди Сирийски демократични сили (СДС) продължават да срещат ожесточена съпротива от страна на джихадисти в село Багуз. Подкрепяните от САЩ бойци се опитват да навлязат по-дълбоко в селото, разположено на източния бряг на река Ефрат. Краткият запис от минута и половина е разпространен от привърженици на ИД в социалните медии. За него съобщи вчера американският център за мониторинг на джихадистки сайтове SITE. В него се казва, че мъже, жени и деца в Багуз са обект на „Холокост на кръстоносците“, което на жаргона на ислямистите се отнася за водената от САЩ коалиция срещу ИД. В аудиозаписа неидентифициран боец призовава мюсюлманските „братя в Европа и в целия свят“ „да се надигнат срещу кръстоносците и да отмъстят за религията си“. Докато мъжът говори, се чува пукот от изстрели, очевидно, за да се предположи, че той е в Багуз. Засега автентичността на аудиозаписа не може да бъде потвърдена.  В неделя вечерта силите, подкрепяни от САЩ, възобновиха офанзивата си срещу Багуз, след като хиляди цивилни и стотици джихадисти напуснаха последното малко парче земя, контролирано от „Ислямска държава“. Оттогава са били убити 38 ислямисти и трима бойци на СДС, каза говорителят на кюрдските сили Мустафа Бали. Командващият СДС в Багуз Аргиш ал Дейри каза днес пред АП, че хората му са напреднали през нощта към палатков лагер, който е последното убежище на джихадистите. „Влязохме в лагера и спряхме“, каза Ал Дейри. „Имаше съпротива и се оттеглихме. Самолетите удариха склада за боеприпаси“, предизвиквайки експлозии, които спряха настъплението.  Командирът каза, че джихадистите стрелят с тежки оръжия, автомати и снайперски пушки, което кара бойците на СДС да забавят придвижването си, за да не търпят загуби. Ал Дейри изрази надежда, че джихадистите ще се предадат „през следващите няколко дни“.  Завладяването на Багуз ще е важно събитие в опустошителната четиригодишна кампания за разгром на т.нар. халифат на ИД, който преди години обхващаше голяма площ на територията на Сирия и Ирак. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " ИДИЛ призова привържениците си в целия свят да отмъстят за обсадата на последната им крепост в Сирия"}
{"url": "https://trud.bg/%d1%82%d0%be%d0%bf%d0%bb%d0%be%d1%84%d0%b8%d0%ba%d0%b0%d1%86%d0%b8%d1%8f-%d1%81%d0%be%d1%84%d0%b8%d1%8f-%d0%bd%d1%8f%d0%bc%d0%b0-%d0%b4%d0%b0-%d1%81%d1%8a%d0%b4%d0%b8-%d0%b4%d0%bb%d1%8a%d0%b6%d0%bd/", "text": "„Топлофикация София“ вече няма да завежда дела срещу клиентите, които дължат малки суми. Това заяви изпълнителният директор на дружеството Кремен Георгиев по  . Потребителите, срещу които има заведени дела, са между 12 и 17 хиляди годишно, което е под половин процент от абонатите, посочи той. „Практиката досега беше, че при задължение над 50 лева и непостигане на какъвто и да е консенсус на комуникацията с абоната, поне да се започне съдебна процедура. Тази практика също няма да продължи, защото за 5 лева, за 50 лева или за 5 хиляди лева, работата, която върши юрисконсултът, е една и съща. На практика си губи смисълът за такива малки суми да се хаби ресурс“. Приоритетно „Топлофикация“ ще завежда дела за дължими суми над минималната работна заплата, т.е. 560 лв. В момента текущите задължения на дружеството към „Булгаргаз“ са 140 милиона лева, но една трета от тях са начислени авансово за месец март.", "date": "2019.03.12", "title": " Топлофикация София няма да съди длъжници за суми под една минимална заплата"}
{"url": "https://trud.bg/%d0%b3%d0%b0%d0%b7%d0%bf%d1%80%d0%be%d0%bc-%d1%81%d0%bf%d0%b8%d1%80%d0%b0-%d1%82%d1%80%d0%b0%d0%bd%d0%b7%d0%b8%d1%82%d0%b0-%d0%b7%d0%b0-%d1%82%d1%83%d1%80%d1%86%d0%b8%d1%8f-%d0%bf%d1%80%d0%b5/", "text": "„Газпром“ спира транзита на газ за Турция през България. Компанията е изпратила официално писмо до българското правителство, в което обявява, че ще спре доставките на газ по Трансбалканския коридор през Украйна до януари 2020 г., съобщава турската редакция на сайта Sputnik News. Според медията, българският министър на енергетиката Теменужка Петрова е потвърдила информацията. „Газпром“ плаща такси за транзита през българска територия – нещо, което ще се промени от началото на следващата година. София си запазва правото да се обърне към арбитраж за уреждане на въпроса с компенсациите за транзитни плащания, които тя има право да получава до 2030 г., съгласно договора с „Газпром“. Твърди се, че българските власти ще предприемат тази стъпка, ако второто разклонение на газопровода „Турски поток“ не мине през страната. В рамките на посещението си в София по-рано този месец, руският премиер Дмитрий Медведев заяви, че ако бъдат дадени надеждни гаранции от Европейската комисия, Москва може да продължи диалога с България за „Турски поток“, припомня Sputnik.              ", "date": "2019.03.12", "title": " „Газпром“ спира транзита за Турция през България от януари 2020 г."}
{"url": "https://trud.bg/%d0%b8%d1%80%d0%b0%d0%ba%d1%81%d0%ba%d0%b8-%d0%b1%d0%b5%d0%b6%d0%b0%d0%bd%d0%b5%d1%86-%d0%bf%d1%80%d0%b8%d0%b7%d0%bd%d0%b0-%d1%87%d0%b5-%d0%b5-%d1%83%d0%b1%d0%b8%d0%bb-14-%d0%b3%d0%be%d0%b4%d0%b8/", "text": "Неуспял кандидат за убежище, който бе арестуван от германската полиция в Ирак, бе изправен пред съд днес за изнасилването и убийството на 14-годишно германско момиче във Висбаден, предаде Би Би Си. Али Башар (22 г.) призна в съда, че е удушил Зузана Фелдман, но настоя, че не знае как се е случило това. Твърди още, че я е изнасилвал, въпреки че прокуратурата е на противоположното мнение. Убийството през май 2018 г. предизвика огромен гневен отзвук в Германия и принуди канцлерката Ангела Меркел да призова за по-бърза депортация на кандидатите с отказана молба за убежище. Тялото на момичето бе открито две седмици след изчезването му. Дотогава Али Башар и семейството вече били избягали в Ирак. Башар е обвинен и в атака над мъж в парк и е изправен пред отделен процес следващата седмица за предполагаемо изнасилване на 11-годишно момиче. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.12", "title": " Иракски бежанец призна, че е убил 14-годишно германско момиче"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%bf%d0%be%d0%bb%d0%b0%d0%b3%d0%b0%d0%bc%d0%b5-%d1%83%d1%81%d0%b8%d0%bb%d0%b8/", "text": "На четвъртото издание на международното изложение „Управление на инвестициите“, което се провежда във Франкфурт на Майн, заместник министър-председателят по икономическата и демографската политика Марияна Николова представи предимствата и бизнес възможностите, които България предлага. Това съобщиха от правителствената информационна служба. В изказването си тя подчерта макроикономическата и финансова стабилност, гъвкавата данъчна политика, изразяваща се в най-ниските данъчни ставки и оперативни разходи в Европейския съюз и квалифицирана работна ръка. По молба на германската страна, българският вицепремиер се срещна с Норберт Бартле, парламентарен държавен секретар към Федералното министерство на икономическото сътрудничество и развитие. „Германският бизнес е водещ партньор на България. Полагаме усилия за подобряване на възможностите и условията за привличането на нови германски инвестиции“, заяви Николова и увери, че запазването на това партньорство е сред приоритетите на София. Двете страни обсъдиха и защитата на границите на ЕС, която е сред основните предизвикателства пред Общността. Николова отново потвърди ангажимента на страната ни за защита на външните граници на Съюза. На свой ред Бартле благодари за българските позиции по политиките за миграция и сигурност. Той подчерта, че сигурността на външните граници е изключително важна за германското правителство, в чиито фокус са отношенията с държавите Африка, Близкия изток и Карибския басейн. Вицепремиерът разговаря и с д-р Мартин Вормс, държавен секретар в Министерството на финансите на провинция Хесен. Марияна Николова отбеляза, че усилията на българското правителство са насочени към създаване на все по-атрактивни условия за привличане на чуждестранните инвеститори, включително чрез предприемане на мерки за облекчаване на административните процедури и подобряване на бизнес климата. „Високо ценим партньорството с Хесен, което генерира реална добавена стойност към цялостното българско-германско сътрудничество“, сподели вицепремиерът.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.12", "title": " Вицепремиерът Николова: Полагаме усилия за подобряване на възможностите и условията за привличане на нови германски инвестиции"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b2%d0%bb%d0%b5%d0%b7%d0%b5-%d0%b2-%d0%bd%d0%b0%d0%b4%d0%bf%d1%80%d0%b5%d0%b2%d0%b0%d1%80%d0%b0-%d0%b7%d0%b0-%d1%82/", "text": "Велико Търново влезе в надпревара за туристическа община на 2018 година. Старата столица е сред номинираните кандидати за годишните бизнес награди в туризма Bulgarian Travel Awards, а гласуването продължава до 31 март включително. Всеки желаещ може да подкрепи старопрестолния град с вот на следния  . Годишните туристически награди Bulgarian Travel Awards са проект на „Туристическа Академия“ ООД. Инициативата е национална и цели повишаване на качеството на туристическите услуги и продукт в България.", "date": "2019.03.12", "title": " Велико Търново влезе в надпревара за туристическа община на годината"}
{"url": "https://trud.bg/%d1%81%d1%82%d0%be%d0%bf%d0%b0%d0%bd%d1%81%d0%ba%d0%b0-%d0%b0%d0%ba%d0%b0%d0%b4%d0%b5%d0%bc%d0%b8%d1%8f-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b0%d0%ba%d1%82%d1%83%d0%b0%d0%bb/", "text": "Стопанска академия „Димитър А. Ценов” – Свищов представи образователното си портфолио и актуалните възможности за обучение пред българската общност в Република Кипър. В рамките на тридневна визита, гл. ас. д-р Юлиян Господинов – координатор „Образователен маркетинг” в Академичния център за кариерно консултиране и връзки с обществеността, проведе серия от срещи в градовете Никозия, Паралимни, Ларнака и Лимасол с директори, учители и ученици от българските неделни училища, общественици и бизнесмени. Сред участниците в срещите бяха: Снежана Георгиева – директор и Антоанета Янева – учител в Българско училище „Никола Вапцаров” – Никозия, Дали; Живка Милова – директор на Българско неделно училище „Народни будители” – Паралимни; Калинка Панчева – директор на Българско съботно-неделно училище „Родна стряха” – Ларнака; Даниела Събева – директор и Ивайло Колев от неделно училище „Българското училище в Пафос”; Таня Христова – директор на Българско училище „Паисий Хилендарски” – Лимасол; Димитър Лечев и Ангел Михайлов от Съюз на българите в Лимасол „Възраждане”; Стела Георгиева – организационен секретар в Свободна работна федерация на работещите в хотелиерството и туризма – СЕК Лимасол; Биляна Кочева Мессиу – собственик на офис за преводи, легализации, оформяне на документи в Никозия; Добрин Добрев –  народен певец, собственик на Информационен офис в Лимасол за преводи, легализации и адвокатски услуги. По време на проведените срещи, гл. ас. д-р Юлиян Господинов представи образователното портфолио на Стопанска академия в ОКС „бакалавър” и ОКС „магистър”, в професионалните направления 3.8. Икономика и 3.7. Администрация и управление. Пред своите сънародници той поясни, че за учебната 2019-2020 година свищовското висше училище осъществява прием по 15 специалности в държавна поръчка и 17 в платена форма за ОКС „бакалавър”. За обучение, субсидирано от държавата, специалностите са: Финанси; Застраховане и социално дело; Счетоводство и контрол; Стопански и финансов контрол; Бизнес статистика и анализи; Маркетинг; Управление на проекти; Бизнес информатика; Международни икономически отношения; Индустриален бизнес и предприемачество; Аграрна икономика; Икономика на търговията; Икономика на туризма; Стопанско управление; Публична администрация. При платената форма на обучение прием се осъществява и в специалностите Макроикономика и Екомениджмънт. Обучението на магистри, за което Стопанска академия предлага над 40 магистърски програми, се осъществява в редовна и в дистанционна форми. Пред участниците в различните срещи бяха представени новостите в Кандидатстудентска кампания 2019, начините за кандидатстване и срокове за подаване на документи. Отговаряйки на конкретни въпроси от представители на българската общност в Кипър, гостът от свищовското висше училище поясни още, че по време на обучението си в Стопанска академия студентите могат да се настанят в студентски общежития и да се хранят в студентски стол при преференциални цени. Те имат възможност да участват в научни форуми, научноизследователски проекти и стажантски програми. Могат да провеждат студентска мобилност по програма „Еразъм+” с цел обучение и с цел практика в над 100 партньори от Европа, Азия, Африка, Южна Америка. „Завършилите Стопанска академия „Димитър А. Ценов” – Свищов, получават диплома за придобита образователна степен и Европейско дипломно приложение, признати в целия ЕС, САЩ и Канада”, подчерта още гл. ас. д-р Юлиян Господинов. Той сподели, че през учебната 2018 – 2019 г. Стопанска академия посрещна първите си студенти от Кипър, които се обучават в редовна форма по различни бакалавърски специалности. В рамките на визитата, гл. ас. д-р Юлиян Господинов гостува и в българското посолство в Никозия, където бе приет от Любомир Тодоров –Извънреден и пълномощен посланик на Република България в Република Кипър (от 01.01.2019 г.). Проведена бе среща и с Мина Христова-Маринова – Втори секретар (двустранни отношения в областта на културата и образованието, финансови въпроси). Гостът от Свищов осъществи и поредна среща с представители на първия задграничен Алумни клуб на Стопанска академия – „Приятели на СА – Кипър”, създаден през есента на 2017 г.", "date": "2019.03.12", "title": " Стопанска академия представи актуалните възможности за обучение пред българската общност в Кипър"}
{"url": "https://trud.bg/24-%d0%bc%d0%bb%d1%80%d0%b4-%d0%bb%d0%b2-%d0%b7%d0%b0-%d1%83%d1%87%d0%b8%d1%82%d0%b5%d0%bb%d1%81%d0%ba%d0%b8-%d0%b7%d0%b0%d0%bf%d0%bb%d0%b0%d1%82%d0%b8-%d0%b8-%d1%80%d0%b5%d0%bc%d0%be%d0%bd%d1%82/", "text": "Приблизително 2,4 милиарда лева ще бъдат вложени в образование до 2021 г. Половината от сумата вече е отишла за увеличение на учителските заплати и за подобряване на условията в училищата, съобщи просветният зам.-министър Деница Сачева. “През периода 2017-2021 година в образованието ще бъдат вложени 2,4 млрд. лева. Досега са инвестирани почти половината от тези средства, главно за повишаване на възнаграждението на учителите, за подобряване на учебната инфраструктура, както и в национални образователни програми”, уточни Сачева на среща с педагози в Ямбол. За първи път средната работна заплата в образованието е по-висока от средната работна заплата в страната, освен това за първи път тази година са се увеличили учениците и студентите, които са избрали педагогически специалности, се разбра още от срещата. Въпреки това големият проблем пред образователната система е недостигът на кадри. “В следващите 8 години очакваме да се пенсионират близо 36 000 учители, а сега в университетите се обучават около 20 000 бъдещи преподаватели”, посочи Сачева. Бъдещето на професията ще бъде обсъдено днес заедно с министъра на образованието Красимир Вълчев по време на представянето на резултатите от изследване на Университета на Дюсбург-Есен, според което сериозният подбор на бъдещите учители и включването на повече практическа подготовка помагат на педагозите да се справят по-добре в класната стая.   80% от висшистите намират реализация  Коефициентът на заетост на висшистите е над 80%. Това съобщи зам.-министърът на труда и социалната политика Лазар Лазаров при откриването на младежкия кариерен форум “Национални дни на кариерата – добра кариера, добър живот”. Лазаров допълни, че хората с висше образование и особено младежите висшисти до 24-годишна възраст са най-малко застрашени от безработица, като едва 7% тях са официално безработни. Лазар Лазаров посочи още, че в близките години близо 30% от дейностите в работната среда ще бъдат механизирани и автоматизирани. Вторият ден от кариерния форум се провежда днес в НДК в София. Това е най-мащабният форум за студентски стаж и работа в страната, като от началото му преди – 18 години, 45 хил. младежи са намерили реализация на трудовия пазар. На събитието тази година персонал търсят повече от 170 български и международни компании от различни бизнес сектори. В рамките на месец форумът ще обиколи 8 града в страната.", "date": "2019.03.12", "title": " 2,4 млрд. лв. за учителски заплати и ремонти\t\t\t"}
{"url": "https://trud.bg/%d0%b8%d0%b2%d0%be-%d0%b8%d0%bd%d0%b4%d0%b6%d0%b5%d0%b2-%d0%be%d1%87%d0%b0%d0%ba%d0%b2%d0%b0%d0%bc-%d0%b7%d0%b0%d0%bf%d0%bb%d0%b0%d1%85%d0%b8%d1%82%d0%b5-%d0%b4%d0%b0-%d0%bf%d1%80%d0%be%d0%b4%d1%8a/", "text": "Рокери, моторизирани провокатори, обиди, призиви за разстрел – това е атмосферата по време на   „Измамата Сан Стефано” в Добрич. „Случи се ескалация на напрежението. На 18. 02.2015 г. в един и същи ден имаше четири заплахи срещу живота ми – анонимни. Сезирах полицията, имаше разследване и бяха установени трима от заплашващите. Стигайки се до прокуратурата, тя се произнася, че няма да повдигне обвинение, защото въпросните били упражнили правото си на свободно слово”, припомни писателят. Той допълни, че заплахите през годините са продължили, а журналистът е получавал клипчета със заплахи за живота му. „Вече излизат на светло, вече ми ги пращат като биячи – да ме сплашват, защото си позволявам да пиша книги, а на тях не им харесват. Това е престъпление, тази организирана престъпна група, която се опита да предотврати едно публично събитие в градска библиотека”, посочи Инджев. Писателят е на мнение, че властите нарочно не наказват хората, които го заплашват. „Аз знаех, полицията не знаеше. Хора от Добрич ми се обадиха да ме предупредят, че се готви подобна провокация и че Костадин Костадинов от партия „Възраждане” ще изпрати свои хора на мотоциклети да свършат тази работа. Аз го призовавам този политик да не се крие и да поеме отговорност за направеното като организатор, защото извършителите са ясни”, заяви Инджев. Журналистът каза още, че очаква заплахите да продължат, защото наближават избори.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.03.12", "title": " Иво Инджев: Очаквам заплахите да продължат, защото наближават избори"}
{"url": "https://trud.bg/%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%b0%d0%ba%d0%be-%d1%81%d0%b4%d0%b5%d0%bb%d0%ba%d0%b0%d1%82%d0%b0-%d0%bd%d0%b5-%d0%b1%d1%8a%d0%b4%d0%b5-%d0%be%d0%b4%d0%be%d0%b1%d1%80%d0%b5/", "text": "Британската премиерка Тереза Мей направи последен опит да спаси нейната сделка за Брекзит преди важното гласуване тази вечер в Камарата на общините. Засилват се обаче очакванията, че тя може отново да претърпи загуба, тъй като все още голям брой депутатите не смятат за достатъчни правно обвързващите промени в нейната сделка, засягащи най-вече „предпазния механизъм“ за ирландската граница. С пресипнал глас след късните преговори в Страсбург Тереза Мей се изправи днес пред депутатите на фона на не особено обнадеждаващата картина преди вота и се почувства задължена да ги предупреди: „Опасността за тези от нас, които искаме да изпълним желанието на гласувалите хора е, че ако сделката не бъде одобрена тази вечер, Брекзит ще бъде загубен“. Преди това правният съветник на правителството сър Джофри Кокс обяви, че рискът Обединеното кралство да остане обвързано с правилата на ЕС след Брекзит остава непроменен, въпреки последните развития по сделката на премиерката. Северноирландските юнионисти (ДЮП), които осигуряват парламентарното й мнозинство, заявиха, че няма да подкрепят сделката, а това е лоша новина за премиера. Ако Тереза Мей загуби вота тази вечер, утре ще последва ново гласуване дали Обединеното кралство да излезе от ЕС без сделка. Но ако го спечели, страната ще излезе със сделка на 29 март. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.12", "title": " Тереза Мей: Ако сделката не бъде одобрена тази вечер, Брекзит ще бъде загубен"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d1%82%d0%b0%d0%bd%d1%86%d1%8c%d0%be%d1%80%d0%ba%d0%b0%d1%82%d0%b0-%d0%b3%d0%b0%d0%b1%d1%80%d0%b8/", "text": "Условна присъда постанови Районният съд в града на тепетата за 21-годишната Габриела Медарова, която на 15 април, миналата година, шофирайки пияна и напушена, блъсна и потроши 10 автомобила на паркинг в район „Южен“, предаде „Дарик“. Магистратите наложиха на Медарова наказание от една година лишаване от свобода с четири години изпитателен срок. В продължение на 18 месеца от днес подсъдимата няма право и да напуска жилището, което обитава, от 22.00 часа до 6.00 часа всеки ден. Съдът присъедини към така определеното общо най-тежко наказание и глоба в размер на 800 лева, както и лишаване от право да управлява МПС за срок от една година и шест месеца. Припомням, че дни след инцидента с потрошените коли, Габриела Медарова удари с юмрук в лицето момиче в нощен клуб в Пловдив. От удара пострадалата паднала на земята и от носа й потекла кръв.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Условна присъда за танцьорката Габриела Медарова, ударила 10 коли в Пловдив и набила момиче в бар"}
{"url": "https://trud.bg/%d0%b1%d1%81%d0%bf-%d0%bf%d1%80%d0%b8%d0%b7%d0%be%d0%b2%d0%b0-%d0%bf%d0%b0%d1%82%d1%80%d0%b8%d0%be%d1%82%d0%b8%d1%82%d0%b5-%d0%b4%d0%b0-%d0%bd%d0%b0%d0%bf%d1%83%d1%81%d0%bd%d0%b0%d1%82-%d0%bd%d1%81/", "text": "Става въпрос за един некоректен длъжник Социалистите призоваха за бойкот депутатите от “Обединени патриоти” относно поправките в Закона за вероизповеданията, чрез които се опрощават данъчни задължения на религиозните общности за над 8 млн. лева. “Ако колегите от “Обединени патриоти” не искат Законът за вероизповеданията да види бял свят, да не се регистрират на второто четене”, заяви зам.-председателят на ПГ на БСП Георги Свиленски. Както “Труд” съобщи, най-голямата част от сумата се дължи от Главното мюфтийство, а поправката бе разкритикувана остро от коалиционните партньори на ГЕРБ в лицето на “Обединени патриоти”. “На констатациите, че ако БСП е присъствала в пленарната зала, този законопроект нямало да мине, ще кажем само едно – народни представители, колеги от “Обединени патриоти”, ако не искате този законопроект да види бял свят, да бъде приет, просто в деня, в който се приема, не се регистрирайте. Няма как да играеш ролята на опозиция, а в същото време да твърдиш, че БСП ти е виновна. БСП има ясна позиция за повода за напускане на Народното събрание и ясно решение кога ще се върне. “Обединени патриоти” не са тези, които ще ни призоват”, категоричен бе Свиленски. И допълни: “В този законопропект въобще не става въпрос за етнически мир или за протовопоставяне на общности, както сe опитва да го изкара Борисов, а за опрощаване на данъци, осигуровки и задължения”. Лидерът на НФСБ Валери Симеонов заяви отново, че “това е неправилно взето решение”. “В случая става въпрос за един некоректен длъжник, който продължително време не си плаща данъците”, каза Симеонов. “Опрощаване на дългове със задна дата, та дори и с акт на Народното събрание, е незаконно. Да се опростят 8 милиона на юридическо лице е неприятен прецедент. Не е правено дори в годините на тежка финансова криза”, написа във фейсбук като коментар финансовият министър от кабинета “Борисов 1” Симеон Дянков. Лидерът на „Атака” Волен Сидеров обяви, че ще настоява пред шефа на ПГ на ГЕРБ Цветан Цветанов точката за опрощаване на дълговете да отпадне.   Проф. Христина Вучева: В развитите страни властта не опрощава данъци “В повечето развити страни не се допуска изпълнителната власт да може да освобождава от плащания на дължими данъци, или да отменя дълг, възникнал по този повод. Във всички страни опрощаването на просрочен дълг към държавата е нещо, което се оглежда много внимателно, защото това би могло да ерозира непоправимо данъчния морал. Проектът внесен от двамата народни представители – Цветан Цветанов и Мустафа Карадайъ – е съпроводен от една страница обосновка. В тези редове липсват данни за въпросните задължения. Мотивите заслужава да се прочетат внимателно, въпреки че са само една страница. Те разкриват странния подход към проблемите, които се третират във въпросния закон. Този подход се състои в отказа да се прилага конституционното изискване за отделяне на църквата от държавата”, посочва в анализ професорът по финанси Христина Вучева.  ", "date": "2019.03.12", "title": " БСП призова Патриотите да напуснат НС (обзор)\t\t\t"}
{"url": "https://trud.bg/%d0%bb%d0%b0%d0%b2%d0%b8%d0%bd%d0%b0-%d0%b2%d0%b7%d0%b5-%d0%b4%d0%b2%d0%b5-%d0%b6%d0%b5%d1%80%d1%82%d0%b2%d0%b8-%d0%b8-%d1%80%d0%b0%d0%bd%d0%b8-%d0%b4%d1%80%d1%83%d0%b3%d0%b8-%d0%b4%d0%b2%d0%b0%d0%bc/", "text": "Двама души загинаха, а двама други са пострадали при лавина в Бен Невис – най-високата планина във Великобритания, съобщи днес шотландската полиция, предаде АФП. Преди това органите на реда съобщиха за три жертви. Полицията заяви, че са били информирани за лавина в района около обед и планински спасители веднага са били изпратени на място. Вчера службата за наблюдение на лавини съобщи, че рискът в Бен Невис е висок.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Лавина взе две жертви и рани други двама в Шотландия"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d1%85%d1%83%d0%b0%d0%bd-%d0%b3%d1%83%d0%b0%d0%b9%d0%b4%d0%be-%d0%b7%d0%b0-%d1%81%d0%b0%d0%b1%d0%be%d1%82%d0%b0%d0%b6-%d0%bd/", "text": "Прокуратурата на Венецуела започна разследване срещу лидера на опозицията Хуан Гуайдо за предполагаемото му участие в „саботажа“ на националната електрическа мрежа, съобщава националният ежедневник El Nacional. От редакцията припомнят, че в края на януари Върховният съд на латиноамериканската страна наложи на самообявилия се за временен президент забрана за напускане на страната и замрази сметките му. Тогава бе инициирано разследване срещу Гуайдо за „узурпиране“ на властта в Каракас. Привеждат се думите на представител на Министерството на държавната администрация, според когото няколко часа след „саботажа“, в резултат на който Венецуела потъна в мрак, в социалните мрежи са се появили призиви за насилие, кражби и плячкосване. Явният намек е, че зад тях стои Гуайдо. Дни наред Венецуела остава без електричество. По-рано държавната енергийна компания заяви, че прекъсването на електрозахранването e в резултат от „саботаж“ във ВЕЦ, разположен в източната част на страната. Експертите, от друга страна, смятат, че проблемът се дължи на липсата на поддръжка на електрическата система и на дефицита на ток. Те обвиняват социалистическото правителство за липсата на инвестиции в поддръжката на инфраструктурата в разгара на сериозната икономическа криза, но политиците подкрепиха версията за „саботажа“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.12", "title": " Разследват Хуан Гуайдо за „саботаж“ на електрическата система на Венецуела"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2-18/", "text": "Редовното правителствено заседание ще се проведе както обикновено – в сряда, 13 март, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛНА СТРАТЕГИЯ ЗА АКТИВЕН ЖИВОТ НА ВЪЗРАСТНИТЕ ХОРА В БЪЛГАРИЯ (2019-2030 Г.).  Внася: министърът на труда и социалната политика 2. ПРОЕКТ НА РЕШЕНИЕ ЗА ПРИЕМАНЕ НА НАЦИОНАЛНА ПРОГРАМА ЗА ОВЛАДЯВАНЕ ПОПУЛАЦИЯТА НА БЕЗСТОПАНСТВЕНИТЕ КУЧЕТА НА ТЕРИТОРИЯТА НА РЕПУБЛИКА БЪЛГАРИЯ.  Внася: министърът на земеделието, храните и горите 3. ДОКЛАД ЗА НАМЕРЕНИЕ ЗА СЪЗДАВАНЕ И ФУНКЦИОНИРАНЕ НА ИЗНЕСЕН ЦЕНТЪР ЗА СПОДЕЛЕНИ УСЛУГИ НА СВЕТОВНАТА БАНКА В СОФИЯ.  Внася: министърът на финансите 4. ПРОЕКТ НА РЕШЕНИЕ ЗА ОДОБРЯВАНЕ НА КАНДИДАТУРИТЕ ЗА ДЛЪЖНОСТТА ЕВРОПЕЙСКИ ПРОКУРОР ОТ РЕПУБЛИКА БЪЛГАРИЯ.  Внася: министърът на правосъдието 5. ДОКЛАД ЗА ОДОБРЯВАНЕ НА ОТЧЕТ ЗА ДЕЙНОСТТА НА СЪВЕТА ЗА КООРДИНАЦИЯ ПРИ УПРАВЛЕНИЕ НА СРЕДСТВАТА ОТ ЕВРОПЕЙСКИЯ СЪЮЗ ЗА 2018 Г.  Внася: заместник министър-председателят 6. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПОСТАНОВЛЕНИЕ № 67 НА МИНИСТЕРСКИЯ СЪВЕТ ОТ 2010 Г. ЗА ЗАПЛАТИТЕ В БЮДЖЕТНИТЕ ОРГАНИЗАЦИИ И ДЕЙНОСТИ.  Внася: министърът на финансите 7. ПРОЕКТ НА РЕШЕНИЕ ЗА ВЪЗЛАГАНЕ НА ДИРЕКТОРА НА АГЕНЦИЯ „МИТНИЦИ“ ДА СКЛЮЧИ ДОГОВОР ЗА ПОКУПКА НА ИМОТ В ПОЛЗА НА ДЪРЖАВАТА.  Внася: министърът на финансите 8. ПРОЕКТ НА РЕШЕНИЕ ЗА УВЕЛИЧАВАНЕ КАПИТАЛА НА „ТЕРЕМ – ХОЛДИНГ“ ЕАД – СОФИЯ, С НЕПАРИЧНА ВНОСКА.  Внася: заместник министър-председателят по обществения ред и сигурността и министър на отбраната 9. ПРОЕКТ НА РЕШЕНИЕ ЗА УЧРЕДЯВАНЕ НА БЕЗСРОЧНО И ВЪЗМЕЗДНО ОГРАНИЧЕНО ВЕЩНО ПРАВО – ПРАВО НА ПРОКАРВАНЕ В ПОЛЗА НА ОБЩИНА ВРАЦА ВЪРХУ ПОЗЕМЛЕН ИМОТ – ПУБЛИЧНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА МИНИСТЕРСТВОТО НА ОТБРАНАТА.  Внася: заместник министър-председателят по обществения ред и сигурността и министър на отбраната 10. ПРОЕКТ НА РЕШЕНИЕ ЗА ПРОМЯНА НА ПРЕДНАЗНАЧЕНИЕТО НА ПОЗЕМЛЕН ИМОТ В ГОРСКА ТЕРИТОРИЯ – ПУБЛИЧНА ДЪРЖАВНА СОБСТВЕНОСТ, ЗА ОБЕКТ, СВЪРЗАН С НАЦИОНАЛНАТА СИГУРНОСТ И ОТБРАНАТА НА СТРАНАТА „ОТКРИТО СПОРТНО СТРЕЛБИЩЕ СЪС СТРЕЛКОВА ПЛОЩАДКА ЗА ДИНАМИЧНА СТРЕЛБА ВЪВ ВОЕННО ФОРМИРОВАНИЕ 22580“, М. „ГО¬ЛЯМАТА ЛОКВА“, С. БЛИЗНАЦИ, ОБЩИНА АВРЕН, ОБЛАСТ ВАРНА.  Внася: министърът на земеделието, храните и горите 11. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА ДЪРЖАВНО ПРЕД¬ПРИЯТИЕ „НАЦИОНАЛНА КОМПАНИЯ ЖЕЛЕЗОПЪТНА ИНФРАСТРУКТУРА”, ЗА ИМОТ – ЧАСТНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА ДЪРЖАВНО ПРЕД¬ПРИЯТИЕ „НАЦИОНАЛНА КОМПАНИЯ ЖЕЛЕЗОПЪТНА ИНФРАСТРУКТУРА”, ЗА ИМОТ – ЧАСТНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА УТВЪРЖДАВАНЕ НА СПОРАЗУМЕНИЕТО МЕЖДУ РЕПУБЛИКА БЪЛГАРИЯ И РЕПУБЛИКА МАКЕДОНИЯ ЗА СЪТРУДНИЧЕСТВО ПРИ БЕДСТВИЯ, ПОДПИСАНО НА 23 НОЕМВРИ 2017 Г. В СТРУМИЦА.  Внася: министърът на вътрешните работи 14. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА ИКОНОМИКАТА НА РЕПУБЛИКА БЪЛГАРИЯ И МИНИСТЕРСТВОТО НА ВЪНШНИТЕ РАБОТИ НА КИТАЙСКАТА НАРОДНА РЕПУБЛИКА ЗА НАСЪРЧАВАНЕ СЪЗДАВАНЕТО НА ГЛОБАЛНИЯ ЦЕНТЪР ЗА ПАРТНЬОРСТВО НА ДЪРЖАВИТЕ ОТ ЦЕНТРАЛНА И ИЗТОЧНА ЕВРОПА И КИТАЙ В РАМКИТЕ НА ИНИЦИАТИВАТА „16+1“.  Внася: министърът на икономиката 15. ПРОЕКТ НА РЕШЕНИЕ ЗА ОДОБРЯВАНЕ НА РАМКОВО СПОРАЗУМЕНИЕ ЗА СЪВМЕСТНО ВЪЗЛАГАНЕ НА ОБЩЕСТВЕНИ ПОРЪЧКИ ПРИ МЕРКИ ЗА МЕДИЦИНСКО ПРОТИВОДЕЙСТВИЕ.  Внася: министърът на здравеопазването 16. ПРОЕКТ НА РЕШЕНИЕ ЗА ПРОДЪЛЖАВАНЕ СРОКА НА РАЗРЕШЕНИЕТО ЗА ТЪРСЕНЕ И ПРОУЧВАНЕ НА НЕФТ И ПРИРОДЕН ГАЗ – ПОДЗЕМНИ БОГАТСТВА ПО ЧЛ. 2, АЛ. 1, Т. 3 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БЛОК 1-21 ХАН АСПАРУХ“, РАЗПОЛОЖЕНА В ИЗКЛЮЧИТЕЛНАТА ИКОНОМИЧЕСКА ЗОНА НА РЕПУБЛИКА БЪЛГАРИЯ В ЧЕРНО МОРЕ.  Внася: министърът на енергетиката 17. ПРОЕКТ НА ПОСТАНОВЛЕНИЕ ЗА ОСИГУРЯВАНЕ НА ПРЕПОДАВАТЕЛИ ПО БЪЛГАРСКИ ЕЗИК И ЛИТЕРАТУРА В ЧУЖДЕСТРАННИ ВИСШИ УЧИЛИЩА.  Внася: министърът на образованието и науката 18. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА УСТРОЙСТВЕНИЯ ПРАВИЛНИК НА ДЪРЖАВНАТА КОМИСИЯ ПО ХАЗАРТА И НЕЙНАТА АДМИНИСТРАЦИЯ, ПРИЕТ С ПОСТАНОВЛЕНИЕ № 278 НА МИНИСТЕРСКИЯ СЪВЕТ ОТ 2012 Г.  Внася: министърът на финансите 19. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА УСТРОЙСТВЕНИЯ ПРАВИЛНИК НА ИЗПЪЛНИТЕЛНА АГЕНЦИЯ „ОПЕРАТИВНА ПРОГРАМА „НАУКА И ОБРАЗОВАНИЕ ЗА ИНТЕЛИГЕНТЕН РАСТЕЖ”, ПРИЕТ С ПОСТАНОВЛЕНИЕ № 237 НА МИНИСТЕРСКИЯ СЪВЕТ ОТ 2017 Г.  Внася: министърът на образованието и науката 20. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ.  Внася: министърът на околната среда и водите АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Вижте какво ще решава Министерски съвет утре, 13 март 2019 г."}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b8%d0%b7%d0%b4%d0%b8%d1%80%d0%b2%d0%b0-13-%d0%b3%d0%be%d0%b4%d0%b8%d1%88%d0%bd%d0%b8%d1%8f/", "text": "По молба на близките столичното Пето РУ отново издирва 13-годишния Асен Николаев Пендурков от София. Това съобщиха от пресслужбата на СДВР. Той е излязъл от дома си на 5 март т.г. и до момента е в неизвестност. Момчето е високо 165 см, с тъмноруса коса, сини очи и светла кожа. Облечено е с тъмносиньо яке, черен анцуг и светлосини маратонки. Хората, които разполагат с информация за издирваното момче, могат да сигнализират на тел.: 112, 02/9825920 или в най-близкото поделение на МВР.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Столичната полиция издирва 13-годишния Асен Николаев"}
{"url": "https://trud.bg/%d0%b4%d0%b6%d0%be-%d0%b1%d0%b0%d0%b9%d0%b4%d1%8a%d0%bd-%d1%89%d0%b5-%d1%81%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%80%d0%b0-%d0%b7%d0%b0-%d1%81%d0%bb%d0%b5%d0%b4%d0%b2%d0%b0/", "text": "Бившият вицепрезидент на САЩ Джо Байдън ще се включи в надпреварата през 2020 г. за следващия лидер на Белия дом, съобщава ексклузивно американският вестник The Hill, като се позовава на източник от Демократическата партия. По-рано през седмицата източникът на изданието – депутат от ДП, е провел разговор с Байдън, в който той е уверил, че „се впускам“. Това негово изявление демократът тълкува като сигурен знак за намерението на Байдън да се кандидатира за президент на САЩ. В краткото телефонно обаждане бившият вицепрезидент е попитал дали може да обсъди някои идеи за стратегията на кампанията с източника на The Hill и го е поканил да се видят лично в близко бъдеще. Байдън е заявил също, че се надява да получи подкрепата му – нещо, с което депутатът не се е ангажирал, съгласно твърденията му. Байдън не е споделил никакви подробности за това кога или къде планира да направи публично достояние решението си. Той и съпругата му Джил току-що са се завърнали от почивка на Карибите, където според съобщенията са финализирали плановете за възможно бъдеще на Байдън в Белия дом. Говорителят на Байдън Бил Русо опроверга твърдението, че бившият вицепрезидент е напълно убеден в намеренията си: „Той не е взел окончателно решение. Няма промяна“, увери Русо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Джо Байдън ще се кандидатира за следващите президентски избори в САЩ"}
{"url": "https://trud.bg/%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d1%80%d0%b0%d0%b4%d0%b5%d0%b2-%d0%bd%d1%8f%d0%bc%d0%b0-%d0%bf%d0%be-%d1%81%d0%b8%d0%b3%d1%83%d1%80%d0%bd%d0%b0-%d0%b4%d1%8a%d1%80%d0%b6%d0%b0%d0%b2/", "text": "„Наслушахме се на мнозина политици от Европа, които се опитват да ни убедят, че е спряла мигрантската криза. А днес видяхме едни числа, които показват съвсем друго“. Това обяви бившият министър на вътрешните работи и зам.-министър на отбраната и настоящ депутат Валентин Радев пред „ “ 3 по повод актуалната ситуация с мигрантската криза след днешната конференция по темата, която се проведе в София. „Но нас ни хвалят всички, ние се справяме“, категоричен бе Радев. Той изтъкна, че в момента са налице нови движения, като даде пример, че стотици хиляди афганистанци са се придвижили към Турция и Иран и изтъкна, че Испания също е засегната. „Няма криза, има затишие. Какво се е променило? Да не би Европа да е станала по-малко привлекателна или да им е станал по-хубав живата. Нищо не се е променило“, коментира Радев и обясни, че западноевропейските страни имат съвсем различен поглед върху мигрантите в сравнение с България. „Премиерът добре го каза. Първо да се справим с местата, където се поражда. След това сигурни граници и накрая да гледаме тези вътре“, добави той. Той обясни, че парите за справяне с кризата, които Европа заделя за периода 2021-2027 г. са 34,9 милиарда евро. Като 4 милиарда са за укрепване на границите. Направи и паралел със САЩ, където за стената с Мексико ще се отделят стотици милиарди „САЩ е гарант и за Европа, и за НАТО“, категоричен бе той по повод на даваните пари за отбрана. Валентин Радев коментира и идеята на американския президент Доналд Тръмп, че държавите, в които има американски военни бази ще трябва да плащат повече средства. Обясни обаче, че това няма да засегне България. „Когато говорим за американски бази – в България няма такива. В България има съвместни съоръжения. Не плащат наеми, но ние един канал за вода не можехме да си построим нов Ново Село. Те платиха две трети от него“, обясни Радев. Той говори и по друга тема, лансирана в последните седмици от бившия външен министър Соломон Паси, че би било добре на територията на България да има ядрени бойни глави. „Русия и САЩ правят баланса. И всъщност те имат най-много ядрени бойни глави и това възпира да няма световна война, и да се случи нещо глобално. Аз съм раздвоен дали ако имаме ядрено оръжие ще е по-добре. Ако има дали ставаме цел. Да де, но ако имаме, ние ще можем да го ползваме. Ако тези ядрени сили се възпират с тези глави, няма ли и ние да възпираме така? Спорен е въпросът, аз не мога да преценя“, каза Радев. Относно бъдещата сделка със САЩ за закупуване на изтребители F-16 Радев заяви, че докато сделката не стане факт, той ще продължава да има съмнения дали тя наистина ще се случи. Бе категоричен обаче, че цената по сделката не е толкова важна. „Винаги се съмнявам преди всичко да е факт. Ние ремонтираме още съветски самолети. Това не ви ли притеснява? Ако наистина има такова противопоставяне, как отиваме при този, с когото имаме проблем. Цената е важна, парите са огромни. Това е вярно, но за мен това не е най-важното. Много по-важно е какво купуваме срещу тази цена. Ние купуваме сигурност. Това е много по-важно, макар някой да се смеят на това твърдение“, добави народният представител и обясни, че е много важен да бъде придвижен и проекта за модернизация на Сухопътните войски. Той бе категоричен, че България е най-сигурната страна в региона, въпреки че в последните месеци премиерът Бойко Борисов често говори, че регионът е нестабилен и многократно подчертава колко важен е мирът. „Няма по-сигурна държава от България на Балканите. Хубаво е, че премиерът е притеснен за мира. От неговото притеснение се стигна да бъдем най-сигурната и стабилна държава“, заключи Валентин Радев.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.12", "title": " Валентин Радев: Няма по-сигурна държава от България на Балканите"}
{"url": "https://trud.bg/%d0%bf%d0%b5%d1%82%d1%80%d0%be%d0%bb%d1%8a%d1%82-%d0%bc%d0%be%d0%b6%d0%b5-%d0%b4%d0%b0-%d0%bd%d0%b0%d0%b4%d1%85%d0%b2%d1%8a%d1%80%d0%bb%d0%b8-100-%d0%b4%d0%be%d0%bb%d0%b0%d1%80%d0%b0-%d0%b7%d0%b0/", "text": "Днес на пазара няма спекуланти Ситуацията във Венецуела и Иран може да доведе до повишаване на цените на петрола над 100 долара за барел. Това заяви по време на енергийна конференция в Хюстън президентът на “Лукойл” Вагит Алекперов, цитиран от ТАСС. По думите му споразумението на Организацията на страните износителки на петрол (ОПЕК) и нейните съюзници да съкратят производството си е позволило да бъдат избегнати пазарни спекулации. “Днес на пазара няма спекуланти, а цената е около 60 долара, така че считам, че тези споразумения имат положителен ефект върху нашата индустрия”, посочи президентът на “Лукойл”. Според него ОПЕК се фокусира не върху цената на петрола, а върху това какви количества петрол остават, което позволява да се избегнат пазарните спекулации. Той добави, че трудно може да си представи до какво може да доведе ситуацията във Венецуела и Иран, ако цените все пак се повишат сериозно. Според него технологичните санкции срещу руския петролен и газов сектор са довели до унищожаването на съвместен бизнес проект между “Лукойл” и френската енергийна компания Total. Въпросните санкции са се отразили негативно върху дейността на “Лукойл” и целия петролен сектор в страната, отбеляза Алекперов и добави, че въпреки това е възможно компанията да се адаптира към ограниченията посредством местни технологии. По неговите думи “Лукойл” планира да увеличи производството си с 1-1,5% годишно през следващите 10 години. В момента компанията е в процес на актуализиране на своята стратегия за развитие, която ще бъде представена тези есен, посочи още той.", "date": "2019.03.12", "title": " Петролът може да надхвърли 100 долара за барел"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%be%d1%82%d1%85%d0%b2%d1%8a%d1%80%d0%bb%d0%b8-%d1%81%d0%b4%d0%b5%d0%bb-2/", "text": "Британският парламент отхвърли за втори път сделката за Брекзит, сключена от британския премиер Тереза Мей с Европейския съюз. 391 депутати в Камарата на общините гласуваха против споразумението, а 242 го подкрепиха. Веднага след второто си поражение в Камарата на общините, премиерът Тереза Мей направи изявление пред депутатите с пресипнал глас заради грип, пише АФП. В него тя заяви, че е решена да приложи резултатите от референдума за напускане на ЕС, но в същото време е и убедена, че най-добрият начин е Великобритания да излезе от ЕС със споразумение. Ако все пак депутатите решат, че сделка няма да има, политика на правителството ще бъде да приложи тяхното воля. Тереза Мей обяви, че ако Камарата на общините реши, че иска удължаване на член 50, то кабинетът също ще се опита да договори това с Брюксел. Парламентът ще трябва да реши какво точно иска и дали иска и провеждането на втори референдум, бяха думите на Тереза Мей. Утре британският парламент ще проведе дебат и депутатите ще трябва да гласуват дали Великобритания ще напусне без сделка. Ако отхвърлят това, в четвъртък ще решават дали Лондон да поиска от Брюксел отлагане на Брекзит. Лидерът на опозиционната Лейбъристка партия Джеръми Корбин заяви пред депутатите, че „Споразумението за Брекзит е мъртво“. Той призова депутатите да приемат неговите предложения за по-мек Брекзит. „Тяхното споразумение, тяхното предложение, това което премиерът предложи – ясно е, че е мъртво“, заяви Корбин пред парламента. Това е голямо поражение за британския премиер Тереза Мей и плана й за излизане на Обединеното кралство от ЕС на 29 март. Мей договори този текст от близо 600 страници след дълги месеци преговори и отхвърлянето му поставя въпроса за оцеляването й начело на правителството, отбелязва Франс прес. Говорител на президента на Европейския съвет Доналд Туск заяви: „Съжаляваме за изхода от гласуването тази вечер и сме разочаровани, че британското правителство не успя да осигури мнозинство за Споразумението за излизане, договорено между двете страни през ноември. От страна на ЕС, ние направихме всичко възможно, за да постигнем споразумение. Давайки допълнителни гаранции през декември, януари и вчера, е трудно да видим какво друго можем да направим. Ако има изход от настоящата задънена улица, то той се намира в Лондон“. И на 15 януари текстът беше отхвърлен от Камарата на общините с голямо мнозинство. Депутатите ще гласуват в сряда дали Великобритания да излезе от ЕС без сделка – сценарии, от който особено се боят икономическите среди. По-рано днес главният преговарящ от страна на ЕС Мишел Барние предупреди, че Великобритания няма да получи преходен период след Brexit без ратифицирано от британския парламент споразумение. „Слушайки дебатите в Камарата на общините, ми се струва, че там има опасна илюзия, че Великобритания може да се възползва от преходен период при липсата на споразумение за излизане от ЕС, коментира Барние в Туитър. Нека да бъда ясен, единствената законова база за преходен период е споразумение за напускане от ЕС. Ако няма споразумение за напускане, то това означава, че няма да има и преходен период. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.12", "title": " Британският парламент отхвърли сделката за Брекзит"}
{"url": "https://trud.bg/%d0%b0%d0%bd%d0%b0%d0%bd%d0%b8%d0%b5%d0%b2-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%b2-%d1%86%d0%b5%d0%bd%d1%82%d1%8a%d1%80%d0%b0/", "text": "Във връзка със   в Центъра за спешна медицинска помощ в гр. Русе, министър Кирил Ананиев разпореди да бъде извършена проверка на дейността на ЦСМП – Русе в периода 2017 г. – началото на месец март 2019 г. Това съобщиха от пресслужбата на Министерство на здравеопазването. Експертите на Дирекция „Вътрешен одит“ на Министерството на здравеопазването ще проверяват дали законосъобразно са определяни и осчетоводявани разходите за заплати, както и дали са приложени контролните механизми, свързани с разходването на средства за възнаграждения в Центъра за спешна помощ. От вчера, 11.03.2019 г., финансови инспектори на АДФИ също извършват проверка в ЦСМП – Русе. От днес за директор на Центъра за спешна медицинска помощ в Русе е назначена д-р Иванка Маринова Узунова. Тя беше избрана след конкурс при спазването на всички законови процедури и изисквания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Ананиев разпореди проверка в Центъра за спешна медицинска помощ в Русе"}
{"url": "https://trud.bg/%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b0-%d0%be%d0%bf%d0%b5%d1%80%d0%b0%d1%86%d0%b8%d1%8f-%d1%82%d0%b5%d1%87%d0%b5-%d0%b2-%d1%80%d0%be%d0%bc%d1%81%d0%ba%d0%b8%d1%8f-%d0%ba%d0%b2/", "text": "Специализирана полицейска операция по разкриване на престъпления за държане и разпространение на наркотици, вещно укриване, акцизни стоки без бандерол и незаконна миграция тече от сутринта и през целия ден в ромския кв. „Изток“ в Кюстендил, съобщи говорителят на ОД на МВР-Кюстендил Катя Табачка по  . В операцията е включено и звено на жандармерията. На входните пътни артерии и на възловите места в квартала има полицейски автопатрули. Има и коментари, че операцията е резултат от исканията на няколкото протеста в Кюстендил за по-ефективен контрол над няколкото ромски фамилии в квартала, откъдето са повечето участвали в масовото сбиване пред заведение в центъра на Кюстендил на 17 февруари т.г., при което беше убит 35-годишният Валери Дъбов. За убийството е задържан 19-годишният Алекс Анков от известния ромски клан Гольовците. Същевременно тежко раненият при мелето тартор на Гольовците Славчо Игов-Ице, който почти нямаше шанс да оживее според първоначалните медицински прогнози, вече е в добро състояние и е изписан от „Пирогов“, казаха информирани.", "date": "2019.03.12", "title": " Полицейска операция тече в ромския кв. „Изток“ в Кюстендил"}
{"url": "https://trud.bg/%d0%bf%d0%b0%d0%b7%d0%b0%d1%80%d1%83%d0%b2%d0%b0%d0%bc%d0%b5-%d0%be%d0%bd%d0%bb%d0%b0%d0%b9%d0%bd-%d1%81%d0%b2%d0%be%d0%b1%d0%be%d0%b4%d0%bd%d0%be-%d0%be%d1%82-%d0%b5%d1%81/", "text": "Търговци са застрашени от глоба до 10 хил. лв. Забраняват се търговски практики, които дискриминират потребителите заради тяхното местожителство.  Потребителите ще купуват свободно онлайн стоки от други страни от Европейския съюз. С промени в Закона за дейностите по предоставяне на услуги ще се гарантира, че всички клиенти от страните членки на ЕС ще имат същия достъп до оферти, цени, условия на продажби, както потребителите в държавата членка, в която е установен търговецът. Т. нар. геоблокиране се премахва, заради приетия през 2018 г. Регламент (ЕС) 2018/302 . С разпоредбите му се забраняват търговски практики, които дискриминират потребителите заради тяхното гражданство или местожителство, като блокиране или ограничаване достъпа до онлайн интерфейса на търговеца, прилагане на различни общи условия и цени, отказ на доставки, отказ за приемане на платежни средства от друга държава и др. При нарушаване на изискванията на гражданите ще бъдат налагани глоби в размер от 500 до 3000 лв., а на юридическите лица – имуществена санкция в размер от 1000 до 5000 лв. за всеки отделен случай. При повторно нарушение глобата за граждани е в размер от 1000 до 6000 лв., а имуществената санкция за фирми е от 2000 до 10 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.12", "title": " Пазаруваме онлайн свободно от ЕС\t\t\t"}
{"url": "https://trud.bg/%d0%b4%d0%b6%d0%b0%d0%bd-%d1%8f%d0%bc%d0%b0%d0%bd-%d0%b8-%d0%b4%d0%b5%d0%bc%d0%b5%d1%82-%d0%b9%d0%be%d0%b7%d0%b4%d0%b5%d0%bc%d0%b8%d1%80-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d1%81/", "text": "Много известни личности – актьори, продуценти, режисьори и музиканти дойдоха на ярка церемония по награждаването. Сред гостите бяха Йълмаз Ердоган, Бенсу Сорал, Хенде Сорал, Исмаил Демирджи, Джан Яман, Демет Йоздемир, Големият Онал, Арас Булут Ийемли, Демет Евгар, Хазал Филиз, Ръза Коджаоглу и много други. Основен спонсор на събитието бе компанията „Clear“, но тяхното рекламно лице Бурак Йозчивит не можа да дойде на церемонията, но написа на страницата си в Instagram: „Този ​​път няма да мога да присъствам на вечерта „Личност на годината“, спонсорирана от „Clear“ и да споделя радостта от това вълнуващо събитие, но сърцето ми е с вас.“ За „Актьор на годината“ бе обявен Арас Булут Йинемли, като наградата му връчи колегата му Ръза Коджаоглу. Призът „Жена на годината“ получи Демет Евгар, като статуетката й даде Селчук Йонтем, който помним като Аднан от сериала „Забраненият плод“. Набиращият изключителна популярност в Турция и извън границите на страната актьор Джан Яман, който в момента се снима в хитовата комедийна поредица „Раннобудна птица“ бе обявен за „Изгряваща звезда на годината“. На церемонията присъства и неговата екранна партньорка Демет Йоздемир. Преди това, в Деня на влюбените, двамата любимци на публиката обявиха официално, че са заедно и споделиха своя обща снимка в профилите си в социалната мрежа Instagram. Понечили да се целунат на фотоса, Демет, позната у нас от „С Русия в сърцето“ и „Стая 309“, и Джан Яман, известен от „Любов на инат“ и „Горчиво и сладко“, сложиха край на разпространяващия се открай време слух за връзка между тях, потвърждавайки я повече от красноречиво. Преди това Демет Йоздемир имаше връзка с колегата си Сечкин Йоздемир /съвпадението на фамилиите е случайна/, но за раздялата им се заговори с влизането на Демет в новия сериал „Ранобудна птица“. Тогава актрисата обясни, че със Сечкин са се разделили поради прекомерната им заетост и липсата на свободно време за поддържане на връзката им. Тя обаче тутакси бе заподозряна, че е завъртяла главата на новия си екранен партньор Джан Яман. Двамата дълго отричаха любовна афера извън снимачната площадка, но ето че истината най-накрая излезе наяве. Демет Йоздемир и Джан Яман са новата звездна любовна двойка в Турция.  ", "date": "2019.03.12", "title": " Джан Яман и Демет Йоздемир официално са гаджета\t\t\t"}
{"url": "https://trud.bg/%d0%bc%d1%83%d0%b7%d0%b5%d1%8f%d1%82-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%b2-%d0%b8%d0%b7%d0%bb%d0%be%d0%b6%d0%b1%d0%b0-%d0%b7/", "text": "Изложба „Учредителите. Търново и българската държавност” ще бъде официално открита на празника на Велико Търново 22 март в музей „Възраждане и Учредително събрание“. Експозицията е съвместна инициатива на Народното събрание на Република България, Община Велико Търново и Регионален исторически музей – Велико Търново. В изложбата са включени 80 движими културни ценности, предимно лични вещи и служебни пособия, принадлежали на нашите законотворци. Ценните предмети се съхраняват в 12 културни институции в страната: Национален исторически музей в София, Регионален исторически музей – София, Централен държавен архив – София, Национален литературен музей – София, Дирекция на музеите – Копривщица, Исторически музей – Панагюрище, Музей на Възраждането – Елена, Регионален исторически музей – Пловдив, Регионален исторически музей – Варна, Регионален исторически музей – Велико Търново, Регионален исторически музей – Русе и Регионален исторически музей – Габрово. Експозицията представя, както водещите политически фигури в Учредителното събрание, така и по-слабо известни участници в „Събора”, които задават основните начала на Търновската конституция и определят бъдещото държавно устройство. Представени са културни ценности, принадлежали на 14 народни представители – либерали, консерватори и с неопределени политически пристрастия. Сред тях се открояват либералите Петко Славейков, Петко Каравелов, Драган Цанков, д-р Георги Странски, Иван Кършовски и Сава Илиев. Посетителите ще могат да видят лични вещи на Петко Славейков – метална перодръжка, девит, ритуална чаша с негови инициали, с която са кръщавани всички членове на многолюдното му семейство, кутийка за енфие, седефена броеница, старинна кутия за цигари, бастунче, кесийка за монети и т. н. Сред вещите на Петко Каравелов са снимка с автограф, свидетелство от Славянското благотворително общество и пунгия, изработена от грубо зебло. Последният експонат има драматична история. Кесията е изработена лично от Каравелов при престоя му в Черната джамия през 1886 г.  Изк.лючително красиви са писалищните принадлежности на Драган Цанков, както и фино изработените лули, които представят собственика си не само като страстен пушач, но и като естет. В експозицията намират място ордените и отличията за участие в Сръбско–турската война на д-р Георги Странски, сабята на Иван Кършовски и указанията на Сава Илиев за провеждането на изборите в Габровско. В музейната експозиция, консерваторите са представени от д-р Константин Стоилов, Димитър Катранов, Янко Славчев и Величко Христов. Идеологът на отхвърленият „български проект” за конституция д-р Константин Стоилов присъства в изложбата с красива поставка за перодръжки (фигура на котка, която свири на китара) и бастунче от министерския му период, пътна чанта с множество аксесоари, снимки от фронта и неговите пледоарии в Народното събрание. Сред интересните вещи са писалката-печат на Димитър Катранов, личните и служебни печати на Велико Христов и дневника със спомени за Учредителното събрание на Янко Славчев. От депутатите с неопределена политическа ориентация са представени Марин Дринов и Джорджо Момчев. Последният притежава красиво изработено цигаре от слонова кост, посребрена каничка за кафе, пунгии за монети с неговите инициали, златен часовник и т. н. В експозицията е отделено внимание на логистиката в Учредителното събрание, свързана с украсата на града и сградата на конака, посрещането на депутатите и тяхното настаняване и хранене. С тази задача е натоварен Димитър Атанасов – секретар на Търновската община. Показани са лични вещи на човека в сянка – пръстен-печат, който се предава на следващите поколения в семейството, кама с кания, изработена с позлата и инкрустации с клетъчен емайл и джобен часовник. Акцентите в изложбата са бронзовият звънец, гарантира. реда в Събранието и оригиналът на Търновската конституция, която ще гостува във Велико Търново от 15 до 21 април. Оригиналният документ на основния закон на Княжеството се съхранява в Централен държавен архив в София, като национална светиня и сравнително рядко се показва пред публика Официалното откриване на изложбата „Учредителите. Търново и българската държавност” е в 15,00 ч. на 22 март, а на 20 и 21 април експозицията ще бъде отворена за безплатни посещения.", "date": "2019.03.12", "title": " Музеят в Търново представя в изложба законотворците от Учредителното събрание"}
