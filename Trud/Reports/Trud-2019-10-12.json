{"url": "https://trud.bg/%d0%bd%d0%b4%d0%ba-%d1%81%d0%b2%d0%b5%d1%82%d0%bd%d0%b0-%d0%b2-%d1%87%d0%b5%d1%80%d0%b2%d0%b5%d0%bd%d0%be-%d0%b2-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%bd%d0%b0-%d0%b4%d0%be%d0%bd%d0%be/", "text": "Изпълнителна агенция „Медицински надзор“ съвместно с Националния дворец на културата (НДК) отбелязаха Европейския ден на донорството и трансплантацията, предаде БГНЕС. Целта на отбелязването на този ден е да привлече вниманието на гражданското общество, медицинската общност и политиците от цяла Европа към значението на тази животоспасяваща терапия. Най-вече този ден е възможност да се почетат всички донори на органи и техните семейства, както и да се благодари на специалистите по трансплантация в цяла Европа. Към момента 1153 български граждани живеят с надеждата да получат нов орган, който да им позволи да водят нормален живот. От началото на година до момента в България са реализирани 12 донорски ситуации, които дадоха шанс за живот на 36 наши сънародници и на 7 чужденци. Солидарно и в координация със Съвета на Европа, България чрез Изпълнителна агенция „Медицински надзор“ и ръководството на Националния дворец на културата осветиха в червено фасадата на НДК. Фасадата на НДК ще остане осветена в продължение на 12 часа – до 7 часа сутринта на 13 октомври. Преди 23 години в Женева Съветът на Европа, в който членуват 47 държави, поставя началото на отбелязването на Европейския ден на донорството и трансплантацията. Оттогава той се провежда всяка втора събота на октомври, като домакин е различна държава. Тази година официалната проява е в Лондон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " НДК светна в червено в подкрепа на донорството"}
{"url": "https://trud.bg/%d0%b1%d0%b8%d0%b2%d1%88%d0%b0%d1%82%d0%b0-%d0%bf%d0%be%d1%81%d0%bb%d0%b0%d0%bd%d0%b8%d1%87%d0%ba%d0%b0-%d0%bd%d0%b0-%d1%81%d0%b0%d1%89-%d0%b2-%d1%83%d0%ba%d1%80%d0%b0%d0%b9%d0%bd%d0%b0-%d0%be%d0%b1/", "text": "Бившият посланик на САЩ в Украйна Мари Йованович заяви пред Конгреса, че президентът Доналд Тръмп е оказвал натиск върху Държавния департамент за отстраняването й, информира БНР. Йованович беше изслушана в рамките на разследването за импийчмънт на Тръмп заради негов телефонен разговор от лятото с украинския му колега Володимир Зеленски. Американският лидер е призовавал за разследване срещу бившия вицепрезидент Джо Байдън, който сега е фаворит за номинацията на Демократическата партия за изборите след година. Йованович е била отзована през май, докато личният адвокат на Тръмп се е опитвал да влияе на властите в Киев да разследват за корупция Байдън и сина му Хънтър, работил за украинска газова компания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Бившата посланичка на САЩ в Украйна обвини Тръмп в оказване на натиск за отстраняването й"}
{"url": "https://trud.bg/%d0%b4%d0%be%d0%bf%d0%be%d1%82%d0%be%d0%bf%d0%bd%d0%b0%d1%82%d0%b0-%d1%8f%d0%b4%d1%80%d0%b5%d0%bd%d0%b0-%d0%b2%d0%be%d0%b9%d0%bd%d0%b0/", "text": "В отчет на съвместен изследователски проект на специалисти от НАСА и френски учени, се твърди, че преди 25 000 години Земята е преживяла глобална ядрена война, довела до екологична катастрофа и изменение на условията за живот на нашата планета… На Земята са открити над сто кратера с диаметър 2 – 3 километра, сред които два са особено големи: в Южна Америка (диаметър 40 км) и в Южна Африка (диаметър 120 км). Ако те са образувани през палеозойската ера (преди 350 млн. години), то от тях отдавна нищо не би останало, тъй като дебелината на горния слой на Земята се увеличава приблизително с 1 метър за 100 години. Това навява на мисълта, че ядреният удар е настъпил преди 25 – 35 хиляди години. Той е бил със сила над 500 000 тона тротилов еквивалент. За сравнение, бомбардировката над Хирошима е със сила 20 000 тона. Вследствие на ядрените удари водата в Световния океан е приведена в движение и образувала нещо като гигантска фуния. В резултат се е ускорило и въртенето на Земята. Тези факти потвърждават, че ядрена война е имало. Огънят е бушувал „три дни и три нощи“ (както разказва „Кодексът Рио“ на маите) и довел до ядрен дъжд – местата, пощадени от бомбите, са опустошени от радиацията. Друго страховито явление, предизвикано от радиацията, са изгарянията. Обяснението за тях е, че ударната вълна се разпространява не само по повърхността, но и във височина. Достигайки стратосферата, тя разрушава озоновия слой, защитаващ ни от пагубното ултравиолетово излъчване. Както е известно, ултравиолетът изгаря незащитените участъци по кожата. Ядрените взривове довеждат до значително понижаване на налягането и отравяне на газовия състав на атмосферата. Което, в крайна сметка, убива и оцелелите. Свидетелства за свръхмощна ядрена катастрофа в древността според специалистите се съдържат в старинните предания и епоси на много народи. Ако се преведат и се изчистят от метафорите митовете на африканските пигмеи за „големия огън, спуснал се от небето“, се получава напълно достоверна хроника на взрива и неговите последствия – ядрената зима. А в световноизвестното древноиндийско епическо сказание „Махабхарата“ подробно се разказва как се спасяват оцелелите от „допотопната“ ядрена война. Хората се крият от пагубния пламък под земята, изкопавайки първите в своята история бомбени скривалища. Мутация на организмите Според някои хипотези ядрената катастрофа е следствие от война между расата на земляните – асури, и пришълците. Други твърдят, че асурите са воювали с боговете. Асурите се опитват да се спасят от гибел в подземните си градове, но пороите, земетресенията и пряката атака на враговете разрушават убежищата им и отново ги прогонват на повърхността на земята. По-рано учените смятаха, че действащите в наше време „комини“, водещи от пещерите към повърхността на земята, са с естествен произход. В действителност те са направени с помощта на лазерно оръжие с цел климатизация на асурите, укриващи се в подземията. Тези „комини“ имат правилна цилиндрична форма, която не е свойствена за фуниите с естествен произход. Става ясно защо по цялата територия на планетата са прокопани тунели с дължина хиляди километри. Такива са открити в Алтай, Урал, Тяншан, Кавказ, в пустинята Сахар и Гоби, в Северна и Южна Америка. Останалите в подземията постепенно губят зрението си. Потомците на асурите са с по-нисък ръст, достигащ този на джуджетата, за които съществуват множество легенди. Нисичките същества доживяват до наши дни. При това имат не само черна, но и бяла кожа (менехетите в Гвинея, народностите допа и хама, живеещи в Тибет, чийто ръст едва надвишава метър). Близо до Стерлитамак (Башкирия) са разположени два пясъчни хълма, формирани от минерални вещества. Вероятно това са гробове на асури. Такива има пръснати по цялата Земя. Но някои асури доживяват до наши дни. В комисията по аномални явления през 70-те години на миналия век постъпват съобщения за срещи с гиганти с ръст колкото 40-етажна сграда. Стъпките на тези титани се съпровождат със силен тътен. А краката им потъват дълбоко в земята. Едно от неминуемите последствия на ядрената катастрофа е мутацията на живите организми. Радиоактивната мутагенеза пренастройва хромозомните вериги на човека, в резултат на което радикално се променя обликът му. Но коварството се състои в това, че под въздействие на радиацията хромозомните вериги променят обичайната си структура по различен начин. И нашите далечни предци не са избегнали тази участ. Скоро след глобалния взрив човешкото общество представлява истински „лагер на мутанти“. Сред тях например има крилати хора и гиганти. Скелетите им и досега се откриват при разкопки. Появяват се и джуджета, чиито преки потомци са съвременните пигмеи в Африка и народностите допа и хама в Тибет. Някои от тези видове измират, тъй като не успяват да се адаптират към условията на заобикалящата ги среда. Други безжалостно са изтребени от съперниците, които се настаняват на тяхната територия. Някои учени смятат, че древните хора са имали трето око – приблизително на нивото на веждите. А в наше време генетичната памет за този орган дарява човека с невероятно развита интуиция. Оцелелите в подземията Според геолози подземният живот е възможен. В земните недра има много повече вода, отколкото в целия Световен океан. За да е самодостатъчна подземната биосфера, там трябва да има растения, отделящи кислород и усвояващи въглеродния двуокис. Оказва се, че процесът на фотосинтеза може да се осъществява и в пълна тъмнина. Достатъчно е само да се пропуска по земята слаб електрически ток с определена честота. На местата, където топлината излиза на повърхността, са открити термични форми на живот, които не се нуждаят от светлина. Много плаващи същества от времената на асурската биосфера може би са намерили спасение именно под земята. Съобщенията за динозаври, появяващи се в океаните, моретата и езерата, свидетелстват за същества от подземията.  Според Ведите асурите са били огромни и силни. Но тяхната доверчивост и простодушие са ги погубили. С помощта на измама боговете побеждават асурите и ги прогонват под земята и на океанското дъно. Пирамидите, пръснати по цялата планета (в Египет, Мексико, Тибет, Индия), свидетелстват, че културата на земляните е била единна и те не са имали основания да воюват помежду си. Тези, които Ведите наричат богове, са се появили от небето, от Космоса. А ядреният конфликт най-вероятно е бил космически. И така, преди 25 хилядолетия нашата планета се е превърнала в гигантски Чернобил. И ние, съвременните хора, сме потомци на мутантите, появили се в резултат на тази катастрофа.", "date": "2019.10.12", "title": " Допотопната ядрена война"}
{"url": "https://trud.bg/%d0%b0%d1%82%d1%80%d0%b0%d0%ba%d1%82%d0%b8%d0%b2%d0%b5%d0%bd-%d0%b3%d0%be%d0%bb-%d0%bd%d0%b0-%d0%b1%d0%be%d0%bd%d1%87%d0%be-%d0%b3%d0%b5%d0%bd%d1%87%d0%b5%d0%b2-%d0%b2%d0%b4%d0%b8%d0%b3%d0%bd%d0%b0/", "text": "С изключително атрактивен гол легендата от „Етър“ Бончо Генчев вдигна на крака хилядната публика на стадион „Ивайло „ във Велико Търново по време на срещата между ветераните на виолетовия тим и „Манчестър Юнайтед“. Именитият футболист демонстрира завидна техника и със задна ножица заби топка във вратата на англичаните. В истинско празненство се превърна футболната среща между легендите на „Етър“ и „Манчестър Юнайтед“ в петък вечерта в старата столица.Водещият и основен организатор на уникалното събитие DJ Емо Йорданов създаде неповторима атмосфера и предаде на многохилядната публика вълнението си, че сбъдна мечтата си да доведе легендите на любимия си английски клуб. Именитите футболисти от шампионския отбор на „Етър” и гостите от Острова показаха на терена, че майсторството не остарява и за таланта няма възраст. Над 4000 зрители бурно аплодираха техничните финтове, точни пасове, всяка атака, както и отработените действия на вратарите. Настроението подгряваше диджей Мис Парти, а преди началото на главния мач децата от футболните школи на „Болярчета”, „Беломорец” (Асеновград), „Етър” и „Орлета” (Пазарджик) се състезаваха помежду си в демонстрационен турнир. Голямото събитие наблюдаваха от трибуните и министърът на спорта Красен Кралев, звездата на българската лека атлетика Йорданка Благоева, кметът Даниел Панов, шефовете на шампионския „Етър” Тошо Кръстев, Павлин Генчев и Иван Ангелов. След излизането на „Етър” и „Манчестър Юнайтед” „Пеещи камбанки” изпълниха химните на двата отбора „Откак се е, мила моя майно льо” и „Glory Glory Man United”. DJ Емил Йорданов представи поименно всеки един от състезателите. От отбора на „Етър” на терена се изявиха Сашо Христов, Илиян Киряков, Цанко Цветанов, Попиванов, Димов, Игор Кислов, Бончо Генчев, Мирослав Байчев, Гайдарски, Георги Георгиев, Данков, Арнаудов, Емил Димитров, Христо Белчев, Стефан Лъхчиев, Петър Аргиров. Треньори на шампионския тим бяха Георги Василев и Стефан Петров. На търновския стадион стъпиха 13 ветерани на „Манчестър Юнайтед”. Това бяха Ник Кълкин, Джонатан Грийн, Лий Мартин, Дейвид Мей, Кристофър Каспър, Бенджамин Торнли, Майкъл Грей, Сами Макилрой, Дани Уебър, Ръсел Биърдсмор, Дарик Бразал, Кейт Гилеспи и Лий Хендри. Всички футболисти получиха шалче-сувенир с имената и емблемите на двата отбора. Мачът започна с атаки на „червените дяволи”, но и виолетовите не отстъпваха. В 3-тата минута дербито бе спряно за минута, а зрители и футболисти с бурни аплодисменти почетоха Трифон Иванов. Бяха спуснати огромни трансперанти с неговия лик, а въздухът се оцвети във виолетово. След подновяването на играта в 10-ата минута Бончо Генчев напредна и центрира отляво. Англичанит поведоха в средата на полувремето с два гола на Лий Хендри от „Астън Вила”, който бе тук, за да подсили отбора на „Ман Юнайтед”. „Виолетовите” шампиони отговориха с натиск и в 23-ата минута получиха дузпа от рефера Йордан Дурчев за събаряне на Попиванов. Георги Георгиев стреля, но вратарят Ник Кълкин успя да отбие удара. До почивката Игор Кислов на два пъти пробва мерника си, но неуспешно. През почивката между двете полувремена от по 30 минути, латиноклуб UN BESO се изяви с атрактивни танци. През второто полувреме ветераните на „Манчестър Юнайтед” продължиха да атакуват опасно, а Дани Уебър и Джонатан Грийн доведоха резултата до 0:4. В последната минута на мача дойде и заветния гол на Бончо Генчев, който взриви трибуните и заформи крайния резултат на 1:4. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Атрактивен гол на Бончо Генчев вдигна на крака публиката на мача между ветераните на „Етър“ и „Манчестър Юнайтед“"}
{"url": "https://trud.bg/%d0%b6%d0%be%d0%ba%d0%b5%d1%80%d0%b0-%d0%b2%d0%b0%d0%b4%d0%b8-%d0%b0%d1%81%d0%be-%d0%be%d1%82-%d1%80%d1%8a%d0%ba%d0%b0%d0%b2%d0%b0/", "text": "Филмът е фаворит за “Оскар” Жокера e архивраг на Батман и легендарно комиксово творение под логото на “ДиСи комикс”. Тази седмица най-голямото световно заглавие в салоните по света и у нас е най-новата версия за старта на легендарния злодей – “Жокера”. Произведението представлява самостоятелен филм за прочутия персонаж, който този път е вкоренен в реалността и в пълен разрез с комиксовата блокбастър естетика на супергеройския жанр. “Жокера” е режисиран от Тод Филипс и представя Хоакин Финикс в ролята на провален комик с проблеми, който постепенно потъва в свят на престъпления и хаос и се превръща в злодея от заглавието.Филмът е описван като по-близък до психологически произведения като “Шофьор на такси” и “Кралят на комедията” на Скорсезе, отколкото до стандартните предложения от Marvel и DC. Изключителният успех на филма отново отваря и разговора за образа на Жокера в различни филми и образа на злодея в киното като цяло. В края на 80-те Джак Никълсън изигра Жокера в мегахита “Батман” на Тим Бъртън. Ролята стана световна сензация и се смяташе за най-добрата интерпретация на образа до момента, в който Хийт Леджър не се отдаде тотално на персонажа в “Черният рицар” от 2008-а. Преждевременната смърт на актьора преди излизането на филма подпечата митологичната природа на неговото изпълнение. Той получи посмъртен “Оскар” и влезе в пантеона на модерната попкултурна иконография. Сега “Жокера” с Хоакин Финикс си поставя за цел на надскочи и двете произведения с дълбоко и тревожно психологическо пътешествие из вътрешния свят на един болен ум. Филмът спечели “Златен лъв” във Венеция, радва се на високи първи рецензии и е фаворит за предстоящите награди “Оскар”.", "date": "2019.10.12", "title": " „Жокера” вади асо от ръкава\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%82%d0%b0%d0%bd%d0%b5%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d0%b7%d0%b5%d0%bc%d0%b5%d0%b4%d0%b5%d0%bb/", "text": "Българските земеделци и животновъди ще получат близо 1 млрд. лв. средства до края на годината. Това каза министърът на земеделието, храните и горите Десислава Танева в Сливен пред журналисти. Тя посочи, че на „Национално животновъдно изложение Сливен 2019“ е запознала животновъдите с графика. „От 18 октомври до края на годината до 20 декември близо 1 млрд. лв. ще получат българските земеделски производители и животновъди. Започваме на 18 октомври с националната преходна помощ – 55 % от ставката на говеда, на овце и кози без селекционен контрол. Продължаваме с изплащането на държавната помощ за пчели за зимните пръскания. Продължаваме на 1 декември с обвързаната подкрепа за всички категории животни, всички схеми, на 100 % окончателни плащания“, каза Танева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Министър Танева: Българските земеделци и животновъди ще получат близо 1 млрд. лв. до края на годината"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bf%d0%be%d1%81%d0%b5%d1%82%d0%b8-%d0%b7%d0%b0%d0%bb%d0%b0%d1%82%d0%b0-%d0%bd%d0%b0-%d0%ba%d0%bb%d1%83%d0%b1-%d1%81%d1%82%d0%b0%d0%bd/", "text": "Премиерът Бойко Борисов посети залата на клуб „Станка Златева” в Сливен. „Само трети тепих трябва, за да може да се провеждат състезания,“ заяви шампионката по борба Станка Златева. Сливен е един уникален град в който има много  хубави места, допълни тя. „Щом трябва още един тепих, ще го направим“, обърна се премиерът към нея. От своя страна, Златева заяви, че в залата тренират уникални деца, на които ще се помогне. „Даже и това не е най-важното – най-важното е, че тренират, здрави са ,не пушат, не взимат наркотици и не пият, отбеляза премиерът. Като е хубав паркът и като е хубава залата – хората са доволни, това не го е имало, сега го има, каза още Борисов. „Важно е децата да спортуват, защото това ги поддържа здрави, възпитава ги на ценности и ги държи настрана от вредните навици. Ето защо обещах на великата ни спортистка Станка Златева и на обществеността в Сливен да разширим вече съществуващата спортна зала за борба, за да се изгради трети тепих“, пише Борисов във фейсбук. „Залата на клуба по борба „Станка Златева“ бе построена върху общински терен, а за изграждането й Министерството на младежта и спорта отпусна 630 000 лева. В това прекрасно съоръжение тренират 35 деца, а някои от тях вече имат отличия от национални и международни състезания“, отбеляза още премиерът. Сега влагаме всичките си усилия за завършването на АМ „Хемус“, за да може и градовете от Северна България да се развиват по модела на Южна България и Сливен.", "date": "2019.10.12", "title": " Премиерът: Обещах на великата ни спортистка Станка Златева да разширим спортната зала за борба в Сливен"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d1%81%d1%8a%d1%81-%d0%b7%d1%8a%d1%80%d0%bd%d0%be-%d1%81%d0%b5-%d0%b7%d0%b0%d0%bf%d0%b0%d0%bb%d0%b8-%d0%ba%d1%80%d0%b0%d0%b9-%d0%b8%d1%81%d0%bf%d0%b5%d1%80%d0%b8/", "text": "Камион катастрофира преди обяд по пътя Къпиновци – Лъвино и се запали. Това съобщават от ОДМВР-Разград. Тежкотоварното возило е превозвало зърно. 35-годишният водач е изваден от кабината и откаран за преглед в МБАЛ-Исперих. В момента пожарникари се борят с огъня и пътят е затворен. Освен част от товара, горят и 300 литра нафта. Пътната отсечка ще остане затворена до потушаването на пожара и преместването на превозното средство. Въведен е обходен маршрут през селата Къпиновци – Средоселци – Печеница – Тодорово – Китанчево – Исперих, съобщава „Фокус“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Камион със зърно се запали край Исперих\t"}
{"url": "https://trud.bg/%d0%b5%d1%81%d0%b5%d0%bd%d0%bd%d0%be-%d0%bd%d0%b0%d1%81%d1%82%d1%80%d0%be%d0%b5%d0%bd%d0%b8%d0%b5-%d0%b2-%d1%87%d0%b8%d0%bd%d0%b8%d0%b8%d1%82%d0%b5/", "text": "Ако са ви втръснали чушки, домати и патладжани през лятото, огледайте се за други зеленчуци. В момента на пазара има всичко, включително вече се намира типично есенният карфиол, както и целината, която може да се използва не само за туршии. Със застудяването на времето и месото намира все повече място на трапезата. Още по-вкусно е, когато е приготвено на бавен огън в комбинация с различни зеленчуци.    Супа от кестени и нахут с домати и чесън Необходими продукти:  20-25 едри кестени марони  1 ч.ч. нахут (около 200 г)  2-3 скилидки чесън  1 стрък розмарин  250 г белени домати  зехтин  сол и смлян черен пипер на вкус Начин на приготвяне:  Залейте нахута с вода и оставете да престои една нощ. На следващия ден отцедете течността и в чиста вода сварете зърната до готовност. Горещия нахут изсипете в студена вода и разбъркайте с ръце, за да се отдели обвивката на всяко от зърната. Направете сос от доматите, като ги настържете и към тях прибавите чесъна, розмарина, зехтин и подправки на вкус. Кестените изпечете или сварете, обелете ги и нарежете на 2-3 части. Смесете в тенджера доматения сос, кестените, нахута и налейте вода, достатъчно, за да покрие продуктите (може да заместите водата със зеленчуков или месен бульон). Сложете всичко да се вари на бавен огън в продължение на 30-40 минути. Сложете сол и черен пипер на вкус. Поднесете супата гореща, като добавите по няколко капки зехтин във всяка чиния.   Карфиол на фурна Необходими продукти:  2 глави карфиол  6 яйца  2 ч.ч. прясно мляко  300 г кашкавал  2 ч.л. черен пипер  сол Начин на приготвяне:  Първо накъсваме карфиола на „розички“. Бланшираме ги в гореща подсолена вода само няколко минути. После изхвърляме водата и нареждам карфиола в тава. Разбиваме яйцата с прясното мляко и заливаме карфиола с тази смес. Слагаме подправките. Пече се на 180 градуса за около половин час. 5-10 мин. преди да извадите тавата от фурната, поръсете с кашкавал.   Суфле от броколи и карфиол Необходими продукти:  400 г карфиол  300 г броколи  1 ч.ч. течна сметана  100 г сирене бри  2 яйца  магданоз  сол Начин на приготвяне:  В подсолена вряща вода се слага да се свари зеленчукът за 10 мин. Изцежда се и се сипва в тавичка. Нарежда се отгоре нарязаното сирене (може и останали парченца кашкавал, пушено сирене и др.). Разбиват се яйцата, прибавя се сметаната, заливат се зеленчуците и се пече, докато се образува хубава коричка – около 15 мин. Поръсва се с магданоз преди поднасяне.   Гювеч по градинарски Необходими продукти:  800 г свински врат или плешка  5 картофа  2 моркова  2 глави кромид лук  1 патладжан  1 тиквичка  2 домата  2 с.л. доматено пюре  дафинов лист  сол  черен пипер на вкус  1 ч.л. мащерка  1 ч.л. риган  1 с.л. червен пипер  1 ч.л. захар  50 мл олио  50 мл бяло вино  300 мл зеленчуков бульон  босилек  магданоз Начин на приготвяне:  За направата на този гювеч ще ви е необходим глинен или голям йенски съд. Почистете и нарежете зеленчуците на едро. Месото нарежете на едри парчета и сложете в гювеча. Около него и върху него сложете зеленчуците, подправките, щипка захар и олио. Размийте доматеното пюре във виното и го изсипете заедно с бульона при останалите продукти в съда. Разбъркайте, така че всички продукти да се овкусят. Захлупете и печете във фурна първоначално на 200 градуса за 30 минути, след което намалете градусите на 160 и задушавайте два часа. Накрая махнете внимателно капака и запечете още 20 минути.   Печено пиле с целина и пащърнак Необходими продукти:  крилата и бутчетата на едно пиле  1 глава лук  1 малка глава целина, почистена и нарязана на едри парчета  1 малък корен пащърнак, почистен и нарязан на едро  1 морков, настърган  1 малка тиквичка, обелена и нарязана на едро  1 щипка сол  1/2 ч.л. куркума  черен пипер  1 щипка червен пипер  4 малки люти чушки Начин на приготвяне:  Сложете пилешкото месо да се вари на котлона. През това време нарежете на ситно лука и го задушете с малко вода. Добавете при сварения лук нарязаните зеленчуци и хубаво ги разбъркайте. Ако водата се е изпарила, долейте още половин чаша. Не добавяме мазнина, защото тук идеята е не да се пържи, а да се запазят по възможност всички полезни вещества на зеленчуците. Затова основното правило е „Задушаване на ниска температура“. Когато омекне целината (пробваме с вилица), се добавят подправките и всичко се разбърква. През това време пилешкото се е сварило и може да бъде смесено със задушените зеленчуци. Изсипваме всичко в тава и добавяме и лютите чушки. Запича се на 180 градуса до готовност. Ако обичате по-сухо ядене, може да запазите бульона на пилешкото месо за друго ядене или за супа.   Телешки език с гъби Необходими продукти:  1 телешки език  1 глава лук  2 моркова  7-8 гъби печурки  2-3 листа дафинов лист  50 г масло  черен пипер  сол Начин на приготвяне:  Сварете предварително езика да е готов. Вари се около 2-3 часа. След това го обелете и нарежете на филийки. Лука и морковите нарежете на ситно, а гъбките отново на филийки. В по-дълбок тиган сложете маслото да се разтопи и запържете леко лука. Към това прибавете нарязания език и морковите. Оставете да се задуши. Накрая сложете и гъбите, дафиновия лист и подправки. Задушете до готовност на гъбките, махнете капака и оставете така още 10 мин., като разбърквате добре. Ястието е готово – крехко и вкусно.", "date": "2019.10.12", "title": " Есенно настроение в чиниите"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%be%d1%82%d0%bf%d1%83%d1%81%d0%bd%d0%b0-%d0%bd%d0%b0%d0%b4-1-%d0%bc/", "text": "Премиерът Бойко Борисов посети спортната зала „Асеновец” в Сливен, която е построена през 1971 година и никога не е била ремонтирана. „Състоянието й беше много лошо – рушащи се помещения, стени и фасада, проблеми с отоплението. Правителството отпусна около 1 милион и 300 хиляди лева и дейностите по възстановяването стартираха“, написа премиерът Борисов в профила си във фейсбук. „Асеновец“ разполага със зали по бокс и волейбол, които се обновяват изцяло. В залата по волейбол ще могат де се провеждат състезания по тенис на корт на закрито. Външните стени ще бъдат топлоизолирани. Поставя се хидро и топлоизолация на покрива, ламаринена обшивка и гръмоотвод. Вътрешната отоплителна система се подменя. Залата ще разполага и със вградена система за климатизация и вентилация, както и соларна система за битово горещо водоснабдяване“, пише още премиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Борисов: Спортна зала „Асеновец” в Сливен разполага със зали по бокс и волейбол, които се обновяват изцяло"}
{"url": "https://trud.bg/%d0%b2%d0%bd%d0%b8%d0%bc%d0%b0%d0%bd%d0%b8%d0%b5-%d0%b8%d0%b4%d0%b2%d0%b0%d1%82-%d0%b2%d0%b0%d1%80%d0%b2%d0%b0%d1%80%d0%b8%d1%82%d0%b5-%d0%bd%d0%b0-%d0%b5%d0%b2%d1%80%d0%be%d0%bf%d0%b0/", "text": "През последните дни водеща тема у нас и най-вече на Острова, е потенциалният расистки скандал, който може да гръмне в понеделник в София. Футболисти и треньори на Англия се опасяват, че ще станат жертва на расова дискриминация от феновете на България по време на квалификацията за Евро 2020. Темата бе преекспонирана заради скандиранията на… роден запалянко на „Уембли“ преди повече от месец. Но тогава въпросният злосторник бе единичен случай и нямаше организирани освирквания от страна на сектора за гости. Уви, джентълмените побързаха да се обидят и да размахат пръст на българския си съперник превантивно.  Факт е, че имаше подобни обидни подмятания по време на последния мач между двата тима на националния стадион „Васил Левски“ през 2010 година. Но България далеч не е най-расистката страна. В Италия и Русия, например, проблемът е далеч по-сериозен и там все още са безсилни в борбата срещу този бич. Но в навечерието на визитата на „Трите лъва“ в столицата ни, някак като в британска мъгла остана забулен един далеч по-сериозен проблем, чийто решение не се намира вече десетилетия. А последствията от него в повечето случаи са далеч по-болезнени и опустошителни – безобразията на английските фенове по света. Те всяват смут и страх във всяка страна, в която техните любимци играят. А от този уикенд ще се настанят удобно по кръчми и барове в центъра на София. Последният пример е Чехия. Дори Марк Робъртс, шефът на полицията, отговаряща за сигурността на феновете на Англия, призна за висок процент на потенциална опасност. Началникът на департамента разкри, че е пътувал 3 пъти за последната половин година до Прага, за да дискутира сигурността заради опазването на реда от евентуални сблъсъци между двете агитки. Дори изрази мнение, че предпочита един такъв мач да не се състои изобщо. Всъщност основният проблем в действителност не са чешките фенове, а слабостта на британците към чашката и проблемите. А Чехия може да няма към днешна дата силен национален отбор, но за сметка на това вкусът на местната бира е с константа величина, имаща славата на една от най-добрите в света. И бъдете сигурни – на стадиона в чешката столица пияните англичани са били повече от трезвите.  Историята на английското хулиганство, съпътстващо мачовете на националния отбор, е просторна колкото терена на митичния „Уембли“ в очите на български национал. Например през юни учениците в Гимараеш получиха изненадващ подарък – почивен ден от училище. Причината обаче не бе национален празник или мач на Кристиано Роналдо, а страх от същите тези гостуващи привърженици на футбола за финалната четворка от Лигата на нациите. На местните деца им бе препоръчано да стоят по домовете си, за да не се сблъскат с агитката на англичаните. Да, нищо, че в дебелите книги пише – футболът е създаден да носи наслада и удоволствие на феновете.  И пак в Португалия същите тези хулигани влязоха в сблъсък с органите на реда в навечерието на срещата с Холандия, но в Порто. А преди друг един мач с „лалетата“, но в Амстердам, през 2018-а задържаните английски хулигани в столицата на ниската земя бяха над 100. Причината се оказа банална за традициите на английските запалянковци – щурмуваха местни полицаи с бутилки от алкохол. Редица кадри от сраженията има и в интернет платформите за споделяне на видеа, както от тези схватки, така и от много други през годините. Дванайсет месеца по-рано Лукас Подолски, легендарният играч на Германия, бе изпратен „подобаващо“ от феновете на Англия в своя бенефис за Бундестима. Нападателят изигра последните си минути за националния отбор под песните на англичаните, свързани с… Втората световна война.  А арсеналът от рефрени на агитката на „Трите лъва“ включва и такива, обиждащи папата, подигравки с талибаните и Ирландската републиканска армия. Въпросните творения на глупостта гордо се пеят по барове и стадиони из цял свят. По време на големите футболни форуми органите за сигурност на страната домакин впрягат всички усилия в дните, когато Англия играе. Но и това не помага. Единствено на Евро 2016 във Франция на лудите глави от Острова им дадоха урок. Около 200 обучени и организирани като командоси руски запалянковци попиляха от бой клатушкащата 5-хилядна агитка от Острова. Инцидентите бяха десетки, а ранените стотици като по чудо не се стигна и до смърт при свирепите стълкновения в Марсилия и Лил. Но руснаците явно имаха и цел – да натупат англичаните така, че да ги откажат дори от мисълта да вилнеят на Мондиал 2018. И го сториха – на световното в Русия бираджиите от Острова се държаха като девици от манастир. УЕФА вече е заплашвала Англия с дисквалификация на две европейски първенства. Въпросното във Франция и 16 години по-рано по време на Евро 2000 в Белгия и Холандия, когато хулиганите носещи герба на „Трите лъва“ тормозиха всичко, което им се изпречеше на пътя.  Апропо – трудно могат да бъдат описани всички инциденти, свързани с въпросните привърженици както на футбола, така и на суматохата, защото такива има на почти всеки гостуващ мач. Да му мисли родната полиция, която агонизира в опитите да опази малките родни агитки по време на мачовете от вътрешното първенство, а сега трябва да спира най-големите варвари сред феновете в Европа. Така че в понеделник, ако забележите съмнителни субекти с бели фланелки, говорещи на неразбираем език вследствие на литри изпит алкохол, това са англичаните. И не ги засягайте на расова или каквато и да е основа, защото са тънкообидни и бързо се палят, а след тях остава само погром и кървави следи…", "date": "2019.10.12", "title": " Внимание, идват варварите на Европа!"}
{"url": "https://trud.bg/%d1%89%d0%b5-%d0%b8%d0%bc%d0%b0-%d0%bb%d0%b8-%d0%b5%d1%84%d0%b5%d0%ba%d1%82-%d0%bd%d0%b0-%d0%b4%d0%be%d0%bc%d0%b8%d0%bd%d0%be%d1%82%d0%be-%d0%be%d1%82-%d0%ba%d0%be%d1%81%d0%be%d0%b2/", "text": "И в Скопие може да последва разбиване на монопола на ДСИ, чиито лидери слязоха от Шар планина през 2001 г. Най-голям процент Албин Курти получи в столицата Прищина Предсрочните парламентарни избори в Косово предизвикаха политически трус, който дълго ще се помни. Толкова дълго, че може да надмине по времетраене живота на бъдещото коалиционно правителство, което би трябвало да бъде сформирано от победителите от партията „Самоопределение“ и Демократичният съюз на Косово. Техните лидери, 44-годишният харизматичен интелектуалец Албин Курти и кандидатката за премиер – 38-годишната юристка Вьоса Османи, са представители на ново поколение политици, които очевидно идват да заменят компрометиралите се някогашни бунтовнически командири от Армията за освобождение на Косово (АОК), по-популярна с абревиатурата си на албански – УЧК. Малката разлика в гласовете в рамките на един процент, която двете формации получиха, както и необвързаността им с УЧК, просто ги обрича на това да потърсят пътя едни към други и да формират новото правителството на Косово. Партиите на двете „свещени крави“ на косовската политика – някогашният дългогодишен лидер на Демократическата партия на Косово и премиер, а сега президент на страната – Хашим Тачи, и Алиансът за бъдеще на Косово на доскорошния премиер Рамуш Харадинай ще трябва да отстъпят своето почти двадесетгодишно участие във властта в страната. Личната неприязън и антипатия между Хашим и Рамуш, дошли някъде от горите по време на борбите против сръбските власти, бяха двигател и катализатор на усилията на всеки един от двамата да бъде по-напред от другия в управлението на новата балканска държава. Засега президентът Тачи води по точки пред Харадинай, който сам предизвика тези предсрочни парламентарни избори, след като беше призован от новосъздадения Международен съд в Хага за престъпленията против човечеството от страна на бунтовническите командири и бойци от УЧК. С този акт, определен като проява на политически морал, Харадинай фактически подписа присъдата си в непрекъсната надпревара с Хашим Тачи. Той най-вероятно ще остане само депутат в парламента, ако разбира се, отново не бъде повикан в Хага за допълнителни разпити. Това – крахът на партиите и на политиците, произлезли от УЧК, е първата характеристика на политическия трус, за който стана дума в началото. Втората е връщането в живота на Демократическия съюз на Косово с председател Иса Мустафа, създаден някога като единствената политическа сила на косовските албанци с лидер „балканският Ганди“ Ибрахим Ругова. Умереният пацифистки стил на поведение и на политическа борба за повече права на косовските албанци беше приемлив в онези условия, когато Косово просто бе част от Сърбия. Ибрахим Ругова бе некоронованият лидер на албанците от района, въпреки че по време на бомбардировките на НАТО над Сърбия той бе отведен в Белград и се снима с диктатора Слободан Милошевич. Но на фотографията, разпространена от всички сръбски медии, Ругова изглеждаше някак си не на себе си, та знае ли човек. Третата изненада е самото „Самоопределение“ и неговият ръководител Албин Курти. Някога краен левичар, после агресивен националист, сега с вид на интелектуалец, Албин премина последователно пътя от студентски лидер през сръбските съдилища и затворник в сръбските затвори, освободен без да излежи 15-годишната си присъда под международен натиск. Беше яростен привърженик на „обединение на всички албански територии“, но постепенно тази тема излезе от речника му, дори не фигурираше в предизборната му програма. Но ако направите преглед на всички агресивни прояви в косовския парламент в Прищина през последните години: блокади, хвърляния на яйца, обиди, изтръгвания на микрофона от депутати, без съмнение те принадлежат на „Самоопределение“. Това изглежда се харесва на избирателите. Не бе никак случайно, че най-голям процент Курти получи в столицата Прищина, където избирателната активност бе най-висока – 54%, и където са студентите и повечето млади хора. Впрочем, Косово е млада държава с млад народ, така че победата на „Самоопределение“ е все пак някакво обещание за бъдещето. Но основна роля за победата на Албин изигра негова остра кампания против „традиционните“ политически играчи, обременени с обвинения за сериозна корупция и злоупотреба с властта. Дори магията на влиянието на бившите бунтовници и победители в борбата срещу сръбските власти този път не помогнаха. Все пак от „онези“ години в края на 90-те се роди и израсна ново поколение, което очевидно не дава пет пари за „свещените крави“ и тотемите от УЧК. Тази генерация косовари дори не помни героите от онези времена, не се опитва да разгадае митологията, създадена около тях, просто вижда едни ояли се политици начело на държавата, които вече са достатъчно компрометирани, за да им се гласува доверие. Струва ми се, че промяната, дошла с победата на Курти, а и на някогашния монополен Демократичен съюз на Косово на незабравимия Ругова, освен политическа, е и генерационна. Албин вече даде знак, че иска да стане премиер. Дори съвсем естествено, вече се срещна и с американския посланик в Прищина, за да го увери, че няма да се уплаши от това да възстанови прекъснатите преговори с Белград за нормализиране на отношенията. Даже е готов да се види и с новия шеф на външната политика на ЕС Жозеп Борел, въпреки че испанецът идва от държава, една от петте от ЕС, които не са признали независимостта на Косово. Как на практика ще стане подновяването на преговорите обаче, не е много ясно, тъй като досега те се водеха на ниво президенти и един срещу друг сядаха Александър Вучич и Хашим Тачи. Двамата очевидно държат да си партнират и като държавни глави, продължавайки практиката от времето, когато бяха премиери. Пък и Вучич даде да се разбере, че не би искал Курти като партньор в преговорите поради неговата биография на осъден и на затворник, излязъл иззад решетките с чужда помощ, па макар и легитимно избран. Във всеки случай обаче, първото, което Албин вероятно ще направи, ще бъде да премахне стопроцентовите мита за стоките от Сърбия и от Босна, на които държеше единствено доскорошният премиер Рамуш Харадинай. Дори се носят слухове, че това е причината Рамуш да изгуби доверието на американците (особено!) и на европейците, които настояваха митата да бъдат върнати в нормални нива, като по този начин се отстрани пречката за деблокиране на преговорите с Белград. Курти настоява за прилагането на правилото за реципрочност: например, сърбите не признават косовските дипломи, и Прищина няма да признава сръбските. Нещо такова. Загубата на партиите, произлезли от УЧК, даде надежди и в съседна Северна Македония, че монополът на Демократичния съюз за интеграция с лидер Али Ахмети сред местните албанци може да бъде разрушен. Един вид, плочките на доминото да почнат да падат и оттатък границата. Нали Косово и Северна Македония са като скачени съдове от край време… ДСИ на Ахмети произлезе от Армията за национално освобождение, която през лятото на 2001 г. по склоновете на Шар планина предизвика конфликт с властите в Скопие. Цялата логистика на АНО идваше от Косово – там вече трансформацията на бунтовниците от УЧК в политици бе започнала под строгия поглед на американците. И до днес в Скопие се твърди, че още тогава е съществувала „топла връзка“ между Ахмети, от една страна, и Хашим Тачи и Рамуш Харадинай, от друга, която не е била прекъсната и след края на конфликтите в мирния период. От друга страна, Албин Курти често отиваше в Скопие, но предпочиташе да бъде в компанията на хората от Алианс за албанците на Зиядин Села. Стружанецът Села пък бе най-важният гост на „Самоопределение“ по време на предизборните митинги на партията в Косово. Заедно с него бе и кандидатът за президент проф. Блерим Река, който не успя да стигне до балотаж за сметка на двамата кандидати македонци, но направи впечатление на разумен политик и интелектуалец с голям потенциал. В крайна сметка, кого ще предпочете бъдещият косовски премиер Албин Курти за свой партньор от партиите на албанците в Северна Македония, ще покаже времето. Но че край Вардар има настроения ДСИ да слезе от властта, е повече от ясно. Остава местните албанци да намерят своя Албин Курти.", "date": "2019.10.12", "title": " Ще има ли “ефект на доминото” от Косово към Северна Македония?"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%82%d1%83%d1%80%d1%81%d0%ba%d0%b8%d1%82%d0%b5-%d0%b2%d0%bb%d0%b0%d1%81%d1%82%d0%b8-%d1%81%d1%82/", "text": "С президента Ердоган имаме ясна уговорка и турските власти стриктно спазват споразумението към България за мигрантите. Това каза премиерът Бойко Борисов пред журналисти в Сливен, където той присъства на 15–то юбилейно „Национално животновъдно изложение Сливен 2019”. В събитието се включи и министърът на земеделието, храните и горите Десислава Танева. То се организира от Министерство на земеделието, храните и горите и Изпълнителна агенция по селекция и репродукция в животновъдството. Министър-председателят отчете, че нито лагери, нито ограда, нито каквито и да мерки могат да спрат мигрантите. „Към днешна дата мога да потвърдя, че Ердоган имаме ясна уговорка на базата на споразумението, на добросъседство и турските власти стриктно, коректно спазват споразумението към България. Имаме нулев миграционен натиск. Не виждам никакъв смисъл да се строим и да се подготвяме с лагери“, каза още Борисов. Той отново обърна внимание, че нито огради, нито армия може да ни спаси. „Ако са жени и деца? ХАйде ако са мъже иди-дойде, но ако са жени и деца и ги нахвърлят ей така по оградата, какво ще правим? Дипломацията, споразумението, добросъседските отношения с Турция са важни“, каза Борисов.", "date": "2019.10.12", "title": " Премиерът Борисов: Турските власти стриктно спазват споразумението към България за мигрантите (ВИДЕО)"}
{"url": "https://trud.bg/%d0%bc%d1%8a%d0%b6-%d1%81%d0%b5-%d0%b1%d0%b0%d1%80%d0%b8%d0%ba%d0%b0%d0%b4%d0%b8%d1%80%d0%b0-%d0%b2-%d0%b4%d0%be%d0%bc%d0%b0-%d1%81%d0%b8-%d0%b2-%d1%81%d0%be%d1%84%d0%b8%d1%8f-%d1%81%d0%bb%d0%b5/", "text": "Мъж се барикадира в жилището си в столичния кв. „Стрелбище“ на ул. „Траянови врата“, информира  . Изведен беше малко преди 23 ч. вчера след 2 часа преговори с полицията. Задържан е за 24 часа. Преди това той е нарязал гумите на автомобили в квартала, заради което е извикана полиция. При опит на служителите на реда да говорят с него той се е барикадирал в дома си. На 22 септември друг мъж се барикадира в апартамента си в други столичен квартал „Овча купел“. Той беше изведен след акция на отряд „Кобра“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Мъж се барикадира в дома си в София, след като наряза гуми на автомобили\t"}
{"url": "https://trud.bg/%d0%ba%d1%80%d0%b8%d1%81%d1%82%d0%b8%d0%bd%d0%b0-%d0%b8-%d0%bc%d0%b8%d1%85%d0%b0%d0%b8%d0%bb-%d0%b1%d0%b5%d0%bb%d1%87%d0%b5%d0%b2%d0%b8-%d0%bc%d1%83%d0%b7%d0%b8%d0%ba%d0%b0%d0%bd%d1%82%d0%b8-%d0%bf/", "text": "На 8-ми ноември в Зала 1 на НДК предстои грандиозен концерт на Михаил Белчев и съпругата му Кристина. Той е се нарича „Булевардът“, пада се навръх именния ден на Михаил и включва най-известните и любими песни в родната естрада, написани от композитора. По този приятен повод се срещнахме с артистичната фамилия и ги питахме за всичко, дори и за бъдещите творчески планове. – Трудно ли ви е да подберете кои от многобройните ви и обичани от хората песни да включите в предстоящия концерт?  М.: Не беше трудно, защото песните са проверени и са оцелели във времето, а хората ги знаят и искат – живели са, влюбвали са се и са се разлюбвали с тях, но нека да бъде изненада кои точно ще включим в концерта. Каня всички, които обичат истинската българска песен, в деня на Св. Архангел Михаил в зала 1 от 19 часа, за да празнуваме заедно и да се почувстваме малко над земята за тези два-три часа.  К.: Концертът е посветен на „140 години София -столица“ и тази тема ще е водеща в него. Интересна е и самата визия, декор и сценография, на която се спряхме съвместно с режисьора Ники Априлов. Освен много от най-популярните ни изпълнители, в концерта ще участват и актьорите Мариан Бачев и Жени Лечева, както и вокална формация „Моя любов“, а водещ ще бъде Драгомир Драганов. – Г-н Белчев, Вие сте работил с голяма част от най-големите ни изпълнители. Кой от тях е бил най-взискателен?  М.: Най-взискателна беше Лили Иванова, но с нея съм се разбирал винаги и не сме имали никакви проблеми. Иначе, няма конкретен изпълнител, с когото да съм държал да работим заедно, защото този, който е искал, ме е намирал и съм се отзовавал. – Коя е песента с най-красив и въздействащ текст, която завинаги ви е белязала?  К.: Със сигурност не са една, или две, но има български песни по стихове на Александър Петров, Недялко Йорданов, или Георги Константинов, които обичам особено много, защото в тях има красива поезия. От песните на Мишо много скъпа ми е „От много, много отдалеч“, може би защото е посветена на мен, да не говорим, че този текст и музика са голямо попадение и се оказа, че песента е повлияла на съдбите на много хора. Юксел Кадриев и Наталия Симеонова също са ми споделяли, че тя е свързана с техни лични преживявания и първи срещи с любовта и дори са плакали на нея. За Наталия тази песен е наистина знакова и дори е звучала на сватбата u с Денис Ризов. Много специална за мен е и песента „Бяла истина“ – за Белчевия род, защото тя е по стихове на Мишо, а музиката е на Мария Нейкова и е свързана с раждането на сина ни Константин. Има и една песен, която ни свърза с Мишо и е по негови стихове – „Самота“, която изпълнява Лили Иванова и аз я чух за първи път два дни, преди да се запознаем с него и много ме развълнува. – Има ли нова песен, която да ви развълнува така?  К.: Наскоро чух новия дует на Миро и Койна Русева, който много ми хареса. Койна има характерен тембър и силно актьорско присъствие, което си личи в дуета и прекрасно се допълват с Миро.  М.: С Асен Масларски скоро измислихме една песен и аз написах стиховете за нея и ще бъде един чудесен, красив дует с Кристина. – Започнахте ли да цените повече всеки миг заедно, след здравословните проблеми, през които Мишо премина наскоро?  К.: О, да, разбира се -преживяхме нещо наистина много драматично. Слава Богу, проф. Владов, който оперира Мишо, е голям професионалист, но преди да мине всичко изживях такъв шок, от който все още не мога да се съвзема, но още веднъж си дадох сметка, че няма нищо по-важно от живота и здравето. Сега Мишо е по-добре и се възстановява. Осъзнах, че най-голямото богатство на този свят е любовта и хората, които обичаш, както и всеки ден, който ти дарява живота. Някои хора сега казват: „О, ужас – застудява“, а аз гледам с жадни очи красотата на настъпващия нов сезон, защото няма нищо по-хубаво от живота и природата и това да ти е дарено време да им се възхитиш.  М.: Аз винаги съм ценял времето, когато сме заедно, защото моето семейство е най-хубавото нещо, за което си струва човек да живее. – Синът ви вече тръгна уверено по вашите стъпки и издаде албум – „Свръхдоза любов“. Кои ваши черти виждате в него?   М.: Най-важното е, че той е мъжко момче и истински българин, остана в България и иска да бъде тук. Много качества притежава – интелигентно и хубаво момче, умее да цени красотата и да строи живота си по свой пълноценен начин, а също така е и добър музикант.  К.: Косьо, като че ли притежава най-хубавото и от двама ни и даже е надградил. Вече е по-разумен от нас, защото ние сме по-спонтанни, а той започна да ни дава много интелигентни съвети, дори и в работата. – Защо в днешно време повечето бракове се разпадат толкова бързо, как устоява вашата връзка?  К.: Понякога и аз съм се питала защо хората се събират, като толкова бързо се разделят – как е възможно, сблъсък на силно его ли е причината – не мога да си обясня! Напоследък обаче, виждам и много здрави семейства на млади хора, които са изключително сплотени и загрижени един за друг. Едни преждевременно порасли деца, които ми правят много хубаво впечатление. Това са млади семейства на близки до нас хора, включително и моята племенница, които направо са си деца, но вече имат малки дечица и разсъждават много зряло, може би е и въпрос на намиране на подходящия партньор. Ние двамата с Мишо просто сме единство в двойна плът. Между нас има много общи неща и направо не знам как сме живели преди това един без друг, защото сме като две части на едно тяло. – Какво е любовта?  К.: Самият живот е любов и най-хубавото определение за нея. Любовта е магическа реалност.  М.: Любовта е лудост и най-хубавото нещо, което е дадено на човек, е правото да обича и шансът да може да бъде влюбен. – Снимат филм за Петя Дубарова. Вълнува ли ви нейната история?  М.: Разбира се, аз дори съм написал стиховете на една песен за Петя Дубарова, която Ваня Костова изпълни това лято на концерта в памет на Петя по време на фестивала „Бургас и морето“.  К.: Много е хубаво, че се прави филм за Петя Дубарова, защото винаги всички са се вълнували от съдбата на това момиче, което си отиде съвсем младо от този свят. Има и много други талантливи поети, за които наистина нищо не се знае, а имат интересна съдба и творчество. Например, поетесата Венета Вълева, която на 29 години се самоубива пред иконата на Света Богородица – много ме разтърси нейната история, която прочетох наскоро. Асен Масларски ми предложи да изпея една негова песен с фолклорни мотиви по нейни стихове – „Лудост“ и мисля да я представя на концерта ни в НДК. Много силно стихотворение, което ме накара да полюбопитствам какво друго е писано за тази талантлива поетеса и живота u. – Защо много от великите поети си отиват толкова млади?  М.: Това е съдба и ми е трудно да си обяснявам тези неща, но ето, наскоро се чества и паметта на Александър Вутимски – един много голям поет, който си отива само на 23 години, наистина не може да се даде обяснение за това. Поетите, които си отиват млади са толкова много – Ботев, Димчо Дебелянов, Пеньо Пенев…  К.: Моето лично обяснение за това е, че те са толкова чувствителни, че реагират болезнено на всяко сътресение и не могат да понесат несъвършенствата на този свят. Някои от тях може да виждат в това стимул или предизвикателство, но други са по-раними и неадаптивни и тези хора реагират драстично. Слава Богу, Мишо има късмет да има добро обкръжение, като семейство и приятели. Много важно за всеки творец е да има човек, който да го подкрепя и обича. Според мен, това което убива чувствителните и раними хора е именно липсата на любов. – Какво мислите за тенденцията певците сами да пишат текстовете на песните си, което рядко ражда шедьоври?  М.: Ако могат да пишат – няма лошо.  К.: Богдана Карадочева например може да пише, тя има такъв талант, докато повечето съвременни певци не го правят сами – сядат по няколко човека и го скалъпват, а нещо скалъпено няма душа и не може да ти въздейства. – Има ли богат композитор или поет в България? Важни ли са парите за вас?  М.: Не зная! Никога не съм гледал в къщите на приятелите и на колегите си, важното е, че всички служим на една велика кауза – песента и поезията. А дали се заплаща адекватно, за това не искам да говоря, тъй като не се заплаща адекватно, но аз съм го написал в една песен на Лили – „Не всичко е пари, приятелю“.  К.: Това е въпрос и на критерий, защото един човек може да се чувства богат, дори само като има покрив над главата си и не мисли за утрешния ден. Най-голямо богатство е да си здрав и обичан. Богатството е духовно измерение, не се мери с пари. – Какво ви натъжава, какво ви радва?   К.: Натъжават ме много неща. Ето сега, по време на престоя в болницата, през цялото време гледах две момчета в кома, след катастрофи – това не може да не ме натъжава, направо ме вади от равновесие и ме съсипва, аз даже ги сънувам… Родителите им ежедневно бяха с тях пред болницата и аз, излизайки за кафе си контактувах с тях и такива неща наистина ме съсипват. Мислех си – колко малко му трябва на човек, да влагат повече разум по пътищата, защото там вече загиват повече хора отколкото на война и не напразно казват, че има война по пътищата. Натъжават ме и просяците по улиците, защото виждам хора, които са наистина в тежко положение. А какво ме радва – най-вече децата. Хубаво е, че има все повече бебета и колички около нас. Радва ме и това, че вече се пълнят театралните и концертни зали. Ето, сега на кинофестивала „Синелибри“ почти няма места, също така такива хубави изложби се правят. Аз съм щастлива, че културният живот се възражда в нашата столица и вдъхновява младите хора. Просветляха вече нещата и е хубаво, че виждам много интелигентни млади хора – казват, че те са извън границите на България, но почти всички приятели на нашия син вече се върнаха в България. Имаме и гениални лекари, които са останали тук, сега като бяхме в болницата и оцених това, колко са добри. – Помага ли ви вярата в трудните моменти?  М.: О, да! Вярата в приятелите, в семейството, в музиката, поезията, в Бог и в Родината.  К.: Вярата винаги помага, понякога трябват много сили, за да поддържаш тази вяра и се случва човек да изпадне в безтегловност и да му е трудно да повярва, но истинската вяра винаги помага. – Любима мисъл?  М.: „Сърцето има свои правила, които разумът не познава“ – Ларошфуко.  К.: „Каквото има да стане, то ще стане – нека стане!“ Това е един цитат от Шекспир и в тази мисъл има много надежда, че само добро предстои да се случи и звучи наистина предизвикателно. Нашите гости  Кристина и Михаил Белчеви са сред известните артистични семейства у нас, които доказват, че наяве любовта може да бъде също толкова силна и красива, както в романите и в прекрасните песни, написани от Михаил. Те са заедно вече повече от 35 години, но въпреки това нежните чувства помежду им изглеждат недокоснати от времето и житейските трудности. Кристина е завършила ВИТИЗ във випуска на проф. Филип Филипов, но притежава прекрасен глас и в дует с Мишо Белчев изпълняват завладяващи балади, като „Спомен за утре”, „Късна любов”, „Равноденствие”, „Като хляба”. Обичаното семейство има син – Константин, който следва в Юридическия факултет на Варненския свободен университет, а също така продължава и семейната традиция в музиката – има група „Белчев бенд”. Михаил Белчев е носител на пет награди „Златен Орфей” и е написал текстовете на някои от най-популярните песни в родната музика.", "date": "2019.10.12", "title": " Кристина и Михаил Белчеви, музиканти, пред „Труд“: Липсата на любов убива поетите\t"}
{"url": "https://trud.bg/%d0%b0%d0%b2%d0%b0%d1%80%d0%b8%d1%80%d0%b0%d0%bb%d0%b0-%d1%86%d0%b8%d1%81%d1%82%d0%b5%d1%80%d0%bd%d0%b0-%d0%b7%d0%b0%d1%82%d1%80%d1%83%d0%b4%d0%bd%d1%8f%d0%b2%d0%b0-%d0%b4%d0%b2%d0%b8%d0%b6%d0%b5-3/", "text": "Движението при 15-ти километър на магистрала „Хемус“ в посока Варна временно се осъществява в изпреварващата лента. Причината е аварирала цистерна, съобщават от Пътната агенция. Ограничено е движението в активната и аварийната ленти. Шофьорите трябва да са с повишено внимание и със съобразена скорост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Аварирала цистерна затруднява движението на магистрала „Хемус“ в посока Варна"}
{"url": "https://trud.bg/%d0%be%d1%82%d0%ba%d1%8a%d0%b4%d0%b5-%d0%bf%d1%80%d0%be%d0%b8%d0%b7%d0%bb%d0%b8%d0%b7%d0%b0-%d0%ba%d0%be%d0%bc%d0%bf%d0%bb%d0%b8%d0%bc%d0%b5%d0%bd%d1%82%d1%8a%d1%82-%d0%b1%d0%b5%d0%b7%d1%83/", "text": "– Тате, мисля че си пристрастен към бирата!  – Няма такова нещо Любобире! *** – Ожени се за мен!  – Мъжът за когото ще се омъжа, трябва да е смел и съобразителен!  – Ми помниш ли, че те спасих от удавяне, когато лодката ти се обърна?  – Да допуснем, че си смел. Какво ще кажеш за съобразителен?  – А кой обърна лодката? *** Блондинка отива в болницата за годишен преглед. Сестрата я посреща и пита:  – Колко тежите?  – 45 кг.  Сестрата я качва на кантара – 58 кг.  – А колко сте висока?  – 165 см.  Качва я сестрата на кантара-155см, поглежда я осъдително, пак записва и започва да є мери кръвното.  – Кръвното ви е доста високо.  – Е, как няма да ми се качи… влязох тук висока и стройна, а сега съм ниска и дебела… *** Туристически гид към групата си:  – Чака ни тежък преход, затова взимаме със себе си само най-необходимото и само в концентриран вид. Въпроси?  – За ядене?  – Само консерви.  – За пиене?  – Само ракия.  – Ами момичета?  – Само мръсници… *** Мъж и жена на излет…  Медения месец:  – Миличко, не ходи по камъченцата, ще си нараниш мъничките сладички краченца!  1 година след сватбата:  – Скъпа, не ходи по камъните, ще си удариш краката.  10 години след сватбата:  – Къде тръгна у камънака, ма!? *** Шеф с големи съмнения към негов служител:  – Ти нещо да не ме крадеш?  – Защо бе, шефе?  – Всеки ден нови парфюми, жени, скъпи часовници… Само с тази заплата не можеш да си го позволиш, знам колко пари ти давам…  – Изкарвам от басове. Хващам се на бас и винаги печеля!  – Айде тогава с мен се хвани!  – За 50 лева, че утре сутринта като дойда ще са ми изникнали два пениса!  – Дадено! По сигурна печалба няма.  На сутринта се срещат двамата на паркинга и шефа с нетърпение пита:  – Е, с два ли си?  – Да бе, шефе, бръкни и провери…  – Ха, печеля виждаш ли, че не си толкова добър!!!  – Шефе, погледни на горе тия всичките хора дето са по терасите…  С всичките се хванах на бас по 150 лева, че като дойдеш на работа първата ти работа ще да е да ме хванеш за шнура!  – Какво работиш?  – Помагам на хора в неравностойно положение…  – О! В някой дом или?  – Системен администратор съм… *** – Един боб!  – Друго?  – Моля и две филии хляб към боба.  – Нямаме на филии, само на питки.  – Ей, кат каза напитки, донеси и една голяма ракия! *** Прибира се Иванчо след училище и казва на родителите си:  – Не мога да разбера какво толкова ви е харесала класната, но утре иска пак да ви види! *** – Скъпа, чувала ли си, че благородните елени правят само 2-минутен секс?  – Чувала съм, скъпи. А ти виждал ли си им рогата? *** Група британски учени открили, че когато си миеш краката, се измиват и ръцете. *** Дочуто във влака:  – Пеете ли, докато се къпете?  – Винаги.  – И откога не сте пели? *** Компанията Мерцедес обяви, че пуска серийно автомобили с изкуствен интелект. За съжаление подобни модели няма да се предлагат у нас, поради опасения, че същите много бързо ще се връщат обратно! *** Синът му Люк много се радваше, че е кръстен на герой от „Междузвездни войни”. Дъщеря му Чубака – не чак толкова… *** – Към колко ще дойде пратката?  – Е, не мога да ви кажа точно!  – Грубо ми кажете…  – Не мога да Ви кажа точно, лайнар мръсен!  – Мерси… *** – Какво е патриотична татуировка?  – Белег от изгорено на казана за ракия. *** – Съседке, имаш ли да ми дадеш малко секс?  – Дошъл си за сол, нали?  – Да!  – И се оплете, нали?  – Да!  – Влизай, ще ти дам и сол! *** Българска пенсионерка изкачи Еверест с фразата:  – Е, я само да питам нещо… *** – Кой ще те вземе такава проклета?  – Торбалан ще ме вземе. Други въпроси? *** – Какво да є кажа, за да я впечатля?  – Ами не знам… говори за очите є, за миризмата є.  По-късно:  – Очите ти миришат хубаво! *** Влиза блондинка в таксито, а шофьорът я пита:  – До къде?  – До едни приятелки. *** Учителката изпитва в училище:  – Деца кажете какво значи „малшанс?”  Митко вдига ръка:  – Да вървиш по тъмна улица след яка мацка и тъкмо я настигаш и идва автобус и тя скача в него.  Учителката:  – Интересна идея. Някой друг ще каже ли?  Иванчо вдига ръка.  Учителката:  – Кажи Иванчо?  Момчето казва:  – Да вървиш по улицата след яко момче и тъкмо го настигаш да дойде автобуса и той да се качи.  Учителката:  – Простак как може да говориш такива глупости? Някой друг ще каже ли?  Вдига ръка Стоян.  Учителката:  – Кажи Стояне?  Момчето:  – Да вървиш по тъмна уличка, Иванчо да те настига, а автобусът да не идва. *** Сделка на битака:  – Добър ден! Едно приятелче ми каза,че при Вас мога да намеря всичко…  – Не те е излъгало момчето! Тука имаме от пиле мляко!  – Ами… чакай да говорим по-тихо… разбрах, че тука има някои неща, дето не се продават свободно по магазините…  – Какво въртиш и сучеш бе, пич! Кажи си направо болката!  – Виж сега… чакай да говорим още по-тихо… може ли да ми намериш един хубав „Колт”?  – Ами, глей сега, бате – не знам колко кинта си отделил?  – Оф… де да знам… примерно 200 лева…  – Ха-ха-ха! Ти да не си пил изветряла бира бе? Хубав „Колт” – за 200 кинта?! Смях в залата!  – Добре, де – пряко сили мога да дам 500 лева!  – Ааа, това е вече друго нещо! Ще се сетиш ти за някои работи, ще се сетиш! Веднага ти се урежда въпроса! Само да те питам, какво е това – „Колт”? *** – Снежанке, едната ти цица е отвън!  – Знам, Дядо Мраз си загуби брадата…  – И какво?  – Така никой не забелязва… *** Уверен съм, че комплиментът „безумно красива” произлиза от „без ум но красива”. *** Светла се омъжва за седми път, така че тя влезе в гражданското с думите:  – За мен, както обикновено! *** Из фейсбук:  Възползвам се от факта, че сме в изборен период, за да ви кажа, че и аз съм добра партия. *** В един магазин в мола влиза мъж. Разглежда и пита:  – Извинете, а тези ботуши по 400 лева дали се търсят?  – Разбира се! Имате прекрасен вкус! Като тези продаваме по 10 чифта на ден!  – Странно… А този костюм за 780 лева?  – Също е много добро качество! Страшно много се търси! Преди малко продадох един такъв даже.  – Странно… А тези ризи по 150 лева?  – Извинете, но защо все казвате „странно”, та „странно”?  – Ами, защото пред мен е отчетът ви за деня до НАП и касовият Ви апарат отчита 30 лева на ден…", "date": "2019.10.12", "title": " Откъде произлиза комплиментът „безумно красива”?"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd-%d0%bc%d0%b0%d1%80%d0%ba%d0%be%d0%b2-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d0%bf%d1%8a%d1%80%d0%b2%d0%b8%d1%8f%d1%82-%d1%83-%d0%bd%d0%b0/", "text": "Младият поп изпълнител Йордан Марков организира първият дегитализиран конкурс за млади изпълнители. За проявата „Дунавски звезди“, той избра родния си град Силистра. „Проведохме конкурса съвместно с общинската управа и въпреки, че бе първото издание, се включиха над 100 даровити деца. Младите изпълнители участваха като солисти и като групи. През специално създадената за събитието интернет-страница ставаше записването, а след всяко пето изпълнение, участниците бяха оценявани от журито и оценките се публикуваха в реално време. Така всеки можеше да проследи как се движеше класацията“, обясни пред „Труд“ Йордан Марков. Даровитият певец, който напоследък придобива все по-голяма популярност, е наложил по западен модел, конкурсът в Силистра да се провежда на едни и същи дати всяка година независимо в какви дни през седмицата се случва да е проявата. „Така хората ще запомнят, че на тези дати има важно събитие. Освен това решихме конкурсът да е в навечерието на празника на града Кръстовден. Щастлив съм, че и самият музикален формат се превърна в празник“, разказва звездата на българската естрада. Родители и педагози на даровити деца пък споделят, че в страната се провеждат над 30 музикални конкурса, но сме възхитени от прозрачността и индивидуалния подход към всеки участник. „Върна ни се надеждата, че има място, където талантите се оценяват по достойнство и истински заслуги“, казват майки и татковци на млади певци. Министерството на културата за пръв път е проявило интерес към такъв формат и е предоставило еднократна стипендия от 500 лева на Вокална група „До ре ми джуниър“, в която една година е пял и самият Йордан Марков, когато е бил 16-годишен. Детската музикална студия „До ре ми“ е основана преди 15 години от музикалния педагог Бонка Скорчелиева и нейния съпруг Пламен Скорчелиев, който е преподавател по акордеон. До момента в школата са шлифовани над 60 деца с музикални заложби. В момента там се обучават 25 певци и петима акордионисти. Разпределени са по възрастови групи от 6 до 17 години. „Нашите възпитаници непрекъснато се явяват и печелят конкурси в България и чужбина. Освен работата в групите, се изявяват и като вокалисти. Известната Тита беше в нашата школа и стигна до X Factor, който пък и отвори пътя към голямата сцена. Имаме две момичета, които учат в музикално училище в София и след това смятат да продължат образованието си в Консерваторията“, сподели Бонка Скорчелиева. Тя е категорична, че в студиото децата се приемат с кастинг. „Заниманията с изкуство не само развиват таланта, но и възпитават в дисциплина, отговорност, трудолюбие. Тези качества пък са изключително полезни и занапред в живота“, подчертава Скорчелиева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Йордан Марков организира първият у нас дегитализиран конкурс за млади изпълнители"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%b4%d0%b2%d0%b0%d0%bc%d0%b0-%d0%b7%d0%b0-%d0%bf%d0%be%d0%b4%d0%b3%d0%be%d1%82%d0%be%d0%b2%d0%ba%d0%b0-%d0%b7%d0%b0-%d0%ba%d1%83%d0%bf/", "text": "Разследват мъж и жена за подготовка за купуване на гласове в Горна Оряховица. Те са били задържани в петък вечерта, научи „Труд“. Двамата били спипани в района на болницата в железничарския град. Колата била спряна случайно при рутинна проверка. Униформените обаче забелязали във возилото листи с изписани имена на различни хора. Заради предположение за разработване на схема за търговия с вот, мъжът и жената били отведени в полицията. След проведен разпит на жената, тя е била освободена още същата вечер. Мъжът обаче е задържан за 24 часа и в събота отново разпитван. Правени са претърсвания в автомобила и в домовете им, но не са намерени големи суми пари. Пред разследващите, арестуваният твърдял, че това е списък с гости за подготвян от него банкет.  По случая е образувано досъдебно производство по чл.167, ал.2 от НК за търговия с гласове като предвиденото от закона наказание за такова деяние е от 1 до 6 години затвор и глоба от 10 000 до 20 000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Разследват двама за подготовка за купуване на гласове в Горна Оряховица\t"}
{"url": "https://trud.bg/%d0%b1%d0%be%d1%8f%d0%bd%d0%b0-%d0%b3%d0%b5%d0%bd%d0%be%d0%b2%d0%b0-%d1%83%d1%87%d0%b0%d1%81%d1%82%d0%bd%d0%b8%d0%ba-%d0%be%d1%82-%d0%b8%d0%b3%d1%80%d0%b8-%d0%bd%d0%b0-%d0%b2%d0%be%d0%bb/", "text": "Бях всеотдайна и себе си, излязох с чест и достойнство Съжалявам, че нямах възможност да покажа физическите си възможности Между всички Славяни имаше уважение Красавицата Бояна Генова е последният отпаднал участник от приключенското риалити шоу “Игри на волята”. Тя беше в отбора на Славяни и се изправи в елиминационен дуел срещу Атанас от племето на Траки. След ожесточена битка, блондинката приключи своето участие в предаването, но си тръгва с много положителни емоции. Пред “Труд” тя разказа за преживяването си в новото за България шоу, в какви отношения е с участниците от своето племе и с какво се занимава в момента. “Съжалявам, че заради сериозна травма на ръката не успях да продължа да се боря и затова, че нямах възможност да покажа физическите си възможности”, каза Бояна пред вестника след своето отпадане. “В битката срещу Наско на последния елемент с въдицата, болката в ръката ми беше неописуема и не успях да държа въдицата изобщо. В крайна сметка, по-добрият победи”, обясни красавицата. На въпрос дали се чувства предадена от племето си за номинацията, Бояна отговори: “Аз бях агитаторът за тази номинация, помолих ги да ме изберат, защото знаех, че това е най-доброто за тях. Все пак, играч с травма не може да стигне далеч. А и бях решила независимо от развоя на битката срещу Наско да напусна “Игри на волята”, тъй като здравето е над всичко”. Участничката от племето на Славяни сподели, че след отпадането си се чувства като победител. “Победих себе си, победих страховете си. Бях всеотдайна и себе си. Излязох с чест и достойнство”, обясни Бояна. Красавицата издаде още и какво мисли за останалата част от отбора си и с кого поддържа връзка след края на снимките  на шоуто. “Тези хора влязоха в сърцето ми, всеки един от тях е специален за мен. Между всички нас имаше уважение, което е най-важното в човешките взаимоотношения. Независимо от леките пререкания с някои от момичета, аз отвърнах с усмивка, а можех да бъда и лоша. Но всеки дава това, което носи в сърцето си. Виждам се с всички и сме останали с добри чувства един към друг. Успях да намеря приятели във формата”, допълни Бояна. Преди известно време зрителите станаха свидетели на малък сблъсък между нея и плеймейтката Марешка, с която деляха един покрив над главите си в “Игри на волята”. “Както мъжете искат да владея територия, така сме и жените. Аз бях тази, която с лекота завладя територията, може би това е причината Марешка да изпита лоши чувства към мен. Трябваше є време да осъзнае някои неща и след това получих извинение, което се надявам да е било искрено. Аз не тая лоши чувства към нея. Напротив, тя е много сладка. И както казах, и сега си пишем от време на време и когато е в София се виждаме”, коментира ситуацията Бояна. По думите є лишенията и гладът не са є се отразили толкова тежко. “Мислех, че ще ми е много по-трудно, отколкото всъщност беше. Ако можех още веднъж да изживея всичко с тези хора, бих го изживяла отново точно такова, каквото е”, уточни блондинката. На въпрос дали е си е мислила да се откаже, Бояна сподели, че това е бил моментът, когато лекарите са є казали, че ако отиде на битка с контузията на ръката си, е щяло да се наложи да я оперират. Зрителите на “Игри на волята” са изключително активни в социалните мрежи. През последната седмица името на Бояна доста често присъства в коментарите им. Немалка част от феновете на шоуто обаче упрекват красавицата, че не е участвала активно в битките. Сама тя обаче не обръща внимание на тези неща. “Не чета коментари. Още преди години се отказах. Предпочитам да разполагам с времето си за други, по-важни неща”, категорична е Бояна. Тя коментира и спекулациите на някои от зрителите, че към красивите Славяни е било проявявано специално отношение. “Хората винаги търсят “под вола теле”, ама теле няма. Само ние знаем какво ни костваше всичко, на което бяхме подложени”, добави тя. Генова е един от малкото участници, които бяха популярни още преди участието им в “Игри на волята”. Тя беше един от главните герои в предаването “София Ден и нощ”, което доскоро се излъчваше по Нова телевизия. “Едното няма нищо общо с другото. Не мисля, че има значение кой си, когато стоиш гладен и мръсен. В такъв момент се вижда какъв човек си. Затова ние сме най-сплотеното племе”, заяви тя.     Показва полезни храни, които сама приготвя След отпадането си от шоуто, Бояна вече се е заела с няколко дейности. “Работя с водещи фирми в различни области. Някои от тях са свързани с мода, други със спорт и здравословно хранене (това е един прекрасен начин на живот). Често показвам в профилите ми в инстаграм и страницата ми във фейсбук закуски и други полезни храни, които приготвям. Доставя ми удоволствие да го правя. Налага се да отделям и доста време на социалните мрежи, за да развивам профилите си, паралелно подготвям проект в известно столично заведение, но имам енергия и за още дейности, като съм отворена за нови предложения и сътрудничества”, сподели пред “Труд” красавицата.", "date": "2019.10.12", "title": " Бояна Генова, участник от “Игри на волята”, пред “Труд”: Когато си гладен и мръсен, няма значение кой си"}
{"url": "https://trud.bg/%d0%b3%d0%b5%d0%b9%d0%bc%d1%8a%d1%80-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%82%d0%b5-%d0%b2-%d1%85%d0%be%d0%bd%d0%ba%d0%be%d0%bd%d0%b3/", "text": "Тежко наказание отнесе геймър, който подкрепи в социалните мрежи протестите в Хонконг. Блицчунг, както е известен играчът, бе изваден от участие във всякакви състезания за една година заради политическата си позиция.  „Освободене Хонконг! Това е революцията на нашето време“, гласял слоганът, под който състезателят сложи своя снимка с противогаз. Геймърът, чието истинско име е Чунг Нг Вай, е родом от Хонконг и твърди, че е готов да посрещне последствията от действията си.  „Знам какво означава това, което направих – казва Вай. – Ще ми навлече големи неприятности, дори от гледна точка на личната ми сигурност. Но мисля, че е мой дълг да издигна гласа си.“  Блицчунг е майстор в играта Hearthstone, която е разновидност на Warcraft. Санкцията му бе наложена от отбора му „Близард“, който е базиран в Санта Моника (САЩ).  „Блицчунг е незабавно премахнат от турнира Гранд Мастърс и няма да получи нищо от наградния фонд – обявиха от тима. – Играчът е предприел индивидуално действие, което не представлява „Близард“ или играта.“  Сред причините за твърдото решение може да е и фактът, че китайската компания „Тенсент“ е сред акционерите в „Близард“.  Куп американски политики разкритикуваха позицията на отбора.  „Вижте какво се случва – хора, които не живеят в Китай, са принудени да се самоцензурират и са изправени пред наказания и изключвания заради начина – написа в Туитър Марко Рубио. – Китай спекулира с достъпа до своите пазари, за да потиска свободата на словото в глобален мащаб. Последствията от това ще се видят дълго след като настоящите политици ги няма.“  Това е вторият подобен скандал тази седмица, след като отборът от НБА „Хюстън Рокетс“ бе „санкциониран“ от Китай заради публикация със същия характер на генералния си мениджър. Китайската телевизия няма да излъчва мачовете на „Ракетите“ пред 500-милионната си аудитория, а китайската версия на „Найк“ спря от продажба артикулите на клуба в страна.", "date": "2019.10.12", "title": " Геймър подкрепи протестите в Хонконг, наказват го"}
{"url": "https://trud.bg/%d0%b7%d0%b0-%d1%81%d0%ba%d0%b0%d0%bb%d0%bf%d0%b0-%d0%bd%d0%b0-%d0%b2%d1%81%d0%b5%d0%ba%d0%b8-%d0%ba%d0%be%d0%bc%d0%b8%d1%81%d0%b0%d1%80/", "text": "В каква кървава сеч за кандидат-комисарите на Урсула фон дер Лайен се превърнаха изслушванията им пред Европейския парламент?! Кой би очаквал евродепутатите толкова коравосърдечно да развъртят томахавките над главите на клетите номинирани?! Всеки разбира се, това им е работата, в крайна сметка! Е, не можем да кажем че дадените оценки за някои от кандидатите не бяха чист и откровен политически реваншизъм, но така е то в голямата игра. Още повече че с новите мега-ресори, осмината заместници на председателя на ЕК, трима от които изпълнителни и въобще големите амбиции, изложени от Урсула фон дер Лайен преди месец и половина, задълбоченото разчесване на бъдещите повелители на трилионите бюджет на ЕС, генериран от всички нас данъкоплатци (който, както) не навсякъде успяха. След осем дни на изслушвания (средно по три на ден), председателят на бъдещата Европейска комисия Урсула фон дер Лайен окончателно настъпи мотиката в четвъртък, след като членовете на парламентарните комисии по въпросите на вътрешния пазар и промишлеността гласуваха в таен вот с огромно мнозинство да отхвърлят окончателно французойката Силви Гулар като предложение да поеме новия супер-портфейл, който освен единния пазар обединява още промишлеността, отбраната и технологиите. Доводите на евродепутатите Гулар да бъде детронирана не бяха толкова основани на качествата u за ресора, колкото на водените срещу нея разследвания във Франция за злоупотреби със средства и скандалните твърдения, че използвала парламентарните си сътрудници, платени от ЕП, да почистват жилището, което обитавала по време на мандатите си като евродепутат в Брюксел между 2007 г. и 2017 г. Повдигнатите въпроси доведоха до назначаването на второ изслушване, което в крайна сметка завърши с нейния провал. Не съвсем неочакван, да сме честни, но ще стигнем и до там. За сметка на Гулар, макар и със сходен букет персонални качества, в надпреварата влезе и полският кандидат за ресора „Земеделие“ Януш Войчеховски, сочен също за потенциална мишена на евродепутатите. Последното заради процедурите водени от Брюксел срещу Варшава на основание подкопаването на върховенството на закона от управляващите католици от „Право и справедливост“. Войчеховски бе и обект на интереса на разследващите органи от Европейската служба за борба с измамите (ОЛАФ) за съмнителни финансови фриволности като европейски законодател между 2004 и 2014 г. В цялата тарапана обаче в края на септември изведнъж ОЛАФ обяви че няма да търси дисциплинарни наказания срещу Войчеховски, полският кандидат също беше „проформа“ върнат за второ препитване тази седмица във вторник и премина Рубикона. Да се замисли човек за онази приказка на ирландците за поляците, че са „по-католици, отколкото християни“, опре ли до защитаване на собствения имидж. Което пък като израз е просто техния прочит на нашата родна приказка „за папата“. Но така, де! Двете големи падания по нос, които предшестваха отхвърлянето на Гулар, също бяха основани на финансови нередности, и не малко обща нетърпимост към кандидата – в първата категория влезе румънската кандидатка Рована Плумб, кандидат за мащабния портфейл „Транспорт“, а във втората досегашният министър на правосъдието на унгарския премиер Виктор Орбан Ласло Трочани – посочен за ресора „Разширяване“. Което по себе си вече беше достатъчно смешно от самото начало. След гневни брожения на евродепутатите, които отказаха дори да приемат предложените кандидати за изслушване, Букурещ и Будапеща издигнаха нови предложения за постовете – досегашният унгарски посланик към ЕС Оливер Варели и румънският евродепутат Дан Ника. Унгарецът като утвърден дипломат в Брюксел и бивш служител на Европейската комисия, а румънецът като опитен евродепутат, попаднал в небрано лозе, след като премиерът, който го номинира за поста, Виорика Дънчила, падна във вот на недоверие в четвъртък. По балкански, пък вие оспорвайте къде се намира Румъния. Последният, наравно с Трочани и когото Франция посочи за заместник на Гулар, тепърва ще трябва отново да защитава позицията си пред Европарламента – на дати, които предстои да бъдат насрочени. При всички положения в ситуацията работи схемата „Отхвърлен комисар – отхвърлена комисия“, с което не само евродепутатите няма да гласуват цял състав на 23 октомври, но и със сигурност Урсула фон дер Лайен няма да поеме щафетата от Жан-Клод Юнкер на 1 ноември. С договорен „Брекзит“ или не, защото и това стои на дневен ред със Съвета на ЕС следващата седмица. В този контекст режисираното изслушване на Мария Габриел преди седмица си бе направо шедьовър.   Кървав нос за Париж Няма съмнение, че с отхвърлянето на Силви Гулар Европейската народна партия (ЕНП) в Европарламента върна един шамар на президента на Франция Еманюел Макрон, около дисквалифицирането на Манфред Вебер за председател на ЕК на Европейския съвет през юни. Консерваторите взеха мнозинството в ЕП, но загубиха позиции за сметка на новосформираната либерална коалиция между Франция и Холандия. Макрон и Марк Рюте се опитаха да капитализират върху новото си предимство в ЕП, което не се получи точно както очакваха. В крайна сметка германските консерватори върнаха топката на „своя човек“ Фон дер Лайен за неадекватна френска кандидатура и „нищо лично, Джоунс, просто бизнес“.", "date": "2019.10.12", "title": " За скалпа на всеки комисар\t"}
{"url": "https://trud.bg/%d0%b4%d0%bd%d0%b5%d1%81-%d0%b8%d0%b7%d1%82%d0%b8%d1%87%d0%b0-%d0%ba%d1%80%d0%b0%d0%b9%d0%bd%d0%b8%d1%8f%d1%82-%d1%81%d1%80%d0%be%d0%ba-%d0%b7%d0%b0-%d0%b7%d0%b0%d1%8f%d0%b2%d0%bb%d0%b5%d0%bd%d0%b8/", "text": "Тази събота е крайният срок, в който можете да подадете заявление, за да гласувате по настоящ, а не по постоянен адрес, в случай че той е различен. Днес е и крайният срок хората с трайни увреждания, които желаят да гласуват на предстоящите местни избори, да подадат заявление да упражнят вота си. За целта трябва да се изпрати заявление, подписано саморъчно и изпратено по пощата, факс или чрез електронно заявление през интернет страницата на общинската администрация по постоянния адрес. Подвижната избирателна кутия се доставя до дома на заявилия гласуване гражданин. Повече информация можете да намерите на интернет страницата на централната избирателна комисия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Днес изтича крайният срок за заявления за гласуване по настоящ адрес"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b8%d0%b7%d0%bf%d1%80%d0%b0%d1%89%d0%b0%d0%bc%d0%b5-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8-%d1%81%d0%b8%d0%bb%d0%b8-%d0%b2-%d1%81/", "text": "Саудитска Арабия ще плати на САЩ за разполагане на допълнителни военни части там, заяви президентът на Съединените щати Доналд Тръмп пред репортери. “Изпращаме допълнителни сили в Саудитска Арабия. Саудитска Арабия по мое искане се съгласи да ни плати за всичко, което правим, за да им помогнем. И ние ценим това”, каза той. Преди това Пентагонът потвърди допълнителното разполагане на 3 000 военнослужещи в Саудитска Арабия, както и допълнителни въоръжения в отговор на атаките срещу петролния сектор на страната. Брайън Хук, специален представител на Държавния департамент на САЩ за Иран, заяви, че тези сили имат изключително отбранителен характер и тяхната мисия е да защитават Саудитска Арабия от атаки от Иран, информира БГНЕС. Няколко петролни съоръжения в Саудитска Арабия бяха ударени на 14 септември. След инцидента най-големият износител на петрол намали производството си с повече от половината. Йеменски бунтовници хуси, срещу които се воюва арабската коалиция, ръководена от Саудитска Арабия, заявиха, че техните бойци са извършили нападението с помощта на дронове. САЩ заявиха, че няма доказателства за нападение от Йемен, и обвиниха Иран в това. Арабската коалиция, ръководена от Саудитска Арабия, също смята, че Техеран е замесен в атаките. Иран отрича твърденията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Тръмп: Изпращаме допълнителни сили в Саудитска Арабия\t"}
{"url": "https://trud.bg/%d1%82%d1%83%d1%80%d1%81%d0%ba%d0%be%d1%82%d0%be-%d0%b2%d1%8a%d0%bd%d1%88%d0%bd%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d1%81%d1%82%d1%80%d0%b0%d0%bd%d0%b0/", "text": "Турция ще отговори реципрочно на евентуални американски санкции, заяви говорителят на външното министерство в Анкара Хами Аксой тази нощ. Реакцията му дойде след като американският департамент по финансите съобщи, че разработва нови санкции срещу Турция в случай на нарушения на правата на човека по време на военната операция в Сирия. Междувременно броят на убитите кюрдски бойци е достигнал 415, съобщи турското военно министерство. Хами Аксой допълни, че Турция воюва срещу терористична организация, която представлява заплаха за нейната национална сигурност и че ще продължи борбата с нея. Вчера вечерта българско време американският финансов министър Стивън Мнучин заяви, че санкциите, подготвяни в съответствие със заповед на президента Доналд Тръмп, могат да са насочени срещу физически или юридически лица и „това е предупреждение към банките и други институции за потенциалните действия.“ Междувременно турският президент Реджеп Тайип Ердоган беше категоричен, че нищо не може да възпре Турция от провеждането на операцията: „Отляво и отдясно към нас идват заплахи, казват да спрем операцията. Казах това и на г-н Тръмп, и на други (лидери): ако можете да я спрете, спрете я, но не можете. Няма да отстъпим“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Турското външно министерство: Страната ни ще отговори реципрочно на евентуални американски санкции"}
{"url": "https://trud.bg/%d0%b1%d0%b8%d0%b2%d1%88%d0%b8%d1%8f%d1%82-%d0%bd%d0%b8-%d0%ba%d0%be%d0%bd%d1%81%d1%83%d0%bb-%d0%b2-%d0%be%d0%b4%d1%80%d0%b8%d0%bd-%d0%b3%d0%b5%d0%be%d1%80%d0%b3%d0%b8-%d0%b4%d0%b8%d0%bc%d0%be%d0%b2/", "text": "„Операцията в Сирия ще доведе до много по-голяма дестабилизация и до много по-голямо уронване на престижа на Турция. Както и отдалечаване от идеята на президента Реджеп Ердоган да се изживява като световен лидер. В момента е под сериозна въпросителна и това дали е и регионален лидер. Досега са ми известни само 5 държави, които са подкрепили Турция. Смятайте всички останали на какво мнение са”. Това заяви пред   бившият български консул в Одрин Георги Димов. По думите му устройването на мигрантите в Турция означава, че Близкият изток идва на нашата граница. „Променя се целият генетичен код. Досега бяхме съседи с Турция, сега ще бъдем с Близкия изток”, коментира той. Димов е категоричен, че няма основание България да не се притеснява от заплахата на Ердоган, че ще пусне мигрантите към Европа, ако тя определи действията на страната му в Сирия като инвазия. „По-голямата част от международната общност са категорично против тази операция и я определя точно като инвазия. Защото това не е нищо друго”, каза още бившия консул в Одрин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Бившият ни консул в Одрин Георги Димов: Досега бяхме съседи с Турция, сега ще бъдем с Близкия изток"}
{"url": "https://trud.bg/%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%8f%d1%82-%d1%82%d1%80%d0%b8%d1%83%d0%bc%d1%84%d0%b0%d0%bb%d0%b5%d0%bd-%d0%bd%d0%b0%d0%b4%d0%bf%d0%b8%d1%81-%d0%bd%d0%b0-%d1%86%d0%b0%d1%80-%d0%b8/", "text": "Боляринът Вачо вдигал наздравица със сребърна чаша Шестредов текст е изсечен върху масивен блок и е вграден в стената на вътрешния замък През 60-70-те години на миналия век археологическите разкопки на Шуменската крепост под ръководството на археоложката Вера Антонова бяха едни от най-мащабните у нас. Те дадоха обилна информация за живота в един от големите градове на Второто българско царство. Наред с многобройните монети, накити и керамика, при проучванията бяха открити редица надписи. Потвърди се факта, че през ХII-ХIV век населението в България е било доста грамотно. Става дума не само за духовници или аристократи, но и за обикновените граждани, търговци и занаятчии. Често текстовете са изписани с трудно четливи букви върху най-неочаквани места и предмети. Това ги прави своеобразни ребуси, по чието разгадаване ми се наложи да работя с месеци. Един такъв надпис е надраскан с разкривени букви върху отчупено дъно от висок керамичен съд. Под него в наивен стил са показани схематичните изображения на светците Константин и Елена. От другата страна пък грубо е изпълнен примитивен бюст на мъж с гъста коса, брада и мустаци. Дясната му ръка е представена в жест на писане. Откривателите на фрагмента прочитат, че това е автограф на някой си Йоан, който отбелязва, че е писал на дъното. Гърнето обаче е било вече счупено, когато човекът е започнал да драска от двете страни. Явно той не е виждал в безформеното парче дъно на съд, а е имал предвид нещо друго. Загадката бе решена по любопитен начин. Оказа се, че думата „дъно“ е изписана в характерния до днес в този край мек изговор с т. нар. малка носовка. По този начин тя може да се чете и като „ден“. Изводът бе, че Йоан е създал своеобразна текстово-изобразителна гатанка. Той е съобщил, че е оставил своя подпис на деня на светите Константин и Елена, като техните имена са дадени не с букви, а с рисунки на самите светци. От другата страна на керамичния фрагмент вероятно Йоан е изобразил себе си, търсейки портретно сходство. Така този средновековен гражданин на Шумен е отбелязал по оригинален начин църковния празник. Остава открит въпросът къде той е сложил произведението си. Може би в някой от храмовете на града, който е носел името на двамата светци? Във всеки случай това е ранен пример на изразяване на самочувствие и себеизтъкване – нещо, което църквата не е толерирала в тези векове. Още по-интересен е друг пример от Шумен. Става въпрос за обикновен каменен брус с дупка за окачване. Върху едната му страна е врязан двуредов надпис. Буквите са изпълнени доста добре и издават грамотен човек. На пръв поглед всички те са четими, а предишните изследователи не успяват да разберат смисъла му. Проблемът се оказа в странната дума „чебър“, употребена от писача. Първите проучватели търсят турско-монголски и казахски паралели и достигат до извода, че тя означава „изискан“ или „пъстър“. Подобно четене прави безсмислен целия текст. Аз тръгнах по друг път. Ровейки се в документите, намерих едно съобщение от 1306 г. В него се съобщава, че на майсторите на някаква църква били отпускани брашно, сол и по един чебър вино на месец. После в речника на възрожденския български език на Найден Геров видях думата „чебур“ или „чебър“, означаваща голям съд за вино, вода, боза. В съвременния Тълковен речник това е подобен на каца дървен съд, тесен отдолу и широк отгоре, в който се държи виното или подготвеното за ферментация грозде. Така изведнъж всички думи в надписа станаха ясни. Той се оказа с предохранително предназначение и може да се преведе на новобългарски по следния начин: „Аз, Влад, кум на Тето: не яж от чебъра!“ Очевидно, Тето е бил влиятелна личност в средновековния Шумен и Влад нарочно е подчертал родството си с него. Днес може само да гадаем дали каменното брусче е било окачвано на чебъра или е използвано по друг начин. Очевидно обаче, предназначението му е било да опази съдържанието от нежелани посегателства. Съвсем различен е трети случай от разкопките на Шуменската крепост. Преди 40 години там са извадени три сребърни съда, украсени с фини орнаменти и изображения на животни. Според наличните данни паметниците се датират в ХIII век. Такива ювелирни произведения са произвеждани в ателиетата на Западна Европа и са били специално поръчвани от българските царе за своите любими боляри. Околовръст устието на една чаша се вижда изящен надпис на кирилица, гравиран професионално след изработката на предмета по поръчка на собственика. Дълги години надписът върху сребърната чаша не можеше да бъде прочетен напълно. По буквеното означение за цифра само се смяташе, че там има благопожелание към човека, почерпил се 50 пъти от нея. Когато най-сетне успях да се справя с текста, той се оказа уникален пример за средновековна светска поезия у нас. Надписът разказва в рими, че чашата е била собственост на болярина Вачо и тежала 50 екзагии (около 230 г.) Накрая стихчето завършва: „И който чашата ще да изпие, да бъде благословено неговото име!“ Римуваният текст е изпълнен в една традиция, която е характерна преди всичко за Изтока. В многобройни надписи върху сребърни съдове за пиене на вино от Средна Азия и Иран се набляга на удоволствието и наслаждението, което човек изпитва, вдигайки наздравица със скъпоценната чаша. Същевременно се правят различни благоположения от типа: „Благополучие и благословение, и удоволствие, и слава, и наслаждение, и дълъг живот – на този собственик“. Един от най-красивите текстове е на персийски език и също се датира в ХIII век. В превод той звучи така: „Този човек, който в пълна шепа,  Държи таз’ чаша, завършваща скръбта,  Той нека да живее радостен,  Със наслаждение и със желание!“ Очевидно, шуменският болярин Вачо е искал да изрази подобни чувства, нареждайки върху сребърната му чаша да бъде гравиран надпис с такова съдържание. По този начин това е кратко, но изключително важно сведение за духовния живот на нашите предци. Заедно с другите открити при археологическите разкопки на Шуменска крепост врязани текстове, то ни отвежда в отминалия свят на средновековна България. Наред със злободневните теми, в откритите при разкопките на Шуменска крепост надписи са отразени важни събития за града и за България. Един шестредов текст е изсечен върху масивен блок и е бил вграден в стената на вътрешния замък. В него е отбелязано строителството на тази крепост, станало в самия край на ХII- началото на ХIII век. Особено важен е друг осемредов надпис, изпълнен с много красиви букви и също вграден в стената на цитаделата. Той е направен по нареждане на Срацо, внук на великия епикерний (виночерпец) на цар Иван Шишман, Срацимир. По приумица на съдбата единствената повреда бе в намиращата се в началото дата, което дълго време не позволяваше тя да бъде разгадана. Заедно с колегата Коста Хаджиев обаче ние открихме слабо личащ знак, позволил ни да възстановим цялата година на изпълнение – 1392. Така стана ясно и следващото съдържание на текста. Според него тогава цар Иван Шишман временно е отвоювал Шумен, завладян през 1388 г. от турците. Това е и последното каменно свидетелство за победа на български владетел през епохата на Средновековието.", "date": "2019.10.12", "title": " Последният триумфален надпис на цар Иван Шишман\t"}
{"url": "https://trud.bg/%d0%b1%d0%b0%d0%bb%d1%8a%d0%ba%d0%be%d0%b2-%d1%81%d0%bb%d0%b5%d0%b4-00-%d1%81-%d1%87%d0%b5%d1%80%d0%bd%d0%b0-%d0%b3%d0%be%d1%80%d0%b0-%d0%b8%d0%bc%d0%b0-%d1%81%d0%b2%d0%b5%d1%82%d0%bb%d0%b8%d0%bd/", "text": "Красимир Балъков остана доволен от видяното по време на квалификацията с Черна гора в Подгорица, завършила 0:0. Това бе едва втората спечелена точка за „лъвовете“ след равенството между двата тима в София през март. „Показахме характер, искахме на всяка цена да победим, през второто полувреме имахме спад около 10-15 минути. Излязохме от този спад и бяхме отборът, който искаше повече да победи. Имахме положения, които не реализирахме, противникът също имаше едно-две положения. Направихме позитивна крачка напред. Попето игра до Кристиян Малинов, с двама странични нападатели, с Краев отпред искахме да имаме напред повече футболисти.“ „След почивката Черна гора вдигна оборитите, не можахме да влезем в ритъма, наложи се да правим смени. Попето играе на тази позиция, на която играе в клуба си. Просто е малко изморен, което е логично“, каза Балъков. „Имаше желание за победа, това е най-важното. Доволен съм от всички, които играха – и за Занев, и Гошо Пашов си свършиха работата. Пашов игра за втори път в националния отбор, хубаво е, че го пуснах срещу Ирландия и днес свърши работата“, оцени Балъков. „Малко светлинка в тунела, откакто аз съм дошъл. Състезателите с всяка точка или три добиват увереност, чака ни много сериозен мач с Англия. Хубаво е да има такива срещи – с характер, за да може да сме готови за март месец, когато може би ще дойде денят на истината“, допълни той, визирайки евентуалните баражи в турнира Лига на нациите, откъдето тимът ще гони класиране за Евро 2020.", "date": "2019.10.12", "title": " Балъков след 0:0 с Черна гора: Има светлина в тунела"}
{"url": "https://trud.bg/%d0%bf%d0%be%d0%b6%d0%b0%d1%80%d0%b8%d1%82%d0%b5-%d0%b2-%d1%8e%d0%b6%d0%bd%d0%b0-%d0%ba%d0%b0%d0%bb%d0%b8%d1%84%d0%be%d1%80%d0%bd%d0%b8%d1%8f-%d0%b2%d0%b7%d0%b5%d1%85%d0%b0-%d0%b4%d0%b2%d0%b5-%d0%b6/", "text": "Пожарите в Южна Калифорния причиниха смъртта на двама души. Над 100 000 човека бяха евакуирани от съображения за сигурност северно от Лос Анджелис, където пламъците унищожиха много сгради, предаде „Франс прес“.       89-годишна жена е загинала при пожар на паркинг за каравани в Калимеса, на стотина километра източно от Лос Анджелис. Той тръгнал от боклукчийски камион, събраните в който отпадъци пламнали и шофьорът ги изсипал край пътя. Мъж на около 50 години починал от сърдечна недостатъчност, докато се опитвал да спаси къщата си от огъня на двайсетина километра северно от Лос Анджелис. Топлите и сухи ветрове в района благоприятстват разпространението на пламъците. Компанията „Пасифик газ енд илектрик“ съобщи, че е възстановила електроснабдяването на 97 процента от засегнатите около 2 милиона души, предаде „Асошиейтед прес“. Само 21 000 от 738-те хиляди жилищни сгради и търговски обекти, електрозахранването на които умишлено бе прекъснато, за да не избухнат нови пожари, остават без ток. В сряда и четвъртък в югозападния американски щат духаше силен вятър с пориви до 112 км/ч. Компанията оператор съобщи за 30 случая на нанесени щети на нейната електропреносна мрежа. И докато Калифорния е в пламъци, то Северна Дакота е в снежен капан. Между 30 и 60 сантиметра сняг са паднали според прогнозите в северния американски щат вчера. Скоростта на поривите на вятъра надхвърля 100 км/ч. В Бисмарк, столицата на Северна Дакота, до вчера сутринта бяха паднали 33,5 сантиметра сняг, като днес се очакват нови валежи.         Засегнати са и части от щатите Южна Дакота, Небраска и Минесота. 20-годишен мъж е загинал, а двама души са били ранени при катастрофа на заледен път в Западна Небраска в четвъртък вечерта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Пожарите в Южна Калифорния взеха две жертви, снежна покривка в Северна Дакота"}
{"url": "https://trud.bg/%d0%b4%d0%bd%d0%b5%d1%81-%d0%b5-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%b8%d1%8f%d1%82-%d0%b4%d0%b5%d0%bd-%d0%bd%d0%b0-%d0%b4%d0%be%d0%bd%d0%be%d1%80%d1%81%d1%82%d0%b2/", "text": "12 октомври е международният ден на донорството. У нас близо 1200 души очакват втори шанс за живот, възможен единствено чрез трансплантация на орган. От 28 държави членки на Европейския съюз, страната ни заема последното, 28-мо място по брой трансплантирани хора. Затова идеята на този ден и отбелязването му у нас е да провокира дискусия, както и да повиши информираността по проблемите на органното донорство. По повод Деня на донорството тази вечер НДК ще светне в червено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Днес е Международният ден на донорството"}
{"url": "https://trud.bg/%d0%ba%d1%80%d0%b8%d1%81%d0%ba%d0%be-%d0%b8%d0%b7%d0%bb%d0%b5%d0%b7%d0%b5-%d0%b2-%d0%b1%d0%b0%d1%89%d0%b8%d0%bd%d1%81%d1%82%d0%b2%d0%be/", "text": "Щастливите родители не издават пола на наследника си Младият татко Криско съобщи, че временно спира участията си и излиза в двуседмично бащинство. В профила си е инстаграм той сподели кадър, на който позира с бебешката количка и умилително гледа към наследника си. А под снимката написа: “Две седмици бащинство от днес – почивка и не баш почивка”. Криско и приятелката му – танцьорката Цветелина Петрова станаха родители за първи път на 21 септември. Семейството веднага се похвали в социалните мрежи с новото попълнение, но не разкри пола и името на бебето. Снимката на Криско с новородения му наследник със заглавие “Бати стана тати” събра над 80 000 харесвания и стотици поздравления от негови фенове. Двамата с Цвети са заедно от около три години.", "date": "2019.10.12", "title": " Криско излезе в бащинство\t"}
{"url": "https://trud.bg/%d0%bf%d0%b8%d1%81%d0%bc%d0%b0-%d0%be%d1%82-%d0%b0%d0%bd%d1%82%d0%b0%d1%80%d0%ba%d1%82%d0%b8%d0%b4%d0%b0-%d1%81%d1%82%d0%be%d0%bf%d1%8f%d0%b2%d0%b0-%d0%bb%d0%b5%d0%b4%d0%be%d0%b2/", "text": "Ирмена Чичикова и малкия Симеон Ангелов са безскрупулни добри в главните роли Филмът спечели голямата награда на фестивала „Златно око“ за най-добра камера на Мартин Димитров Проф. Христо Пимпирев е ненадминат в превъплъщението си на… проф. Христо Пимпирев Въпреки ледовитото си име – “Писма от Антарктида”, това е един от най-топлите български филми, излизал от много години насам на екран. Не, в него няма блудкава романтика и коледни камини, не е комедия, дори напротив – има много тъга. Филмът на режисьора Станислав Дончев е поезия на тъгата. От онази дълбоко стаената, която стискаш, докато не изригнеш. Историята те хваща още началото, държи те за гърлото и въпреки че буцата затиска дишането ти дори и след финалните надписи, излизаш от залата с усмивка и надежда. Когато загубиш родител, казват, вратите се отварят над теб, защото един закрилник си отива. Оставяш сам. Когато загубиш човека до себе си, умира и част от душата ти, част от вярата, до голяма степен изчезва смисълът. Как може да преживееш това предопределено и предумишлено престъпление на съдбата и как можеш да продължиш, без сладката дрога на лъжата. Животът обаче продължава и той придобива нов смисъл, само ако преодолееш абстиненцията на истината. Животът иска своето, има своята логика с доминиращи нюанси на слънчева светлина и ни предлага надеждата под формата на рожба, на нова любов. “Писма от Антарктида” разказва историята на 33-годишната Диана (Ирмена Чичикова), която губи съпруга си в тежка катастрофа и не намира сили да каже истината на сина им – 8-годишния Ники (Симеон Ангелов). Диана бяга от родния си град, от своя свят, от своят среда и заживява в чужд град и измислен свят. В този свят, измислен от майката, бащата е на експедиция в Антарктида. Диана изпраща от негово име писма и колети на Ники. Лъжливият свят, създаден от младата жена е толкова убедителен и толкова увлекателен, че излизането от него изглежда невъзможен. Залогът е огромен: ще намери ли смелост Диана да каже истината на сина си, ще излезе ли лъжата извън контрол. И понеже всяка лъжа има срок на годност, следва въпроса за цената. Кой с какво ще заплати и възможна ли е прошката? И кого всъщност лъже Диана – сина си или себе си? С убедителната мотивация, че не иска да нарани детето си, тя отказва да приеме реалността, която се врязала в щастливия дом на семейството и сринало всичко до основи. Историята е изключително майсторски изпипана. Всяка една сюжетна линия е изведена до край, без компромис. Сценаристите (Теодора Маркова, Невена Кертова и Георги Иванов) са търсили неочаквани обрати и решения до последната сцена, до последния кадър. “Това е история, която може да развълнува всеки родител и да го научи на нещо. Тя наистина е драматична, но носи в себе си и приключенския и изследователски дух. В нея има също много нежност и надежда. Затова вярваме, че зрителите ще излязат от салоните не подтиснати, а с нова светлина в сърцата”, казва режисьорът Станислав Дончев. Филмът е далеч от традициите на новото кино в Централна и Източна Европа – главната героиня е красива, живее в хубав апартамент, кара почти нова кола и дори София е красива. От фестивална гледна точка това е грешка… за щастие на зрителите. Все пак лентата спечели първата си голяма награда – операторът Мартин Димитров донесе на екипа голямата награда “Златно око” от кинофестивала Тбилиси. “Писма от Антарктида” е на екран от петък – 11 октомври. Разпространява се в 58 екрана в над 30 града в цялата страна. Освен Ирмена Чичикова и малкия Симеон Ангелов, които са безскрупулно добри в ролята на майка и син, другите звезди във филма са Диана Димитрова (“Откраднат живот”), Диана Любенова, Мая Бабурска и Иван Стаменов. Продуценти на филма са Станислав Дончев и Теодора Стоилова от Dynamic Arts, които също стоят зад успеха на “Дъвка за балончета”. Копродуценти са Trafaret Films и Zoom Art. “Писма от Антарктида” е създаден с подкрепата на Национален филмов център.   Екипът на „Дъвка за Балончета” забърква магията на лентата Магията на “Писма от Антарктида” е магия, забъркана от трима от най-добрите и успешни сценаристи в България – Теодора Маркова, Невена Кертова и Георги Иванов. Те са създатели на едни от най-успешните проекти в българския телевизионен свят – “Стъклен дом”, “Революция Z”, “Под прикритие”, “Фамилията”, “Господин Х и морето”. Преди да поемат антарктическия полъх на човешките взаимоотношения, тримата, в съучастието и на Тео Чепилов, през 2017-а спечелиха “Златна роза” за най-добър сценарий за “Дъвка за балончета”. Създаването на “Писма от Антарктида” става като по рецепта на шеф за две звезди “Мишлен”. Режисьорът Станислав Дончев им разказва каква история иска да заснеме и тримата магьосници започват от идеята. Постепенно изграждат целия свят. Проектът е развит в най-престижната програма за драматургия в Централна и Източна Европа – ScriptEast. В него се избират не повече от 10 сценария от нашия свят и се работи много усърдно. Финалът на програмата е в Кан, по време на фестивала.   Ето едно истинско писмо от Антарктида Каква беше кореспонденцията между Ледения континент и София през 1987-88 година Пламен Енчев Преди 32 години – ноември 1987-май 1988 година, се проведе първата българска антарктическа експедиция. Тя тръгна по два лъча – единият чрез Борислав Каменов и Христо Пимпирев, които участваха в състава на Британската антарктическа служба на базата “Ротера” живяха на палатка сред ледовете и извършиха полярни изследвания заедно с английските колеги. Другата група в състав: Златил Вергилов, Николай Михневски, Асен Чакъров и Стефан Калоянов пътуваха със съветски ледоразбивач. През онези години връзката с нашите полярници беше много трудна. Авторът на тези редове обаче още пази автентични писма на Борислав Каменов и Христо Пимпирев, които те изпращаха по пощата до София. Може да ви се струва невероятно, но писмата тогава пристигаха от Антарктида чрез пощенската служба на Нейно величество до България (над 14 000 км) за около седмица (виж факсимилетата). Предлагаме на читателите едно от тези писма: Българска народна музика на английската станция „Ротера” Тогава се слага началото на първата българска полярна експедиция 18.12.1987 г. Монотонното трудово ежедневие на английската станция “Ротера” на остров Аделаида снощи беше нарушено от необичайните ритми на тракийски народни хора. Рисуваните филми на Д. Донев и приключенията на тримата глупаци събраха целия персонал на станцията и предизвикаха оживен интерес към България. Донесените от нас книги за забележителностите на България и за нейните курорти, диплянките с диапозитиви от Витоша, Родопите, от картини на български художници и от колекции на български икони бяха център на вечерта. Български шевици и произведения на народното изкуство, българска гроздова ракия, български репродукции – всичко това създаде неповторима атмосфера в декора на ослепителната белота на отсрещните страховити ледници и на снежния пейзаж на отсрещните, извисяващи се до 3000 м планински вериги. За персонала на станцията това беше отлична възможност да научат по нещо за България, чиито представители ще работят този сезон съвместно с англичаните. След много дълго морско пътуване, предизвикано от тежката ледова обстановка тази година и след посещението на английската антарктическа станция “Сигни”, от 5. 12. до 8. 12 87 г. прекарахме на временната лятна база-летище на англичаните на остров Винки-Дамой. Корабът “Джон Бискоу” ни остави да чакаме подходящо време за полети, за да бъдем превозени до Ротера. Базата Дамой се намира на 64, 48 S-ширина и 63, 30 W-дължина и е една малка дървена постройка, полузатрупана от дебел сняг. Може да приюти около 15 души. Използва се само в началото на полевия сезон (октомври до декември), когато снежната писта е използваема. Пистата е отъпкан от моторни шейни склон. Маркирана е с флагове и празни варели и е дълга около 1200 м. Облачното и мъгливо време налага често принудителен престой на пътуващите за “Ротера” и нашата група завари в базата полярници, които чакаха четвърта седмица. Колония от около 2500 пингвина “Дженту” гнезди по скалите около бреговата линия на острова и ни предизвиква да ги “обстрелваме” продължително с фотоапаратите си. Често тюлени излизат на брега. Пейзажът е съчетание от високопланински, стръмно изрязан релеф и многобройни заливи и малки острови. Гледката е една от най-красивите, която може да си представи човек. Веднага от морското ниво се извишават върхове високи до 3500 м и ледници се спускат до самия бряг. По-големи и по-малки айсберги плуват в залива. Имахме късмет, че времето се проясни и през нощта на 8 срещу 9. 12. 87 г. под лъчите на незалязващото слънце кацнахме на пистата на базата “Ротера”. Малкият самолет, който побира само 4-5 пътника и багажа им, летя на малка височина – около 1000 м и видимостта беше превъзходна. Гледката е разтърсваща – страхотни зъбери прорязват заледените води. Планините са внушителни – необикновено високи, стръмни склонове и необичайно бързо издигащи се. Множество големи и малки острови и застинали айсберги с причудливи форми са сковани в едно блестящо бяло ледено огледало. “Ротера” е най-голямата английска полярна станция и след миналогодишната й реконструкция може да побере 70 човека. Освен жилищните помещения има много складове, дърводелски и механични работилници, лаборатории, създаващи условия за целогодишна работа. Зимуващият персонал е около 15 човека. Веднага след пристигането ни започнаха много интензивни занимания по подготовката ни за предстоящата полева работа. На първо място преминахме курс по специално насочена висша алпийска катераческа техника. Тя включи тренировки за движение по ледникови стени и за измъкване от критични ситуации, които са чести за тези условия на работа, както и за провеждане на спасителни операции. Като завършек на обучението ни организираха специално за нас тридневен преход до съседния остров “Хорсшу” (Horseshoe), отстоящ на 60 км от базата. На острова е запазена стара английска постройка, използвана преди около 30 години за подслон при научни изследвания. Имахме възможност да проведем няколко геоложки маршрути, които разкриха много интересни скални комплекси, все още недостатъчно добре изучени. Взехме представителна колекция образци от т. н. “Андийска интрузивна свита” за изследване в България. Получихме реална представа за начина на геоложка работа в суровите условия на Антарктика. В дневника на хижата записахме и първите български имена. На връщане посетихме два много рядко посещавани острови – Лаготелерие и Пуркуа Па. Интересни не само с геоложкия си строеж, но и с девствената си природа. Хиляди пингвини “Адейли” са населили скалите по крайбрежието. От следващата година първият остров, като място от специален научен интерес, ще бъде забранен за посещения. Времето продължава да е необичайно лошо за полети в началото на южното лято. Заедно с още 4-5 полеви групи очакваме всеки момент при първа пролука в облаците и мъглите, да отлетим за остров Александър. Чувстваме се здрави и отлично подготвени за предстоящата ни тежка тримесечна полева работа сред скалите и ледниците на острова. Борислав Каменов  Христо Пимпирев", "date": "2019.10.12", "title": " „Писма от Антарктида” – стопява ледове\t"}
{"url": "https://trud.bg/%d1%81%d1%8a%d1%81%d0%b5%d0%b4%d0%b8-%d0%bd%d0%b0-%d0%b1%d0%b0%d1%80%d0%b8%d0%ba%d0%b0%d0%b4%d0%b8%d1%80%d0%b0%d0%bb%d0%b8%d1%8f-%d1%81%d0%b5-%d0%b2-%d1%81%d1%82%d1%80%d0%b5%d0%bb%d0%b1%d0%b8%d1%89/", "text": "„Не знам защо ни е нарязал гумите. Нито аз го познавам, нито той мен. Очевидно няма нищо против мен лично“, каза съседът на   мъж Иван Иванов, предава  „Дойде и заплаши всички съседи и напсува ни пред полицаите“, разказа Иванов. Тази сутрин в квартал „Стрелбище“ е спокойно, но съседите на мъжа казват, че това не е първият път, когато са имали проблеми с него. „Този човек ни тероризира от години с начина си на живот. Пуска музика от колони на отворени прозорци до късно през нощта. Ние не можем да спим. Той е изключително агресивен“, заяви Лора Григорова. Съседите заявиха, че се страхуват от него. В миналото този мъж е трошал прозорците на входа, а е имало и бомба, заложена под неговите прозорци. Засега мъжът е задържан е за 24 часа. Засега не са ясни мотивите му за нарязването на гумите на колите на съседите му. Мъж се барикадира в жилището си в столичния кв. „Стрелбище“ на ул. „Траянови врата“ в петък вечер. Преди това той наряза гумите на автомобилите на съседите си в квартала, заради което е извикана полиция. Мъжът бе изведен малко преди 23 ч. след 2 часа преговори с полицията в петък вечерта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Съседи на барикадиралия се в „Стрелбище“: Дойде и заплаши всички, напсува ни пред полицаите"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b5%d0%bd-%d1%82%d1%83%d1%80%d0%bd%d0%b8%d1%80-%d0%bf%d0%be-%d1%85%d1%83%d0%b4%d0%be%d0%b6%d0%b5%d1%81%d1%82%d0%b2%d0%b5%d0%bd%d0%b0-%d0%b3%d0%b8%d0%bc%d0%bd/", "text": "За трета поредна година Благоевград и клуб по художествена гимнастика „Пирин“ е домакин на държавен турнир по художествена гимнастика за Купите на община Благоевград „Купа Пирин“ и международен турнир “Приятели“. Той стартира днес и ще продължи и утре в зала „Скаптопара“. Състезанието се провежда съвместно с Община Благоевград и Българска федерация Художествена гимнастика. И тази година гостите на събитието ще станат свидетели на много грация, красота и естетика в Благоевград. Сред отборите, които мерят сили са отборите на „Левски“, „Левски-Триадица“, „Левски Илиана“, „София спорт“, ЦСКА, „Славия“, клубове от Стара Загора, Велико Търново, Пловдив, Кюстендил, Гълъбово, Дупница, Перник и гости от Македония и Русия.  Над 400 грации се състезават в 5 възрастови групи в „А“,“Б“ и „С“ категории. Турнирът се явява последна проверка на отборите, участващи в последните за сезона Държавни първенства за ансамбли, категория Елит и „Б“ категория индивидуално, за които се готвят и гимнастичките на КХГ “Пирин“. На събитието ще присъстват Илияна Раева – председател на БФХГ, както и знаменитата треньорка Нешка Робева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Държавен турнир по художествена гимнастика се провежда в Благоевград"}
{"url": "https://trud.bg/%d0%bc%d0%b0%d0%ba%d1%81%d0%b8%d0%bc%d0%b0%d0%bb%d0%bd%d0%b0-%d1%81%d1%82%d0%b5%d0%bf%d0%b5%d0%bd-%d0%bd%d0%b0-%d0%be%d0%bf%d0%b0%d1%81%d0%bd%d0%be%d1%81%d1%82-%d0%be%d0%b1%d1%8f%d0%b2%d0%b8%d1%85/", "text": "Няма информация за пострадали български граждани в Япония във връзка с тайфуна „Хагибис“, предшестван от проливни дъждове и бурни ветрове. Това съобщиха от пресслужбата на Министерство на външните работи. „Хагибис“ се очаква да достигне Токио към 21 часа местно време в събота. По информация на българското посолство в Япония за Токио и още 6 префектури в централната и източна част на страната – Сайтама, Гунма, Шидзуока, Канагава, Яманаши и Нагано, е обявена максимална степен на опасност. На места е прекъснато електрозахранването, издадена е препоръка за евакуация, която ще засегне милиони хора. Полетите от двете основни летища, обслужващи района на Токио – „Ханеда“ и „Нарита“, са отменени. Някои от линиите на метрото в японската столица са затворени, множество влакови линии също са спрени. Българското посолство в Токио следи ситуацията и съветва българските граждани, пътуващи или пребиваващи в Япония, да спазват препоръките и указанията на местните власти и да следят редовно уебстраницата на Японската метеорологична агенция https://www.jma.go.jp/en/warn/ При необходимост от съдействие, българските граждани могат да се свържат с посолството на България в Токио на тел.: +81 3 3465 1021 и в извънработно време на тел.: + 81 80 7966 5608. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Максимална степен на опасност обявиха в Токио и още 6 префектури заради тайфуна „Хагибис“\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%b5-%d0%b5%d0%b4%d0%b8%d0%bd/", "text": "Премиерът Бойко Бойко Борисов посети Стара Загора. „Хемус“ и Северна България са ни приоритет, заяви министър-председателят. Показваме каквото сме направили досега – санирани блокове, фонтаните, площадите, паркът. Стара Загора е един много хубав град за живеене, стадионът ви също е добър, отбеляза Борисов. От Сливен дойдох по стария път и си представих – ако „Тракия“ я нямаше, целият този трафик щеше да минава през града, само се замислете. А това е било преди 3-4 години, коментира премиерът. По време на обиколката премиерът посети парк „Артилерийски“, който благодарение на отпуснатите от правителството 3 млн. лв. бе разширен и със своята площ от 130 дка се превърна в най-големия новоизграден парк в България. „Ако предишни правителства бяха построили поне малко колкото нас, сега щяхме да живеем в съвсем различни условия“, коментира Борисов.", "date": "2019.10.12", "title": " Премиерът Борисов: Стара Загора е един много хубав град за живеене"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d0%b1%d1%8a%d0%b4%d0%b5-%d0%bd%d0%b0-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5-%d0%b2-%d0%b9%d0%be/", "text": "Министър-председателят Бойко Борисов ще бъде на посещение в Хашемитско кралство Йордания на 13 октомври по покана на крал Абдулла II бин ал-Хусейн. Това съобщиха от правителствената информационна служба. Целта на визитата на премиера Бойко Борисов в Аман е затвърждаването на традиционно приятелските отношения между България и Йордания, продължаването на позитивния политически диалог, както и укрепването на сътрудничеството в областта на културата и опазването на културното наследство, туризма, търговията и икономиката. В столицата на Кралство Йордания българският министър-председател Бойко Борисов ще проведе срещи с крал Абдулла II бин ал-Хусейн и с премиера Омар Раззаз, на които освен двустранни теми от взаимен интерес, ще бъдат обсъдени и актуални регионални и международни въпроси. В ръководената от българския министър-председател делегация в Аман ще бъдат министърът на културата Боил Банов, министърът на транспорта, информационните технологии и съобщенията Росен Желязков и министърът на туризма Николина Ангелкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Бойко Борисов ще бъде на посещение в Йордания"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%8f%d1%82-%d0%b0%d0%ba%d1%82%d1%8c%d0%be%d1%80-%d1%80%d0%be%d0%b1%d1%8a%d1%80%d1%82-%d1%84/", "text": "На 78-годишна възраст почина американският актьор Робърт Фостър, познат с ролите си във филми на Куентин Тарантино и Дейвид Линч. Фостър е починал късно снощи след боледуване от рак. В края на 90-те актьорът беше номиниран за „Оскар“ за ролята си в „Джаки Браун“ на Тарантино, в който си партнира с Пам Гриър, Самюел Джексън и Робърт Де Ниро. Известен е и с участието си в емблематични сериали като „Туин Пийкс“ и „Breaking Bad“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Почина американският актьор Робърт Фостър"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d1%81%d0%b0%d1%80%d0%b0-%d0%b4%d0%b0%d0%bd%d0%b8%d1%83%d1%81-%d0%bf%d1%8a%d1%80%d0%b2%d0%b0%d1%82%d0%b0-%d0%b6%d0%b5%d0%bd%d0%b0-%d0%b8%d0%b7%d0%b1%d1%80%d0%b0/", "text": "На 57-годишна възраст почина Сара Даниус, първата жена, избрана за постоянен секретар на Шведската академия, присъждаща Нобеловата награда за литература, предадe АП. Според шведските медии тя е страдала от рак на гърдата. Сара Даниус беше уважаван литературен критик, професор и писател. Тя бе постоянен секретар на академията в периода 2015-2018 година. Миналата година Даниус публикува книга за американския изпълнител и автор на песни Боб Дилън. Самата тя изигра решаваща роля за удостояването на музиканта с Нобеловата награда за литература през 2016-а. През месец февруари тази година Сара Даниус напусна Шведската академия, основана през 1786 година, след като институцията беше замесена в секс скандал и злоупотреби, разкрити през 2017 година. Името й не беше замесено по никакъв начин в разследванията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Почина Сара Даниус – първата жена, избрана за постоянен секретар на Шведската академия"}
{"url": "https://trud.bg/%d0%bd%d0%be%d0%b2-%d1%85%d0%be%d1%80%d1%8a%d1%80-%d0%bf%d0%be-%d1%81%d1%82%d0%b8%d0%b2%d1%8a%d0%bd-%d0%ba%d0%b8%d0%bd%d0%b3/", "text": "Проектът е на “Нетфликс” “Нетфликс” разпространиха дългоочаквания първи трейлър на “In The Tall Grass” – предстоящата филмова адаптация на страховитата едноименна новела на Стивън Кинг и Джо Хил, съобщава operationkino.net. Проектът по екранизирането бе обявен още през 2015 година, но снимките започнаха в края на 2018 г., чак когато Netflix се включиха като продуцент. В “In The Tall Grass” Кал и Беки, които са брат и сестра, пътуват през Канзас, когато чуват вик за помощ на малко дете, идващ от високата трева край пътя. Те се отзовават, но скоро двамата се оказват в капан, дезориентирани и разделени от зловеща сила. Отрязани от света и неспособни да излязат от затягащата се хватка на тревното поле, те откриват, че единственото нещо по-лошо от това да се загубиш, е да те открият…. Режисьор и сценарист на “In The Tall Grass” е Винченцо Натали (“Cube”, “Cypher”, “Splice”), по едноименната новела на Стивън Кинг и Джо Хил. В ролите са Патрик Уилсън, Лейша Де Оливейра, Харисън Гилбъртсън, Ейвъри Уайтед, Уил Бул джуниър и Рейчъл Уилсън.", "date": "2019.10.12", "title": " Нов хорър по Стивън Кинг\t"}
{"url": "https://trud.bg/%d1%82%d0%b0%d0%b9%d1%84%d1%83%d0%bd%d1%8a%d1%82-%d1%85%d0%b0%d0%b3%d0%b8%d0%b1%d0%b8%d1%81-%d0%b2-%d1%8f%d0%bf%d0%be%d0%bd%d0%b8%d1%8f-%d0%b2%d0%b7%d0%b5-%d0%b6%d0%b5%d1%80%d1%82%d0%b2%d0%b0/", "text": "Мощният тайфун „Хагибис“ взе първата си жертва в Япония. Петима души са пострадали, предаде БГНЕС. Oчаква се тази вечер „Хагибис” да достигне централната част на тихоокеанското крайбрежие на главния японски остров Хоншу и да мине през зоната на така нареченото Голямо Токио. Там живеят 35 милиона души. Прогнозите са за рекордни валежи и силни ветрове. В най-застрашените райони вече е разположена техника за реакция в кризисни ситуации- за изпомпване на вода, за осигуряване на аварийно осветление, автономни генератори. В готовност да се намеси е и армията. Повече от хиляда полета, планирани за днес, вече бяха отменени в очакване на стихията. През следващите часове вероятно ще бъде преустановено и движението на влаковете в района на Токио, включително високо скоростните. Японският премиер Шиндзо Абе разпореди да бъдат взети всички възможни мерки за сигурност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Тайфунът „Хагибис“ в Япония взе жертва"}
{"url": "https://trud.bg/%d0%b8%d0%bc%d1%80%d0%b0%d0%bd-%d1%85%d0%b0%d0%bd-%d0%ba%d1%8a%d0%bc-%d0%b5%d1%80%d0%b4%d0%be%d0%b3%d0%b0%d0%bd-%d0%bf%d0%b0%d0%ba%d0%b8%d1%81%d1%82%d0%b0%d0%bd-%d0%bd%d0%b0%d0%bf%d1%8a%d0%bb%d0%bd/", "text": "Пакистан предложи подкрепа на Турция в настъплението срещу кюрдските сили в Сирия, предаде БГНЕС. Турция в сряда започна офанзива в Северна Сирия, насочена срещу ръководените от кюрдските Сирийски демократични сили, ключов съюзник на САЩ в петгодишната битка за разбиване на групировката ИДИЛ. Силите дадоха 11 000 жертви в кампанията, водена от САЩ. Това е третата подобна операция в Турция от началото на войната в Сирия и е посрещната с международно осъждане. „Премиерът Имран Хан обаче се обади на Ердоган в петък, за да му „предаде подкрепата и солидарността на Пакистан“, се казва от кабинета му. Той му каза, че Пакистан напълно разбира опасенията на Турция, свързани с тероризма“, се казва в съобщението от кабинета на Хан. „Молим се усилията на Турция за засилена сигурност, регионална стабилност и мирно разрешаване на сирийската ситуация да бъдат напълно успешни“, каза пакистанският премиер. Междувременно от кабинета му съобщиха, че Ердоган ще посети Пакистан по-късно този месец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Имран Хан към Ердоган: Пакистан напълно разбира опасенията на Турция, свързани с тероризма"}
{"url": "https://trud.bg/%d0%bf%d1%83%d1%82%d0%b8%d0%bd-%d1%80%d0%b0%d0%b7%d1%88%d0%b8%d1%80%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bd%d0%b0%d1%82%d0%be-%d0%ba%d1%8a%d0%bc-%d0%b3%d1%80%d0%b0%d0%bd%d0%b8/", "text": "Фактът, че инфраструктурата на НАТО се приближава към руските граници , не ни причинява никаква радост, заяви руският президент Владимир Путин в интервю за RT Arabic, Sky News и Al Arabiya. “Винаги сме го чувствали, винаги сме говорели за това. И ни отговаряха през цялото време:” Не се страхувайте, не е срещу вас и няма от какво да се притеснявате, защото НАТО се трансформира, това изобщо не е военна организация, неагресивна е и така нататък”, каза руският президент. Путин припомни обаче, че никой не е променил статута на НАТО, осигуряващ военна подкрепа за членовете на алианса. “Това е военен блок. И разбира се, когато инфраструктурата на военния блок се приближи до нашите граници, това не ни носи радост”, заключи държавният глава. В Русия ще бъдат създадени ударни ракетни комплекси, способни да преодолеят всяка система за противоракетна отбрана, заяви Путин. „Ще го направим, това вече е очевидно, защото системите за противоракетна отбрана работят срещу балистични ракети, летящи по балистична траектория, а ние, освен че многократно ги подобряваме, създадохме и други оръжия, които никой друг няма в света“, – каза руският президент. Русия е единствената държава в света, която официално обяви, че разполага с хиперзвуково оръжие. През февруари Путин обяви за серийното производство на стратегическия ракетен комплекс „Авангард“ и за успешното тестване на хиперзвуковата противокорабна ракета “Циркон”. По-специално, създадената хиперзвукова морска ракета „Циркон“ ще има скорост от 9 пъти скоростта на звука, т.е. около 10 000 км/ч и олсег над хиляда километра, а надводните и подводни кораби, както перспективни, така и в строеж, ще бъдат въоръжени с нея. Според президента използването на ракетата се предвижда да бъде прилагано от серийни подводници и надводни кораби и подводници, включително тези, произведени и построени за високоточните ракети “Калибър”. За кризата около Иран Путин каза, че Москва ще положи всички усилия за разрешаване на напрежението около Иран, имайки предвид, че има добри отношения както с Техеран, така и с арабския свят. “Що се отнася до Русия, ние ще положим всички усилия да създадем необходимите условия за положителна динамика. Вярвам, че Русия има добри отношения с Иран, а също и добри отношения с нашите арабски приятели.” Путин също призова за диалог с Иран и зачитане на неговите национални интереси. “Такава голяма сила като Иран, която съществува от хиляди години, не може да няма свои собствени интереси, които трябва да бъдат уважавани, трябва да се води диалог, без диалог не може да се реши нито един проблем. Предполагам, че … само тези държави могат решават проблемите между тях “, добави руският президент. Атаките срещу танкери и петролна инфраструктура няма да повлияят на сътрудничеството на Русия по ОПЕК +, заяви още руският президент Владимир Путин. “Ако някой мисли, че подобни действия, като завземане на танкери, атаки срещу петролната инфраструктура,че това по някакъв начин ще се отрази на сътрудничеството на Русия и нашите арабски приятели в Саудитска Арабия, Обединените арабски емирства, или ще разрушат нашето взаимодействие в посока на ОПЕК плюс, дълбоко греши “, каза Путин. „Москва е готова да изведе войските си от Сирия, ако бъдещите власти в Дамаск вземат такова решение, заяви президентът на Русия Владимир Путин по време на интервюто. „Тези, които се намират незаконно на територията на друга държава, в този случай на територията на Сирия, трябва да напуснат този регион и това се отнася за всички държави“, каза руският президент. „Ако бъдещото легитимно ръководство на Сирия каже, че повече няма нужда от присъствието на руски въоръжени сили в тази страна, това ще се отнася и за Русия“, подчерта Путин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Путин: Разширяването на НАТО към границите на Русия не ни радва"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d1%83%d0%b1%d0%b8%d1%82%d0%b8-%d0%bf%d1%80%d0%b8-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d0%ba%d0%bb%d1%83%d0%b1-%d0%b2-%d0%bd%d1%8e-%d0%b9/", "text": "Четирима души бяха убити, а няколко са ранени при стрелба в Ню Йорк днес рано сутринта – около 7 часа, съобщиха Франс прес и Асошиейтед прес, като се позовават на местни медии и полицейски говорител. Стрелбата избухнала в най-гъсто населения район на града – Бруклин, близо до частен клуб. Когато полицаи пристигнали на място, открили застреляни четирима мъже. Според телевизия Си Би Ес Ню Йорк петима души са били тежко ранени. По-рано говорител на нюйоркската полиция съобщи за трима пострадали – жена и двама мъже. Засега не е ясно какво се е случило и каква е била причината. От полицията обаче уточниха, че засега няма задържани. Сигналът за стрелбата е подаден към 7 ч. в събота сутрин местно време. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Четирима убити при стрелба в клуб в Ню Йорк (ВИДЕО)"}
{"url": "https://trud.bg/%d0%b3%d1%80%d1%8a%d1%86%d0%ba%d0%b0%d1%82%d0%b0-%d1%86%d1%8a%d1%80%d0%ba%d0%b2%d0%b0-%d0%bf%d1%80%d0%b8%d0%b7%d0%bd%d0%b0-%d0%b0%d0%b2%d1%82%d0%be%d0%ba%d0%b5%d1%84%d0%b0%d0%bb%d0%bd%d0%be%d1%81/", "text": "Светият синод на Гръцката православна църква /ГПЦ/ днес официално призна автокефалността на Украинската православна църква /УПЦ/, предаде БГНЕС. Решението бе взето след искането на Вселенската патриаршия. В гласуването в Синода са участвали 80 архиереи. Решението бе оповестено от архиепископa на Атина и цяла Гърция Йероним. След решението на синода, който се състои от 80 епископи на Гърция, архиепископът на Гърция Йероним оттук нататък ще споменава своя украински колега Епифаний по време на религиозни служби заедно с други регионални православни водачи и той ще бъде считан за член на семейството на Православната църква. Този ход дойде, след като Йероним реши да разшири сесията на Светия Синод, която започна във вторник, за да могат епископите да обсъдят искането на патриарха за предоставяне на автономия на Православната църква в Украйна. Именно Йероним постави на обсъждане въпроса по време на съботното заседание на синода – рядко събитие, което сочи намерението на архиепископа да подчертае поддръжката на гръцката църква за молбата на патриарха. На 6 януари тази година Вселенският патриарх Вартоломей подписа в Истанбул декрета за автокефалия на Украинската православна църква. Преди това патриархът приветства успешното провеждане на обединителния събор в Украйна. Патриарх Вартоломей покани митрополит Епифаний за да му връчи Томос за автокефалност. По този начин Вселенският патриарх, духовният лидер на всички православни християни по света, сложи край на повече от 300 години московско владичество. Украинската православна църква е под върховенството на Руската православна църква от далечната 1686 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Гръцката църква призна автокефалността на Украинската православна църква"}
{"url": "https://trud.bg/%d0%b0%d0%bd%d1%81%d0%b0%d0%bc%d0%b1%d1%8a%d0%bb-%d0%bf%d0%b8%d1%80%d0%b8%d0%bd-%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0-65-%d0%b3%d0%be%d0%b4%d0%b8%d0%bd%d0%b8-%d0%be/", "text": "С юбилеен концерт ще бъдат отбелязани 65 години от основаването на Ансамбъл „Пирин“. Той е под надслов „Песен в гърло се не спира“ и ще бъде представен в Зала 1 на НДК на 14.10.2019 г. от 19.00 часа. В програмата са включени едни от най-емблематичните музикално-танцови платна от различни фолклорни области на България. Творците са подготвили и съвсем нова продукция. Ансамбъл “Пирин” е един от най-известните български фолклорни ансамбли, посланици на българското народно изкуство по света. Създаден е през 1954 г. През последните години участията на Ансамбъл Пирин стават все по-многобройни. През месец април 2019 г. творците спечелиха първо място и на Световния фолклорен фестивал „Майорка“, а през месец юни взеха участие в 24-тото издание на Международния фестивал за изкуства в град Будапеща, Унгария, откъдето се завърнаха с плакет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Ансамбъл „Пирин“ отбелязва 65 години от създаването си"}
{"url": "https://trud.bg/%d0%b7%d0%bb%d0%b0%d1%82%d0%ba%d0%b0-%d1%84%d0%b5%d1%80%d0%b4%d0%b8%d0%bd%d0%b0%d0%bd%d0%b4%d0%be%d0%b2%d0%b0-%d0%be%d1%82-%d1%81%d0%be%d1%84%d0%b8%d1%8f-%d0%bf%d0%bb%d0%be%d0%b4%d0%be%d0%bb%d0%b5/", "text": "Специално за „Труд” д-р Людмила Емилова представя своята поредица на дълголетието. Тя е лекар с три специалности – вътрешни болести, кардиология и ревматология и здравен мениджмънт. След като изпитва системата за лечение с плодове, чай и мед върху себе си и успява да се спаси от много тежки болести, решава, че ще се довери на природосъобразната медицина. Насърчава я създателката на метода Лидия Ковачева. През 1993 г. д-р Емилова открива медицинския си център за безлекарствено лечение, през който са преминали над 46 000 пациенти от цял свят. Мнозина са се спасили от шаблонно дефинираните от официалната медицина като нелечими заболявания и като бонус са стопили килограми, при това с траен ефект. През 1997 г. д-р Емилова става единственият български член на Лекарската асоциация към Обществото за натурална хигиена на САЩ. Златка потърсила медицинския център на д-р Емилова през 2005 г., след отчайващо ходене по мъките. Година преди това при инцидент на ски счупила дясната коленна става, получило се и мускулно усукване. Поставили й два винта и стояла в гипс. Но изпитанията не свършили, защото се оказало, че костите са зараснали неправилно. Страданията били толкова силни, че на моменти усещала тялото си деформирано и изкривено. Измъчвали я болки и в гърба, не можела да спи, главоболието било постоянно. Лекарите препоръчали повторна операция, но се оказало, че заради заболяване от остеопороза при Златка не може да се предприеме нищо. Казали й, че няма друг вариант, освен да живее с изкривения крак и като дочака навършване на 55 години, ще й сменят ставата. Остеопорозата била доказана с многократни изследвания през 2004 г. и жената приемала различни лекарства, но без ефект. Спомня си, че вълната на отчаяние я обгърнала отвсякъде и освен физически, се предала и психически. Момченцето й нямало още 2 годинки и тя не искала да приеме, че животът й ще бъде затворен в страдания и безпомощност в грижите по детето. За ефекта от първите си 20 дни на плодове, чай и мед при д-р Емилова жената казва, че е бил неочакван, насърчаващ и окриляващ духа. „Просветна ми”, споделя Златка и уточнява – болките започнали да отстъпват заедно с черните мисли. Програмата понесла без оплаквания, после се захранила за 10 дни и вече била сигурна, че това е нейният път към невъзможното, според официалната медицина, здраве. Новото начало преобърнало много неща в живота на Златка. За да се справи с остеопорозата, започнала да приема смлян сусам по съвет от лекциите на д-р Емилова и да ограничава млечните продукти. Изследванията показвали, че нивото на костната плътност се запазва и стабилизираното състояние позволило да се направи повторната операция на крака. Златка открила лекар, на когото да се довери и през 2007 г. преминала през успешна операция. Споделя, че го дължи най вече на животворното плодолечение, промененото мислене и възродената надежда. За начина си на хранене, преди да срещне д-р Емилова, Златка казва, че бил „всеяден”. Приемала тестени храни, месо, сирене. Променила всичко в семейното меню, имала разбирането и подкрепата на съпруга си. Двамата живеят в Дубай и имат три деца. Не се сбъднала още една от прогнозите на стандартната медицина – че заради медикаментите срещу остеопорозата Златка може да има проблеми със забременяването. Най-голямото момче сега е на 16 години, по-малкото – на 8, момиченцето Катрин е на 10. През отминалия август то беше заедно с майка си в медицинския център в Боровец. Детето попивало всяка дума на лекарката и дори останало 5 дни на плодове, чай и мед, като се чувствало отлично. От сутрешните лекции на д-р Емилова и от филмите, показвани на пациентите, Златка взема вдъхновение да не се поддава на изкушения в храненето. Споделя, че е изключително стриктна за менюто на децата си. Ползва рецептите от кулинарното училище на Веселин Станков, също и препоръките на Джоуел Фърмън. Семейството консумира много плодове, салати, див ориз, нахут, гъби, сосове от ядки. Любимото авокадо прибавя на почти на всяко блюдо и твърди, че няма нещо, с което то да не може да се комбинира. От животинските храни предпочитат дивия лаврак, не повече от веднъж седмично. Заради тримата наследници Златка е добила нова квалификация в английско учебно заведение в Дубай и работи като детска учителка. Така има повече време за семейните ангажименти. Убедена е, че всяка минута заедно с децата е най-доброто вложение за бъдещето им – да растат здрави и в хармонична среда. Цялото семейство прави по 20 дни на плодове, чай и мед поне веднъж годишно. Майката гладува по няколко дни месечно самостоятелно. Чувства се много добре и програмата й помогнала да се справи с още изпитания. След третото раждане качила няколко излишни килограма, а заради запрашения въздух в Дубай развила астма. Предписали й два вида инхалатори, но положението не се подобрявало. След няколко сериозни пристъпа на затруднено дишане, решила да приложи популярния съвет на д-р Емилова. Спряла всички млечни продукти и астмата изчезнала заедно със „задължителните” инхалатори. За пореден път Златка се убедила, че програмата работи безотказно и помага, дори при много тежки случаи. Поредните 10 дни в медицинския център провела през отминалия август. Следващите 10 прави сама в дома си заедно със захранване по индивидуална схема. Свалила е 4,5 кг, повече от които мазнини. Казва, че е заредила батериите чак до следващото лято, когато отново ще се радва на уникалната атмосфера, създадена от лекарката и нейния екип. Златка съчетава здравословното хранене със спортни занимания, точно по съветите на д-р Емилова. Всеки петък изминава с колело по 20 км. Редовно играе йога Бикрам. В медицинския център ходи на всички организирани походи и с удоволствие играе народни хора. Научила ги е в Дубай, където участва в група за фолклорни танци „Здравец”. И твърди, че са полезни за добро настроение, зареждане и срещу носталгия.", "date": "2019.10.12", "title": " Златка Фердинандова от София: Плодолечението спасява и от най-упоритите болки\t"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d1%81%d0%bf%d1%80%d1%8f-%d0%b8%d0%b7%d0%bd%d0%be%d1%81%d0%b0-%d0%bd%d0%b0-%d0%be%d1%80%d1%8a%d0%b6%d0%b8%d0%b5-%d0%b7%d0%b0-%d1%82%d1%83%d1%80%d1%86/", "text": "Германия се присъединява към решението на Холандия от петък да спре оръжейния износ за Анкара. Външният министър Хайко Маас каза пред „Билд дам Зонтаг“: “На фона на турската военна офанзива в Североизточна Сирия федералното правителство няма да издаде нови разрешителни за всички въоръжения, които биха могли да бъдат използвани от Турция в Сирия“, предаде БГНЕС. Според Маас от 2016 г. федералното правителство прилага много ограничителна линия за износ на оръжие за Анкара, особено след турската военна офанзива в северния сирийски регион Африн. Досега спиране на оръжейния износ не е било налагано. Доставките за Турция през 2018 г. възлизат на 242,8 милиона евро, почти една трета от целия износ на германско оръжие (770,8 милиона евро). През първите четири месеца на тази година Анкара получи бойни оръжия за 184,1 милиона евро от Германия. Както и през предходната година, страната партньор от НАТО се нарежда като №1 в класацията на най-важните страни получатели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Германия спря износа на оръжие за Турция"}
{"url": "https://trud.bg/%d0%b4%d0%b5%d0%bc%d0%b8-%d1%80%d0%be%d1%83%d0%b7-%d0%bd%d0%b5-%d0%be%d1%81%d1%82%d0%b0%d0%b2%d1%8f-%d0%bd%d0%b8%d1%89%d0%be-%d0%bd%d0%b0-%d0%b2%d1%8a%d0%be%d0%b1%d1%80%d0%b0%d0%b6%d0%b5%d0%bd%d0%b8/", "text": "Тя е само на 24, но пищните й форми я правят изключително популярна в социалните мрежи. Деми Роуз няма задръжки и много често публикува твърде разголени и провокативни снимки. Изключение не правят и последните й кадри, на които тя е „облечена“ в мрежеста и напълно прозрачна рокля. Британската красавица се е излегнала край басейна, демонстрирайки извивките си. Само за един ден снимките й донесоха близо половин милион лайкове и стотици комплименти.", "date": "2019.10.12", "title": " Деми Роуз не оставя нищо на въображението (СНИМКИ)"}
{"url": "https://trud.bg/%d0%b1%d0%b0%d0%bd-%d0%bf%d0%be%d1%81%d1%80%d0%b5%d1%89%d0%b0-%d1%83%d1%87%d0%b5%d0%bd%d0%b8-%d0%be%d1%82-%d1%86%d1%8f%d0%bb-%d1%81%d0%b2%d1%8f%d1%82-%d0%b7%d0%b0-%d0%bf%d1%80%d0%b0%d0%b7%d0%bd%d0%b8/", "text": "Българската академия на науките отбелязва 150 години от основаването си на 12 октомври. Председатели на академии и международни научни организации от цял свят посрещна Българската академия на науките по случай нейната 150-годишнина. Международната среща е част от честванията на юбилея на най-голямата научна институция в България. Много от институтите на БАН са създадени, за да подпомогнат развитието на страната ни, каза председателят на БАН акад. Юлиан Ревалски. Учените от Академията са направили първите стъпки, за да допринесат за развитието на индустрията в сектори като електроника, ядрена енергетика, химическа индустрия, биотехнологии, информационни и комуникационни технологии. И допълни, че Академията е горда да бъде сред тези, които са допринесли за развитието на модерна България. БАН е сред академиите основатели на Федерацията на всички европейски академии (ALLEA) преди 25 години и участва в много от нашите дейности, подчерта в изказването си проф. Греъм Кей, заместник-председател на ALLEA. Той поздрави учените за тези 150 години успешни академични изследвания и 150 години отдаденост на света на науката. Присъствието днес на толкова много гости от всички части на Европа и света, от различни области на науката е символ на една общност и солидарност, от която Българската академия на науките е част, каза председателят на Научния консултативен съвет на европейските академии (EASAC) проф. Тиери Курвоазие. Той посочи, че да бъдеш активен в света на науката, означава също отговорност и да споделяш познанието, до което си достигнал. Председателят на Международния европейски съвет (IEC) проф. Дея Реди определи Българската академия на науките като първи интелектуален център в България, който осъществява изследвания на високо ниво, научно образование и продължава да бъде желан партньор на световно ниво. В програмата е предвидена възможността международните учени да обсъдят теми в областите, в които работят, с българските си колеги. Празникът ще продължи с тържествен концерт-спектакъл „150 години Българска академия на науките” в Националния дворец на културата. Слово ще произнесе акад. Юлиан Ревалски, а приветствие към всички ще направи президентът Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " БАН посреща учени от цял свят за празника си\t"}
{"url": "https://trud.bg/%d0%b4%d0%b6%d0%b8-%d0%bf%d0%b8-%d0%b3%d1%80%d1%83%d0%bf-%d0%b0%d0%b4-%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d1%82%d1%83%d1%80%d0%b8%d1%81%d1%82%d0%b8%d1%87%d0%b5%d1%81%d0%ba/", "text": "На 12 октомври по време на официална пресконференция представители на „Джи Пи Груп“ АД и Български туристически съюз обявиха своето сътрудничество и старт на работата по обновяване на туристическата маркировка по европейско трасе Е4. Първият етап от партньорството включва освежаване на лятна и зимна маркировки на участъка х. Мальовица, през заслоните Страшното езеро и Кобилино бранище до х. Рибни езера, съобщиха от дружеството. „Джи Пи Груп“ АД от години участва в подобни кампании. Решихме да финансираме подмяната, възстановяването и освежаването на зимната и лятната маркировка по Е4, защото това е атрактивен европейски маршрут и вярваме, че подобряването на състоянието му в българската част ще допринесе за увеличаване на туристопотока в рамките на Е4 и развитието на България като предпочитана туристическа дестинация. Днешното събитие е само първата стъпка от плановете ни за партньорство с БТС“, коментира Георги Гигов, проектов мениджър в „Джи Пи Груп“ АД. Проектът ще има и втори етап, който ще обхване трасето от х. Рибни езера до х. Македония.  В момента състоянието на туристическата маркировка по маршрута не е задоволително и това носи своите рискове. По данни на Планинска спасителна служба само по това трасе, което е едно от най-трудните за спасителни акции, са извършени над 20 спасителни акции през последните години. „Маршрутът не е подходящ за преминаване при лошо време, а при интензивни валежи, силни ветрове, гръмотевични бури и заледявания, отделни участъци могат да бъдат опасни. При разклон на пътеки съществуват рискове от отклоняване от основното трасе поради липса на указателни стрелки или изтрити надписи по тях, рядко поставена или унищожена маркировка“, коментира Йордан Йорданов, сътрудник хижна дейност и маркировка към БТС. „Всички дейности ще бъдат изпълнени ръчно от Университетско аварийния-спасителен отряд (УАСО), на който бих искал да благодаря. Няма да има необходимост от строителна механизация. Проектът включва както освежаване на маркировката, така и поставяне на информационни табели с допълнителна информация – надморска височина, указателни табели, GPS координати, монтаж на азимутна маркировка и пешеходни времена към най-близките туристически обекти. Всеки съществуващ стълб по маршрута ще бъде прегледан и ще се вземат необходимите мерки за възстановяването му. И не на последно място, но от голямо значение е поставянето на изцяло ново метално въже в участъка от заслон Страшното езеро до Римски друм. То никога не е ремонтирано след поставянето му преди миналия век“, сподели Георги Гигов, проектов мениджър в „Джи Пи Груп“ АД. „УАСО поставя и подновява маркировката в почти всички български планини повече от 30 години. Работим по установени стандарти и използваме шаблони за маркировка, като подновяването на един добре направен маршрут отнема малко време. Възстановяването на лятна маркировка, поставена правилно, е лесен процес за разлика от зимната. За този проект е необходимо да извършим инвентаризация на стълбовете по маршрута и проверка на данните им. Очакваме одобрения от Национален парк „Рила“ и Природен парк „Рилски манастир“, за да започнем работа както по маркировката и стълбовете, така и по поставяне на стоманеното въже“, каза Емил Николов от УАСО. Маршрутът на път Е4 е с дължина 12 000 км., стартирайки от най западната част на Португалия, той преминава през Испания, Франция, Чехия, Унгария, Сърбия, България и завършва в Кипър. Българската част от трансевропейското трасе е позната още като „Петте планини“ и прекосява билата на най-обичаните планини – Витоша, Верила, Рила, Пирин и Славянка. По този международен туристически маршрут минават най-запалените туристи и любители на природата не само от България, но и от Европа и света. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Джи Пи Груп АД и Български туристически съюз стартират възстановяването на трансевропейския туристически маршрут Е4\t"}
{"url": "https://trud.bg/%d0%b7%d0%b2%d0%b5%d0%b7%d0%b4%d0%b0%d1%82%d0%b0-%d0%bd%d0%b0-%d0%b0%d0%b5%d1%80%d1%82%d0%be%d0%bd-%d1%81%d0%b5%d0%bd%d0%b0-%d0%b8%d0%b7%d0%b3%d1%80%d1%8f%d0%b2%d0%b0-%d1%81-4-%d1%86%d0%b8%d0%bb%d0%b8/", "text": "Преди 35 години Mercedes организира състезание на шампионите за откриването на новата писта „Нюрбургринг“. На поканата откликват почти всички шампиони от „Формула 1“. За да запълнят няколкото свободни места сред участниците, домакините включват в надпреварата някои слабо известни дотогава пилоти. Един от тях на име Аертон Сена се превръща в сензацията на деня заедно с автомобила, който управляват всички състезатели – Mercedes 190 E 2,3-16. Датата е 12 май 1984 г. Близо 100 000 зрители заемат места по трибуните на „Нюрбургринг“, за да гледат как най-добрите пилоти в света се надбягват с една и съща масова кола с 4 цилиндъра и мощност 185 к.с. По това време Сена е 24-годишен и вече се състезава във „Формула 1“ за аутсайдерския британски отбор „Толман“. Вниманието на зрителите обаче е насочено към покритите със слава Ники Лауда, Ален Прост, Кеке Розберг, Алън Джоунс, Джеймс Хънт, Джоди Шектър, Ален Прост, както и към легенди от предишни поколения като Фил Хил, Джак Брабъм, Джон Съртис. Дори побелелият петкратен шампион Хуан Мануел Фанджо е на пистата, но като зрител. В този звезден състав пилотският гений на Сена блесва още в квалификацията. Младият бразилец кара като луд и се класира трети след Прост и Ройтеман. В състезанието новобранецът буквално няма спиране и повежда колоната, докато не зърва в огледалото приближаващия Лауда. По-възрастният с 9 години австриец стартира от последните места, но върти бясни обиколки, защото не иска някакъв младеж да му открадне победата. Двамата водят люта битка, изпреварват се взаимно и накрая Сена сензационно печели. Колите от този епичен дуел се пазят до днес.", "date": "2019.10.12", "title": " Звездата на Аертон Сена изгрява с 4 цилиндъра\t"}
{"url": "https://trud.bg/%d0%bd%d0%b0%d0%b4-100-%d1%85%d0%b8%d0%bb-%d0%b4%d1%83%d1%88%d0%b8-%d1%81%d0%b0-%d0%b5%d0%b2%d0%b0%d0%ba%d1%83%d0%b8%d1%80%d0%b0%d0%bd%d0%b8-%d0%b2-%d0%ba%d0%b0%d0%bb%d0%b8%d1%84%d0%be%d1%80%d0%bd/", "text": "Над 100 хил. души са евакуирани заради горски пожари в Калифорния. Стихията вече взе две жертви, предаде БТВ. Огънят стигна до предградията на Лос Анджелис. Разрушени са най-малко 25 къщи. Без ток останаха около два млн. души. Въпреки това електроснабдяването е възстановено почти на 100, съобщиха властите. Докато Калифорния е в пламъци, Северна Дакота е в снежен капан. Паднали са между 30 и 60 см сняг.Скоростта на вятъра надхвърля 100 км/ч. Засегнати са и части от щатите Южна Дакота, Небраска и Минесота. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Над 100 хил. души са евакуирани в Калифорния заради горските пожари (СНИМКИ и ВИДЕО)\t"}
{"url": "https://trud.bg/%d0%bc%d1%83%d1%81%d1%82%d0%b0%d1%84%d0%b0-%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%be%d1%82-%d0%bc%d0%b0%d0%bd%d0%be%d0%bb%d0%b8%d1%87-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5/", "text": "Екипът на Централния лъч на ДПС начело с председателя Мустафа Карадайъ бе в община Сунгурларе. След поредица от срещи в сунгурларските села се проведе предизборен митинг в село Манолич. На него бяха представени кандидатите за кметове на кметства, кандидатите за общински съветници и кандидатът на ДПС за кмет на община Сунгурларе Хатидже Георгиева. Първо нека да подкрепим Пламен, съпругът на председателката на Младежко ДПС Сунгурларе Димитрина Събева, каза в началото на речта си лидерът на ДПС Мустафа Карадайъ, визирайки нападението над Пламен Терзиев. Карадайъ заяви, че ДПС е доказало с действията си в последните 30 години и занапред ще продължава по същия път. Нашата мисия е да пазим целостта, стабилността, мира и сигурността на нашата държава, допълни той. Но днес нашата сестра Димитрина явно е заплаха за някои големи „герои“. Толкова са „големи“, че тръгват да се саморазправят физически с Димитрина и нейния съпруг. Плашат се от Димитрина, защото тя е силна и е част от ДПС, обяви Карадайъ. От Манолич трябва да отправим едно послание на тези страхливци, обяви председателят. Да им кажем, че са страхливци, защото силният човек не се плаши. Силният човек не търси власт с тояга, страх и преса. Силния човек има нужда да има до себе си силни хора, за да бъде още по-силен и за да работим, каза още той. Но страхливият човек търси власт чрез силата и да сее страх сред хората. Ние няма да се поддадем на техните методи, заяви категорично Карадайъ. Ние докарахме демокрацията в нашата Родина и всеки един, който тръгне да руши тази демокрация ще си получи урока от ДПС, заяви лидерът на ДПС. Ние сме защитници и пазители на демокрацията и няма да позволим на никого да застрашава демокрацията, стабилността и сигурността в нашата Родина и на нашите деца в утрешния ден, допълни той. Мустафа Карадайъ обяви, че на 27 октомври трябва да направим нашия демократичен избор и то без нито един глас за друга партия в Манолич, освен за ДПС. Той заяви, че страхливецът се опитва да взема властта чрез сила и репресии, но ние в ДПС знаем, че в демокрацията властта идва от хората. Страхливците си мислят, че властта е тяхна и служи за техния личен интерес. Но ние в ДПС знаем, че властта е на хората и кмета на кметството, общинските съветници, народните представители и всички останали политици са инструмент за реализация на тази власт, добави той. Ние в ДПС знаем, че властта служи за решаване на проблемите на хората и затова сме тук, заключи Мустафа Карадайъ. Зам.-председателят на ПГ на ДПС Йордан Цонев заяви, че някои хора се опитват да плашат и да дават знаци. Опитват се да плашат хората, които излязоха с голи ръце и открити гърди срещу танковете и автоматите на тоталитарната власт. Срещу хората, които свалиха тази тоталитарната власт и доведоха демокрацията в нашата страна. Тези хора никой не може да ги уплаши, каза още той. Посланието този път беше по-дълбоко и към нас етническите българи и православни християни, които живеем, работим и другаруваме с нашите братя и сестри мюсюлмани. Посланието беше отправено с юмруци към един абсолютно беззащитен и мирен човек и към неговата съпруга Димитрина, която има честта, гордостта и радостта да работи за ДПС и чрез него за България, заяви още Цонев. На тях ще им отговоря от мое име и от името на моите братя и сестри етнически българи, които работят, творят и живеят с духа на ДПС. От името на Камен, Велислава, Христо, Симеон, Димитрина, Пламен и от името на стотиците етнически българи, които са в структурите на ДПС. От името на десетките хиляди етнически българи, които на последните избори подкрепиха ДПС в райони, в които няма нито един етнически турчин. Ще им кажа, че нищо не може да ни спре, защото ние сме в ДПС, бе категорично Цонев. ДПС е кауза и правилният път за България. В ДПС ние видяхме приятелство, обич, признателност и истински патриотизъм, обясни той. Ще ставаме все повече тези, които работим и живеем за вас. Помним девиза на иконата на българското Възраждане и освободително движение Васил Левски. Той формулира българският патриотизъм и бъдещия ни живот: „В чистата и свята Република ще живеят заедно и като равни – българи, турци, арменци и всички етноси.“ Това е нашето верую, това е нашата вяра и това е нашият път. ДПС е нашият път. Да живее ДПС, да живее България и заедно да направим нашата Родина пример за цяла Европа, заключи Йордан Цонев. На предизборния митинг присъстваха още народният представител Севим Али, членът на ЦОБ Дурхан Мустафа и областният председател на ДПС Бургас Ахмед Сюлейман. Избори 2019. Платено съдържание. Купуването и продаването на гласове е престъпление.", "date": "2019.10.12", "title": " Мустафа Карадайъ от Манолич: Няма да се поддадем на натиск, ние сме пазителите на демокрацията!\t"}
{"url": "https://trud.bg/%d0%b1%d0%b0%d0%bd-%d1%87%d0%b5%d1%81%d1%82%d0%b2%d0%b0-150-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d1%81%d1%8a%d0%b7%d0%b4%d0%b0%d0%b2%d0%b0%d0%bd%d0%b5%d1%82%d0%be-%d1%81%d0%b8/", "text": "Българската академия на науките чества 150 години от основаването си с тържествен концерт-спектакъл. Днес в зала 1 на НДК от 19:00 часа председателят на БАН акад. Юлиан Ревалски ще произнесе тържествено слово. Президентът Румен Радев ще приветства учените по случай празника. Поканени са да присъстват представители на изпълнителната и местна власт, народни представители, културни дейци, представители на академичната общност, бизнеса, партньорски организации, международни институции, медии и др. Програмата включва изпълнения на Софийска филхармония с диригент Найден Тодоров и солисти Светлин Русев и Людмил Ангелов, хора на Ваня Монева и откъси от спектакъла „Хъшове“ на Народен театър „Иван Вазов“ и филма „Хъшове“ на БНТ с режисьор Александър Морфов, информира БГНЕС. Българската академия на науките (БАН), правоприемник на Българското книжовно дружество (БКД) е най-старата и най-голямата научна институция в страната, основана девет години преди Третата българска държава. Създаването на Българското книжовно дружество от личности, които още нямат своя държава, изисква голяма вяра и много надежда, и бележи едно от върховите събития през Българското възраждане. Сред основателите на Българско книжовно дружество през 1869 в Браила са видни възрожденски личности като Марин Дринов (професор в Харковския университет), Васил Друмев (по-късно министър-председател на Княжество България и Търновски митрополит), Гаврил Кръстевич (губернатор на Източна Румелия). Този исторически за България акт е дело на различни слоеве на обществото – от утвърдени имена в науката до Апостола на свободата Васил Левски, който също е сред нейните учредители и първи дарители. Високо родолюбивият дух на българина личи особено ярко в силната обществена подкрепа, която превръща Дружеството в обединителен символ на нацията. Учредителите показват завидна далновидност по отношение на администрирането и законовата рамка на институцията, като полагат грижи за приемане на Устав и издаване на официалния орган – Периодическо списание на БКД. Успоредно с това започва формирането на книжен и документален фонд, запазен и до днес в Централната библиотека и Архива на БАН. За издигането на международния престиж на Дружеството заслуга имат и европейски капацитети като Константин Иречек, министър на народното просвещение и професор във Виенския университет. Строителите на съвременна България не забравят да отделят средства за прехвърлянето на БКД от Браила в новоосвободеното Княжество. Издигането на нейния научен статус обаче е свързано преди всичко с името на най-дългогодишния председател – Иван Евстратиев Гешов, виден банкер, политик и общественик и щедър дарител на институцията. Благодарение на неговите усилия и нагласите на обществото, през 1911 г. книжовното дружество прераства в Българска академия на науките. Основана само с три клона – Историко-филологически, Природо-медицински и Държавно-научен, БАН играе роля за утвърждаване на младата българска държава на Балканите и в Европа. През тези години нейната обществена мисия е особено силно изразена с научни разработки в областта на етногенезиса на българския народ, търсене на историческите му корени и формиране на нова ценностна система. След Втората световна война постепенно Академията се разраства, превръщайки се в полиструктурна научна институция. Извън старата насоченост към фундаментални научни изследвания на преден план започват да изпъкват приложните и точни науки, които в предходните десетилетия се развиват основно в университетските среди. Така нейната социална ангажираност отговаря на нуждите на новата планова икономика и нарасналите стопански възможности на страната. През този период в институтите на БАН се извършват редица пионерски разработки в различни области, които нареждат страната ни на значимо място в световната технологична карта. Достатъчно е да споменем раждането в Академията на такива дейности и области като: електронната промишленост в България, ядрената енергетика, роботиката, космическите изследвания, развитието на наноматериали и нови технологии, биомедицина и редица други. Всичко това спомогна за издигането на фундаменталните и научно-приложни изследвания на учените от БАН на световно ниво. Днес Българската академия на науките е най-голямата научна институция в България с доказан авторитет в международен план. Тя въплъщава в себе си както традициите от миналото, така и предизвикателството на страната по пътя на нейната европейска интеграция. Неразривно свързана с държавността, БАН е колкото научна, толкова и обществена организация – органична част от духовното развитие на българската нация. И през настоящата юбилейна година Академията продължава да работи за своята мисия: „да провежда научни изследвания в съответствие с общочовешките ценности, националните традиции и интереси, да участва в развитието на световната наука, да изучава и умножава материалното и нематериалното културно- историческо наследство на нацията“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " БАН чества 150 години от създаването си"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b2-%d1%82%d1%80%d1%8f%d0%b2%d0%bd%d0%b0-%d0%b2-%d0%bf%d0%be%d0%b4%d0%ba%d1%80/", "text": "На 27 октомври жителите на Трявна ще решават трудна задача – да изберат кмет между 10 кандидата. Сред тях Силвия Кръстева – издигната за кмет и водач на листата от ПП „ВМРО – Българско национално движение“ има предимството на младостта. Тя е дипломиран магистър по право от ВТУ „Св. св. Кирил и Методий“ и инженер „Компютърни системи и технологии“ от Технически университет – Габрово. Два мандата е общински съветник в Трявна. През последните 4 години е председател на Общинския съвет. За една от нейните срещи с гражданите на Трявна, пристигна и председателят на ПП „ВМРО – Българско национално движение“ – Красимир Каракачанов.  В програмата за управление на общината, с която започна своето представяне Силвия Кръстева, се залага на устойчивото икономическо развитие, подобряване качеството на живота на хората в Трявна, Плачковци, селата и кварталите, безплатни детски градини, подобряване на общинската пътна мрежа, информираност и контрол за работата на общинска администрация. „Осъзнавам отговорността, заставайки тук и това да се кандидатирам за кмет на Община Трявна от ПП „ВМРО – Българско национално движение“, защото считам, че на нашата община ѝ е необходима нова енергия, ново управление – с воля, размах и характер. А носители на това сме именно ние. За мен изборът е нещо много важно и аз направих своя избор много отдавна като реших да остана, да работя и да живея тук. Да работя за интересите на жителите на община Трявна.“- подчерта кандидатът за кмет от ПП „ВМРО – Българско национално движение“ и водач на листата съветници – Силвия Кръстева.  В своето приветствие председателят на ПП „ВМРО – Българско национално движение“ – Красимир Каракачанов отбеляза: „Естествено, че подкрепям Силвия Кръстева и листата, която застава зад нея. За разлика може би от други партийни лидери, които ще дойдат да ви агитират, аз съм свързан с Тревненския край – моят баща е от тук. Години наред съм се опитвал да помагам на различни кметове, но сега мисля че един прекрасен град като Трявна заслужава да осигури на своите жители малко по-добър начин на живот. Години наред наблюдавам кандидатурите и останалите кметове – издигат се едни и същи хора. Спомняте ли си един – беше кмет два мандата и обещаваше, че ще възроди военната промишленост, че ще отвори мините? Къде са мините, къде е военната промишленост? Няма ги! Но той отново е кандидат за кмет. Аз обаче мисля, че трябва да търсим кмет на града, не за да му осигурим една добра добавка към пенсията, а млад и енергичен човек, който ще работи и ще прави нещо повече за хората. Извинявам се, че съм рязък, но гледам как нещата не се случват в този град. Има един друг от кандидатите – много симпатичен, който обаче не може да си оправи задълженията към банките, а иска да оправи града. Как ще го направи? Извинявам се, но това е положението. Няма да ги изброявам всичките… Една друга политическа формация, която има амбицията да вземе всички общини в държавата, направи своя кмет заложник на партийните си интереси и го „похарчи“ накрая. Говоря за сегашния кмет. Аз в досегашната си практика по отношение на Община Трявна съм предлагал услугите си да помагам на всеки един кмет, защото имам сантимент към този град. От тук са моите корени и смятам може би в едно по-далечно време да се прибера отново тук. Не ми е безразлично какво се случва. Истината е обаче, че Трявна стана заложник на определени политически игрички и амбиции. Мераци за власт, но не за власт, която да помогне на хората да живеят по-добре, а за власт, която да реши проблемите на този и на онзи. На това нещо трябва да се сложи край. Един път завинаги, защото град Трявна имаше славно минало по отношение на военната индустрия – сега е останало едно предприятие. Да, имаше мини – няма ги. Който ви лъже, че ще върне хилядите работни места във военната индустрия и в мините, отново ви лъже…“ „ Един град като Трявна със своята история, със своите природни дадености има бъдеще основно чрез развитието на туризма. И тук трябва да се обърне вниманието и към европейските средства, които могат да бъдат привлечени, и към средствата от републиканския бюджет, и към вътрешните инвеститори, които трябва да бъдат привлечени тук.“ – допълни Каракачанов. „Необходим е един кмет – енергичен, един кмет, който познава проблемите на хората и най-вече – един кмет, който идва да работи за решаването на проблемите на хората, а не за да решава проблемите със своите задължения към банките или проблемите със своята пенсия, или да решава вътрешно-партийни проблеми на една или друга партия. Експериментите ги гледахме всички години наред. В последните 15-16 години нещата в Трявна не се развиват както трябва…  “Ако смятаме, че нещо трябва да се промени – нека първо да излезем и да гласуваме… Да го направим активно, а не да чакаме и да мрънкаме в кръчмата, или гледайки сериала или мача, да пропуснем шанса да решим нещо от наше име. Разбира се тези, които смятат, че е крайно време Трявна да има един енергичен, млад кмет – нека да подкрепим Силвия Кръстева.  Виждате, че листата, която тя предлага е едно съчетание на хората с опит и младите хора. Но всички тях ги свърза едно нещо – всеки има своята биография зад гърба си, биография на човек, който е постигал някакви резултати със собствения си труд, собствените си умения и собствените си качества…“ Лидерът на ПП „ВМРО – БНД“ Красимир Каракачанов, завърши своето приветствие така: „Тези, които смятат, че Трявна наистина има нужда не само от симпатичен, но и енергичен и отзивчив човек за кмет, нека да изберат Силвия Кръстева и листата, която застава в нейна подкрепа! Благодаря ви, позволете ми да пожелая на Силвия успех!“  След представянето на кандидата за кмет и водач на листата съветници от ПП „ВМРО – Българско национално движение“ /№ 34 в интегралната бюлетина/ пожелание за успех поднесе и самодейния танцов ансамбъл „Трявна“. Избори 2019. Платено съдържание. Купуването и продаването на гласове е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Красимир Каракачанов в Трявна в подкрепа на кандидат-кмета Силвия Кръстева и листата на ВМРО\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b5%d0%bd-%d0%bc%d0%b0%d1%80%d1%88-%d0%b2-%d0%b1%d0%b0%d1%80%d1%81%d0%b5%d0%bb%d0%be%d0%bd%d0%b0-%d1%81%d1%80%d0%b5%d1%89%d1%83-%d0%bd%d0%b5%d0%b7%d0%b0/", "text": "Хора, които се противопоставят на каталунската независимост, излязоха на протестен марш в столицата на региона в събота, националния празник на Испания. Това се случва на фона на очакваната в началото на следващата седмица присъда в процеса срещу водещи каталунски сепаратисти, предад БНТ. Размaхвайки испански – и някои каталунски знамена, и носещи знамена за борба срещу независимостта, 10 000 души маршируваха в центъра на града, сочи информация на полицията. Броят е значително по-нисък от 65 000 души, участвали в подобна демонстрация преди две години. Националният празник отбелязва пристигането на испанската експедиция, начело на която е италианецът Христофор Колумб, в Америка през 1492 г., а някои от празнуващите в Барселона изразиха надежда каталунските сепаратисти да бъдат осъдени. „Със сигурност се надявам те да бъдат осъдени за опита им за преврат“, каза 60-годишният Пепи Ордонес. „Те не спазваха конституцията.“ Дванадесет обвиняеми, повечето от които са членове на бившото правителство на Каталуния, могат да получат дългогодишни присъди, ако бъдат осъдени за опита за отцепване на областта през 2017 г., който предизвика голяма политическа криза. Основните обвинения включват бунт и подбуждане. Фернандо Санчес, който ръководи основната антисепаратистка група,“Каталунско гражданско общество“, каза на журналистите: „Искаме да отправим апел за спокойствие и отговорност.“ „Страхувам се, че ще има насилие“, каза друг демонстриращ, 62-годишният Мануел Руеда. „Всичко, което искаме, е да започнем да живеем отново, както преди 10 години, без сепаратистки или испански знамена навсякъде, когато всички живееха спокойно заедно“, добави той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Протестен марш в Барселона срещу независимост на Каталуния (СНИМКИ)"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d1%81-%d1%80%d0%b5%d0%ba%d0%be%d1%80%d0%b4-%d0%bd%d0%b0-%d0%b3%d0%b8%d0%bd%d0%b5%d1%81-%d0%b7%d0%b0-%d0%bd%d0%b0%d0%b9-%d0%bd%d0%b8%d1%81%d1%8a%d0%ba/", "text": "Българка влезе в Книгата на „Гинес“ за най-нисък глас на планетата. Рекордът постави Марияна Павлова от Смолян, дъщеря на народната певица Христина Лютова, съобщава БНР. Условието за рекорда било да започне от произволен тон и без въздух, на полутонове, да стигне до тона, за който кандидатства – си бемол на контра октава. Марияна Павлова отдавна мечтаела за този рекорд. От пет години тя живее в Лондон. Преди това в България търсила спонсори, за да осъществи мечтата си, но не успяла да намери. Новината дошла късно в четвъртък, след като певицата получила потвърждение от организацията, че е титуляр с най-ниския контраалт в света. 35-годишната Марияна Павлова се изявява на български и чужди сцени. Работила е 16 години в ансамбъл „Родопа“ в Смолян, в „Космическите гласове“, „Драгостин Фолк Национал“, „Големите български гласове“, камерните формации, квартет „Славей“, Каба трио „Родопея“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Българка с рекорд на Гинес за най-нисък глас в света"}
{"url": "https://trud.bg/%d0%bc%d0%bb%d0%b0%d0%b4-%d0%bc%d1%8a%d0%b6-%d0%bd%d0%b0%d0%bc%d1%83%d1%88%d0%ba%d0%b0-%d1%81-%d0%bd%d0%be%d0%b6-%d0%b4%d0%b2%d0%b0%d0%bc%d0%b0-%d1%86%d0%b8%d0%b3%d0%b0%d0%bd%d0%b8-%d0%b2-%d0%bf%d0%bb/", "text": "Млад мъж от карловското село Кърнаре е задържан, след като снощи намушкал с нож двама цигани в района на Автогара „Юг“ в Пловдив, предаде  . Той влязъл в словесен сблъсък с двамата, след което извадил нож и ги намушкал в областта на корема, ръцете и краката. Те са откарани в болница без опасност за живота, а 29-годишният Любомир Н. е задържан. Двамата цигани – от Враца и от Пловдив, имат криминално минало, а Любомир досега не е известен на полицията с противообществени прояви. По случая работи Районната прокуратура в Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Млад мъж намушка с нож двама цигани в Пловдив, арестуваха го"}
{"url": "https://trud.bg/%d0%b7%d0%b0%d0%b5%d0%b2-%d1%83%d0%b1%d0%b5%d0%b4%d0%b5%d0%bd-%d1%81%d1%8a%d0%bc-%d1%87%d0%b5-%d0%bd%d0%b0-17-%d0%b8-18-%d0%be%d0%ba%d1%82%d0%be%d0%bc%d0%b2%d1%80%d0%b8-%d1%89%d0%b5-%d0%bf%d0%be/", "text": "„Заслужаваме да получим решение за започване на преговори с Европейския съюз. ЕС обеща. Очакваме да държи на думата си и да я изпълни. Убеден съм, че Европейският съвет на 17 и 18 октомври ще вземе дългоочакваното решение да започнем преговори“, каза днес македонският премиер Зоран Заев, предаде БГНЕС. „Не очакваме от 18 октомври да бъдем пълноправен член на ЕС. Ние сме наясно, че това е път, процес, през който трябва да преминем. Очакваме с нетърпение да направим следващата стъпка, която е началото на преговорите, отварянето на глави и присъединителните фондове, за да продължи трансформацията на нашето общество в европейско общество. Това са нашите намерения“, каза още Заев. Той припомни, че срещата на върха на ЕС през юни призова за забавяне на решението за започване на преговори, защото парламентарните избори бяха много близки и националните парламенти нямаха време да дискутират доклада на ЕС за Република Северна Македония. „Разбрахме, че е така, но проведохме дипломатическа дейност, в която поискахме от канцлера Меркел, от Бундестага и от лидерите на други държави, ако ще е октомври, да бъде октомври. И тогава получихме обещания от всички. Бундестагът изпрати съобщение и свърши своята работа. Вярвам и в президента Макрон. Дебатът за реформата в ЕС е легитимен, той трябва да се промени и да оцелее като световен лидер в ценностите, демокрацията, конкурентоспособността, но това може да се случи паралелно с процеса на разширяване. Очаквам на октомврийската среща на върха да обсъдим Брекзит и реформите на ЕС, но също и разширяването на Западните Балкани и страната ни“, каза Заев. Зоран Заев отново призова европейските лидери да държат на думата си и да изпълнят даденото обещание за получаване на дата. Освен това македонският премиер допълни, че „всички страни, които през последните 20 години получиха решение за започване на преговори, направиха по-малко от нас. Ние направихме повече от всички тях.“ Македонският премиер не очаква България да създаде проблеми на Скопие на срещата на върха на ЕС и е убеден, че България ще е една от страните, които ще гласуват за начало на преговорите. Попитан дали в Република Северна Македония ще има предсрочни избори, ако страната не бъде поканена за начало на преговори с ЕС, Заев отговори, че не мисли за предсрочни избори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Заев: Убеден съм, че на 17 и 18 октомври ще получим дата за ЕС"}
{"url": "https://trud.bg/%d0%bf%d0%b8%d1%82%d0%b5%d1%80%d1%81%d0%b8%d1%82%d1%8a%d1%82-%d0%ba%d1%80%d0%b8%d1%81%d1%82%d0%b0%d0%bb-%d0%b7%d0%b0-%d0%bc%d0%b0%d0%b3%d0%b8%d0%b8/", "text": "Единствените мини са в Намибия и Китай Хиляди художници, опиянени от вихрените шарки на питерсита, са опитали да запечатат върху платното причудливия му рисунък. От снимка е почти невъзможно да се придобие представа за фантастичната игра на светлината, която разпалва копринени отблясъци по повърхността му. Наричат питерсита “гръмотевичен камък”, защото, според вярванията, предпазва от бури и крушения. Но тайнствената му сила е в това че пробужда шестото чувство. Гадатели и магове правят всичко възможно, за да се сдобият с този толкова рядък вълшебен кристал. Наричат го “гръмотевичен камък”, защото се смята че дава закрила при гръмотевични бури. Питерситът е необикновено красив с копринените си отблясъци, заради които го бъркат със соколовото око. Ивиците синьо, златно и червено сякаш са били разбъркани върху палитрата на художник и замръзнали завинаги в кварцовата си матрица. Напомнят на рисунка на далечна планета, над чиято повърхност бесуват ветрове и урагани. Тази заключена в камъка енергия го прави уникален талисман за хора, изпаднали в житейска криза или безизходица. Питерситът размества застоялите пластове, разчиства съзнанието ни от блокажи, стари травми и предразсъдъци, наелектризира ума, въображението и ясновидското прозрение. В света има само две находища на питерсит – първото е в Намибия. Открито е през 1962 г. от намибийския търговец с минерали Сид Питерс. След регистрацията на новия камък Намибия налага ембарго върху износа, от което цените му скачат до небето. Второто световно находище е в китайската провинция Хунан. През 1997 г. на пазара се появяват забележителни синкави и златисти образци с произход Китай. За съжаление в днешно време китайската мина е изчерпана и запълнена с вода. Не е соколово око Камъкът е с твърдост 6,5-7 по десетстепенната скала на Моос. Той е вид халцедон и съответно основният му химически състав е силициев диоксид. Плод е на бурни геоложки процеси, при които жили с различен състав са били огънати, притиснати, дори разкъсвани в недрата на Земята, отново споени в последващо уплътняване и вторично запълване и кристализация. Погрешно е да го наричаме соколово или тигрово око. Тези два камъка са макрокристалинен кварц, за разлика от халцедоните, които са с микрокристалинна структура. Проблясъкът на соколовото и тигровото око е в права линия, докато на питерсита е абстрактен, хаотичен. Палитрата на питерсита Хиляди художници се опитват да имитират екстравагантната палитра на питерсита. Той може да е син, златист или червен, като един камък може да пламти във всички тези цветове, а друг – да нашарен, но само в една гама. Синьото е по-рядък цвят, неговите нюанси варират от бледосин до тъмен полунощен оттенък. Златното сияе с дълбока и богата светлина, понякога стигаща до огненочервено. Най-качествените питерсити са многоцветни – в различни нюанси на синьо, златисто и червено и с голяма иридесценция. Всички цветови вариации са покрити сякаш с вълшебна ципа от великолепни, зашеметяващи отблясъци – ярко и копринено трептене на светлината, плаващо по повърхността на камъка, когато се гледа от различни страни. Укротява тийнейджъри Смята се, че има ефект върху ендокринната система, подобрява метаболизма, и стабилизира кръвното налягане. При редовно носене засилва паметта. Гръмотевичният камък, поставен в златен обков, помага при депресивни състояния, а в сребърен – действа като защитен амулет. И още ни дава: – концентрация и експедитивност;  – волята да не отлагаме днешната работа за утре;  – отваря съзнанието и понеже същевременно насочва вниманието ни върху важните неща, е страхотно ефективен при медитация и духовна работа;  – пази в бури и опасности. Може да го поставите до дърво или растение, което гледате на открито, за да го предпазите от гръмотевици и градушка. Хубаво е да имате питерсит и в колата си;  – спасява при домашни скандали и драми в работата;  – укротява тийнейджъри. С негова помощ те ще преминат по-леко през хормоналните бури и драмите на пубертета. Питерситът е отличен талисман за преподаватели и хора, ангажирани с обществена дейност. Той помага за развитието на ораторски умения, като създава атмосфера на доверие около собственика си. Телепатия и разтърсващи видения Той “заземява” физическото тяло, но не към Земята, а към етерното ни тяло. Стимулира Третото око и епифизата и предизвиква разтърсващи духовни видения и телепатични прозрения. Действа като допинг за специалното “зрение” на ясновидците. Активира и Трета чакра – чакрата на слънчевия сплит, с което дава сила на волята и възможност да постигнем набелязаните цели. Разпръсва илюзорното усещане за самота. Премахва блокажите и разсейва объркването, освобождава ни от натрапени чужди истини в миналото (например от родител, учител или друга авторитетна фигура) и ни дава възможност да се излекуваме от болестите, които ни връхлитат, когато се откажем и не следваме личния си път. Свързва ни с вътрешния ни водач, помага ни да разпознаваме безпогрешно истината от лъжата в думите на хората. Може да ни освободи от клетви и обещания, дадени в предишни животи. Дълбоко прочиства аурата на всички нива и действа като ускорител при духовни пътешествия, особено при четене на акашовите записи, когато се опитваме да научим истината за предишните си прераждания. При медитация с движение работи с тялото и помага бързо да преминем в много високо състояние на променено съзнание. Питерситът ни носи всекидневно осъзнаване на духовния аспект на живота, напомня ни, че сме духовни същества, пътешестващи в този материален свят.   Най-мощно действа при буря Врачува се в събота или четвъртък Повечето кристали трябва периодично да се прочистват, тъй като поемат голяма част от негативната енергия около нас и по този начин ни предпазват. За да прочистите и заредите питерсита, изнесете го навън по време на гръмотевична буря, съветва литотерапевтът и автор на книги за кристалите Адам Баралет. В бурята качествата му се усилват. Тъкмо това е и най-доброто време за работа с питерсит. Ако пък бурята се падне в четвъртък или събота (денят на Юпитер е четвъртък, а Сатурн управлява събота – това са двете планети, които се свързват с питерсита), тогава работата ви ще е двойно по-плодотворна. Друг начин за прочистване е да се прекади. Босилекът е билката, с която питерситът се сработва най-добре. Няколко стръка се завързват с памучен конец на стегнат сноп и така се изсушават. Докато прекадявате питерсита с дим от босилек трябва да се концентрирате върху намерението си да го очистите от негативни енергии и вибрации. Хармонизира се с молдавит, калцит, сколецит, тигрово око, соколово око, лабрадорит, тектит, джет и пясъчен камък.   С произход от Русия – такова животно няма “Естествен руски питерсит” е обявил продавач в един от големите сайтове за търговия, очевидно подведен от името на камъка. Когато знаем, че в днешно време питерсит се добива единствено в Намибия и по света съществуват само две места, откъдето може да произхожда този кристал – второто е китайската провинция Хунан – няма как да паднем в такъв плиткоумен капан. Възможно е да се различи на око изкуствен от естествен питерсит, тъй като е трудно да се пресъздаде играта на светлината и резките очертания на шарките му, но по снимка от сайт човек може да се обърка. За по-сигурно купувайте само от утвърдените магазини. Те държат на реномето си и проверяват със специална апаратура камъните, преди да ги предложат на купувача.   И тънка драскотина бие на очи Питерситът е издържлив камък с твърдост 6,5-7 по скалата на Моос. Пищните му, контрастиращи цветове и омайващите копринени отблясъци го правят изключително желан ювелирен материал, особено когато в един и същи камък се съчетават меднозлатисти и яркосини нюанси. Въпреки това, ако избирате бижу с питерсит за подарък, трябва да имате предвид, че не е стандартният скъпоценен или полускъпоценен камък. Уверете се, че човекът, за когото го купувате, би оценил разкошното бижу по красота, а не заради престижа или цената му. Заради добрата си твърдост питерситът се поддържа лесно. Не бива да го почиствате с ултразвук и агресивни химикали, но може да го миете с мек сапун или веро. Уверете се, че е добре изплакнат, преди да го попиете с мека кърпа. Трябва да използвате хладка вода, защото от високите температури цветовете му може да се променят. По същата причина не бива да го излагате продължително на жежко слънце. Съхранявайте го в отделна кутийка или кесийка на тъмно и прохладно място. Не го носете при обстоятелства, в които очаквате че може да се издраска. Дори миниатюрна драскотина ще се вижда, заради отблясъците, подобни на ефекта котешко око.   За Стрелец ли си, за Риби ли Тъй като се асоциира с планетите Юпитер и Сатурн, може да се каже, че е камък на Стрелец, Риби и Козирог и Водолей. Въпреки това до този момент няма никакви сведения питерситът да въздейства на даден зодиакален знак по-добре, отколкото на останалите. Като талисман гръмотевичният камък е подходящ за абсолютно всички знаци. Този камък не може да нанесе вреда на притежателя си по никакъв начин. Той защитава, дава кураж и воля и дарява прозрение. Той е нашата връзка с Твореца. При собственик с лоши намерения магията на питерсита просто няма да подейства.       ИНТЕРГЕОРЕСУРС – ТЪРГОВИЯ СЪС СКЪПОЦЕННИ КАМЪНИ И МИНЕРАЛИ   София, ул. Козяк 17, бл.4 партер; www.intergeoresource.com; е-мейл: intergeoresource @gmail.com  тел: 02 980 58 70; мобилен: 0887 196 193; фaкс: 02 980 54 83", "date": "2019.10.12", "title": " Питерситът – кристал за магии\t"}
{"url": "https://trud.bg/%d0%b4%d0%b2%d0%b5-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d1%8f-%d1%80%d0%b0%d0%b7%d0%bb%d1%8e%d0%bb%d1%8f%d1%85%d0%b0-%d0%b3%d1%80%d1%8a%d1%86%d0%ba%d0%b8%d1%8f-%d0%be/", "text": "Два умерени труса са регистрирани днес на гръцкия остров Закинтос в Йонийско море, съобщава в. „Катимерини“, като отбелязва, че няма пострадали или сериозни щети. Първият трус с магнитуд 4,4 по скалата на Рихтер е разтърсил южния бряг на острова малко след 2 часа тази сутрин. Вторият трус е бил с магнитуд 4,2 по скалата на Рихтер и е регистриран осем часа по-късно, около 10 часа сутринта, край западния бряг на острова. Остров Закинтос беше разтърсен от земетресение с магнитуд 6,4 през октомври миналата година, което причини сериозни щети, но нямаше жертви, напомня изданието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Две земетресения разлюляха гръцкия остров Закинтос"}
{"url": "https://trud.bg/%d0%be%d0%be%d0%bd-%d0%bd%d0%b0%d0%b4-100-000-%d0%b4%d1%83%d1%88%d0%b8-%d1%81%d0%b0-%d0%bd%d0%b0%d0%bf%d1%83%d1%81%d0%bd%d0%b0%d0%bb%d0%b8-%d0%b4%d0%be%d0%bc%d0%be%d0%b2%d0%b5%d1%82%d0%b5-%d1%81/", "text": "Преди 2 дни заради критиките към операцията в Сирия, турският президент Ердоган заплаши ЕС, че ще отвори границите си за бежанците, предаде БНТ. По данни на турското правителство от началото на сирийската криза, която започна през 2011 година, в Турция живеят около 3 600 000 бежанци от Сирия. Информацията на ООН е, че над 100 000 души са били принудени да напуснат домовете си заради турската офанзива, която започна в сряда. По данни на организацията масово изселване се наблюдава в провинциите Хасака и Ракка. Според хуманитарни организации обаче броят на засегнатите е много по-голям – около 450 000. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " ООН: Над 100 000 души са напуснали домовете си заради турската офанзива в Сирия"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-2019-%d0%b3%d0%be%d0%b4%d0%b8%d0%bd%d0%b0-%d0%b5-%d0%bf%d1%8a%d0%bb%d0%bd%d0%b0-%d1%81-%d0%bf/", "text": "„2019 година е изключително трудна и пълна с предизвикателства, но с доста положителни резултати“, каза пред   министърът на туризма Николина Ангелкова. Повод за скептицизъм и напрежение е фалитът на „Томас Кук“. Министърът обясни, че подобно нещо е трудно за предвиждане. От „Томас Кук“ са изпратили на 12 юли официални писма, че са сключили сделка с инвеститор и са описали стъпките за оздравявне на туроператора. „Изключително сериозно разместване се случва в момента на пазара и това неизменно дава своите отражения“, каза Ангелкова. Преди три дни министърът на туризма е била на среща в Германия с представители на други туроператорски компании. От над 435 000 туристи, които са дошли това лято през „Томас Кук“, 200 000 са немци. За миналата година над 800 000 немски туриста са посетили страната ни. И другата седмица на министърът й предстоят срещи във Великобритания и Германия за договаряне на сезон 2020 година. „За следващата година ще имаме специален механизъм, който да подпомага организирания туризъм през рекламата с 15 милиона лева“, коментира министърът. Само за месец август 378 милиона са нощувките на хотелите по Черноморието. Това е с 10% повече от друга година. Ангелкова обясни, че юни месец е бил труден заради изкуствено създадена истерия. От юни до август има над 4.4 милиона чуждестранни туристи. Има лек спад в националните ни курорти. Има ръст при нощувките, което показва, че туристите тази година са останали за по-дълго време. „Нощувките от българи, посещенията от български туристи по българското Черноморие са с ръст над 5.8% в сравнение с миналата година“, каза Ангелкова. Основно туристите, които посещават страната ни са от Румъния, след това Гърция, на трето място са немските туристи, след това – тези от Турция, от Сърбия, Русия, Великобритания. Над 40 хиляди са китайските туристи, посетили България, това е около 50% ръст спрямо миналата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Министър Ангелкова: 2019 година е пълна с предизвикателства за туризма, но и с много положителни резултати"}
{"url": "https://trud.bg/%d0%ba%d1%8e%d1%80%d0%b4%d0%b8%d1%82%d0%b5-%d1%82%d1%83%d1%80%d1%81%d0%ba%d0%b0%d1%82%d0%b0-%d0%be%d1%84%d0%b0%d0%bd%d0%b7%d0%b8%d0%b2%d0%b0-%d0%b2-%d1%81%d0%b8%d1%80%d0%b8%d1%8f-%d0%b5-%d1%81%d1%8a/", "text": "Водените от кюрди Сирийски демократични сили (СДС) заявиха, че турската атака в Северна Сирия е съживила ислямистката групировка „Ислямска държава“ и призоваха държавите, които участваха в борбата срещу джихадистите, да затворят въздушното пространство в района за турски самолети, предаде Ройтерс. В телевизионно изявление високопоставеният представител на СДС Редур Кселил заяви, че СДС продължават да си сътрудничат с водената от САЩ коалиция срещу ИД, въпреки че сега трябва да посрещнат и турската атака в Северна Сирия. „Турското нашествие съживи ИД и задейства звената й в Камишли и Хасака и всички други райони“, каза Кселил и съобщи за нападения с коли бомби в тези два града.  СДС съобщиха, че боеве с турските войски в Северна Сирия са били убити 23 техни бойци, а 37 са ранени. С това общият обявен от СДС брой на убитите им бойци става 45 души от сряда насам. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Кюрдите: Турската офанзива в Сирия е съживила „Ислямска държава“"}
{"url": "https://trud.bg/%d0%b0%d1%82%d0%b0%d0%bd%d0%b0%d1%81-%d1%81%d0%ba%d0%b0%d1%82%d0%be%d0%b2-%d1%81%d0%bb%d0%b5%d0%b4-%d0%b8%d0%b7%d0%ba%d0%b0%d1%87%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b2%d1%80%d1%8a/", "text": "„Една невероятна експедиция за силата на духа и безкрайните хоризонти на човешките възможности“. Това написа Атанас Скатов във фейсбук на връщане към София. Той изкачи четвърти осемхилядник за тази година – връх Дхаулагири в Непал (8167 м), го прие на 3 октомври. „Винаги последната експедиция ти е най-прясна в главата и ти се струва най-трудна. Тази действително беше най-трудна, но факторите са комплексни. Дхаулагири не беше заплануван за есента, но не спря да вали сняг“, каза пред   алпинистът Атанас Скатов за изкачването на четвъртия си осемхилядник. По думите му връх Дхаулагири е бил труден за изкачване. „Няма осигуровка и ние се връзвахме един с друг, но се развързахме, за да може всеки да е поотделно, защото опасността е голяма. Снегът е около 30 см върху гладка скала“, каза още Скатов. Той обясни, че енергия за изкачването дават геловете. „На всеки 3 часа гледам да вземем един гел, а пък вървях през цялата нощ и беше много студено. Носих със себе си една бутилка, защото за мен е най-важен животът“, заяви алпинистът. Още 4 осемхилядника остават на Скатов за изкачване – върховете – К2, Броуд Пик, Нанга Парбат и Шиша Пангма. „Те остават за догодина, за да мога да се подготвя и да съм финансово добре. Всеки човек има нужда да остане сам, а и силно вярвам, че можем да намалим животинската храна“, каза Скатов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Атанас Скатов след изкачването на връх Дхаулагири : Беше трудна експедиция"}
{"url": "https://trud.bg/%d1%81%d0%b0%d1%81%d0%be%d0%bb%d0%b8-%d0%bd%d0%b0%d1%87%d0%b0%d0%bb%d0%be%d1%82%d0%be-%d0%bd%d0%b0-%d0%bc%d0%b0%d0%bd%d0%b4%d0%b0%d1%82%d0%b0-%d0%bd%d0%b0-%d0%bd%d0%be%d0%b2%d0%b0%d1%82%d0%b0-%d0%b5/", "text": "Началото на мандата на новата Европейска комисия може да бъде отложено за декември, заяви председателят на Европейския парламент Давид Сасоли, цитиран от италиански медии. Причината е отхвърлянето на кандидатурите на трима еврокомисари – Силви Гулар от Франция, както и кандидатите на Румъния и Унгария. Изслушванията на еврокомисарите трябваше да приключат на 23 октомври. Очакват се новите предложения на Париж, Букурещ и Будапеща. Вчера и комисията „Юнкер“ съобщи, че остава в готовност да удължи мандата си, ако се забави гласуването на комисията фон дер Лайен от ЕП, предаде БНР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Сасоли: Началото на мандата на новата ЕК може се отложи за декември"}
{"url": "https://trud.bg/%d0%b3%d1%80%d1%8a%d1%86%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d1%80%d0%b0%d0%b7%d0%b1%d0%b8-%d0%bd%d0%b0%d1%80%d0%ba%d0%be%d0%bc%d1%80%d0%b5%d0%b6%d0%b0-%d0%b2-%d0%b0/", "text": "Гръцката полиция нанесе удар срещу престъпна организация, която продава наркотици в околностите на икономическия факултет в Атина и в други квартали, предаде БГНЕС. При операцията са били иззети всякакъв вид наркотици на стойност около 100 000 евро и са арестувани 10 души. Търговията с дрога се въртяла в изоставено необитаемо съоръжение, а гръцката полиция коментира, че престъпната организация функционира като „търговска компания“, тъй като дилърите работят 24 часа на ден на смени. Наркотиците се продавали през прозорци или през направени дупки в стените, а престъпната организация притежавала широка гама от почти всички видове наркотици – хероин, кокаин, хашиш, екстази и т.н. Полицията арестува 10 души, включително ръководителя на престъпната организация. Всеки член на бандата имал отделна задача, трима са на смяна всеки ден от 10 до 22 часа, две нощни смени от 22 до 10 часа, други са ръководили склада, в който се съхранявала дрогата. Иззети са един килограм хероин, над 20 килограма канабис, 152 грама кокаин, над 500 грама шиша, 2221 хапчета екстази и оръжия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Гръцката полиция разби наркомрежа в Атина"}
{"url": "https://trud.bg/%d0%b4%d0%b2%d0%b5-%d0%b6%d0%b5%d1%80%d1%82%d0%b2%d0%b8-%d0%bd%d0%b0-%d1%82%d0%b0%d0%b9%d1%84%d1%83%d0%bd%d0%b0-%d1%85%d0%b0%d0%b3%d0%b8%d0%b1%d0%b8%d1%81-%d0%b2-%d1%8f%d0%bf%d0%be%d0%bd%d0%b8/", "text": "Най-малко двама души са загинали, а трима са в неизвестност в Япония заради тайфуна „Хагибис“, който се придвижва към Токио, съобщи агенция Киодо, цитирана от ДПА и ТАСС.  Има и ранени около 70 души. Тайфунът е нанесъл материални щети в 57 града на три префектури в централната част на Япония, включително Токио. „Хагибис“ е довел до пълно спиране на железопътния и самолетния транспорт, масови прекъсвания на електроподаването и нарушения в телефонните и интернет връзките. Над 1,6 милион души са получили нареждания да се евакуират от домовете си в Източна и Централна Япония, в това число 910 000 в град Кавасаки. Метеоролозите издадоха предупреждения за проливни дъждове в 12 префектури, включително Токио и Шидзуока, с опасност от кални свлачища, наводнения и преливащи реки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.12", "title": " Две жертви на тайфуна „Хагибис“ в Япония, трима души са в неизвестност"}
