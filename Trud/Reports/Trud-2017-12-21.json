{"url": "https://trud.bg/%d0%ba%d0%be%d0%bb%d0%b5%d0%b4%d0%bd%d0%b0-%d0%b2%d0%b5%d1%87%d0%b5%d1%80%d1%8f-%d0%b2-%d0%bf%d1%80%d0%b8%d1%8e%d1%82%d0%b0-%d0%b7%d0%b0-%d0%b1%d0%b5%d0%b7%d0%b4%d0%be%d0%bc%d0%bd%d0%b8-%d0%b2-%d1%81/", "text": "Бездомните в приюта в столичния квартал “Захарна фабрика” ще посрещнат празниците с коледна и новогодишна вечеря. В кризисния център вече има и украсена елха. Трапезата е осигурена от дарители, съобщи пред “Труд” директорът на приюта Петър Джуренов. По думите му Столичната община, която стопанисва центъра, дава за него на година по 150 хил. лв. Парите стигат за легло, лекар, парно и принадлежности. Общината осигурява супа и хляб за бездомните, персонал, който да им помага, поддръжка и ремонт на сградата. Допълнителните храна и дрехи обаче са от дарители. Средно 160 души нощуват на вечер в центъра, като в нощта срещу четвъртък там е имало 180 души. Капацитетът на приюта е 170 човека. В единия му филиал се настаняват 80, а в другия – 90 души. При нужда центърът има възможност да приеме и повече хора, защото разполага с допълнителни походни легла, които се разпъват. Приютът отваря всяка вечер в 18:00 ч., а напускането става до 10:00 ч. на другия ден. По данни на Агенцията за социално подпомагане регистрираните бездомници в страната са близо 1100. В действителност обаче те са много повече. В страната има 13 центъра за временно настаняване с общ капацитет от 625 места и 6 приюта за бездомни хора с общо 130 места. Няма ограничение за броя на дните, през които нуждаещите се могат да се възползват от настаняване в центровете, в периода от 1 декември до 31 март. В София освен приюта в “Захарна фабрика”, в който бездомни се настаняват за една вечер, има и още три, в които престоят е около 3 месеца. Те са в районите “Люлин”, “Илинден” и “Захарна фабрика”. В кризисния център в “Захарна фабрика”, в който постъпват хора за по един ден, социални работници им търсят работа. Някои от бездомните започват да се грижат за други бездомни в центъра. Те стават социални асистенти там, обясни шефът на Дирекция „Социални дейности към Столичната община” Мина Владимирова. “Има млади хора, които идват от провинцията и имат работа, но нямат квартира. Те са най-добрия контингент за нас, защото са чисти и културни”, каза Джуренов. Той допълни, че някои от посетителите са свикнали с живота на улицата и не търсят реализация. В центъра няма психолог по щат, но има подготвени за това социални работници. Освен че много млади хора посещават приюта, тази година броят на жените се е увеличил три пъти. От 10-12 на вечер, сега в дома пристигат около 30. Около половината от настанените в кризисния център не са от София. По данни от последните години около 85% имат семейство, но те са изоставени или жилището им е отнето. Има случаи, в които социалните работници в дома връщат хората в родните им места в провинцията. Там те могат да получават социални помощи и да се върнат при близките си. Доброволци на БЧК информират бездомните в София къде могат да получат подкрепа през зимните месеци. Сигнали за бедстващи на улицата се приемат на телефон 112 и в местните социални служби.   “Приютът на улица “Радко Димитриев” в град Пловдив продължава да приема бездомници, осигурявайки им парно, топла вода, телевизор, собствен санитарен възел и храна три пъти дневно”, съобщи шефът на дирекция “Социална политика” в Община Пловдив Веселина Ботева. През зимните дни капацитетът на дома е 35 души, на които се осигурява подслон до края на месец март. Приютът разполага с 24-часова охрана и в него не се допускат нуждаещи се в пияно състояние или с агресивно поведение. В момента има близо 10 свободни места. Въпреки минусовите температури на месец декември над 100 души категорично отказват да бъдат приети и избират да водят скитнически начин на живот на територията на града под тепетата. “Общината и нейни фирми спонсори са осигурили достатъчно средства за подслон на бездомниците, за да не им липсва нищо”, допълни Ботева. Тя е категорична, че елха, Дядо Коледа и Снежанка в приюта за бездомници и в Центъра за временно настаняване, които са под един покрив, за Рождество Христово няма да има. “Социалните теми не бива да се преекспонират, защото хората са много чувствителни. И в Пловдив, и в цяла България има много деца в бедни семейства, които вероятно няма да получат подаръци за Коледа и няма да имат елха вкъщи”, коментира Веселина Ботева.   Приютът за бездомници в Бургас е пълен, буквално се пука по шевовете. Това съобщи за “Труд” директорката на социалното заведение Димитринка Колева. Още през октомври полицията направила мощна акция и обрала всички бездомни, спящи по пейките в градинката до гарата и под надлеза “Владимир Павлов”. Хората без покрив над главата си до един били прибрани в приюта в квартал “Комлука”. Там им е осигурена храна, но и занимания. В дома има специална стая, в която те майсторят сувенири и коледни картички. Вече имат и елха и са се подготвили за среща с кмета на Бургас Димитър Николов. Сач от глина и картина – вълчица, която вие срещу луната пък е нарисувал художник, който също е попаднал в приюта. В Бургас го довела любовта, иначе той си е родом от София. Влюбил се в бургазлийка, но останал без работа и стигнал до тук. Градоначалникът ще им раздаде подаръци, които е осигурило кметството и ще изслуша традиционно разказите за съдбите на повечето от настанените в приюта. Капацитетът на дома е 30 души, но леглата са на два етажа, така че винаги може да поеме още хора. Освен топла храна и парно, им осигуряват медицински грижи. Престоят в приюта не може да трае повече от три месеца.   Велико Търново все още не разполага с Център за бездомници, които в момента преживяват студените зимни месеци благодарение на състрадателни хора и институции. Социалните служби в старата столица водят регистър на безпризорните хора. „Когато някой от тях се окаже в бедствено положение, му се издава лична карта и се насочва за настаняване в приютите към евангелската църква в Горна Оряховица или във великотърновското село Леденик при благодетеля Христо Атанасов, който дава подслон на изпаднали в нищета млади и възрастни хора“, обясниха от общинската администрация в старата столица. Много често премръзнали в лютата зима бездомници попадат в отделенията на болниците в Горна Оряховица и Велико Търново, където получават медицински грижи, храна и дори дрехи от персонала.  Има и случаи, когато прибират несретници и в социалните домове в общината, но предстоят им там е за броени дни.   60 бездомници ще посрещнат Коледа на топло в общинския център за настаняване, който дели една сграда със Социален учебно-професионален център „Анастасия Д-р Железкова“. В сградата са заделени общо 100 места за хора без подслон, но ако желаещите са повече, се слагат допълнителни легла и никой не получава отказ, уточниха от приюта. Част от обитателите му получават и топъл обяд в делничните дни. Според правилника всеки настанен има право на безплатен престой до 3 месеца. Елха за обитателите на приюта няма, но те са благодарни, че са на топло.", "date": "2017.12.21", "title": " Коледна вечеря в приюта за бездомни в София"}
{"url": "https://trud.bg/%d0%b4%d0%b6%d0%be%d1%88%d1%83%d0%b0-%d0%b8-%d0%bf%d0%b0%d1%80%d0%ba%d1%8a%d1%80-%d1%89%d0%b5-%d0%be%d0%b1%d0%b5%d0%b4%d0%b8%d0%bd%d1%8f%d0%b2%d0%b0%d1%82-%d0%bf%d0%be%d1%8f%d1%81%d0%b8%d1%82%d0%b5/", "text": "Антъни Джошуа ще се бие с шампиона на Световната боксова организация (WBO) Джоузеф Паркър (Нова Зеландия) в първия обединителен мач за титлите в тежката категория на профибокса през 2018-а. Британецът държи поясите на Международната боксова федерация (IBF), Световната боксова асоциация (WBA) и Международната боксова организация (IBO), а последният – на Световния боксов съвет (WBC) е притежание на Дионтей Уайлдър (САЩ). Вчера Паркър обяви, че двете страни са постигнали споразумение след продължителните пазарлъци в последните дни. Новозеландецът настояваше да получи поне 40% от общия хонорар за обединителния мач, докато Еди Хърн, мениджър на Джошуа, му даваше по-малко. „Мисля, че постигнахме съгласие – заяви Паркър. – Остават само дребни подробности, които искаме да изчистим до Коледа. В мача ще съм много по-лек, отколкото сте ме виждали. Джошуа е едър и има много мощ, но аз мога да го изненадам с подвижност и бързина.“ Междувременно бившият шампион Тайсън Фюри започва сериозна подготовка в опит да се върне на ринга, след като наказанието му за допинг бе отменено. Британецът се раздели с чичо си Питър и нае нов треньор – Бен Дейвисън. „Най-важното сега е да се освободи от излишното тегло – заяви треньорът. – В момента тялото му няма да издържи на по-сериозни натоварвания и няма да бързаме. Не искаме да се стигне до контузия. Засега се придържаме към двуразови тренировки с голяма продължителност без пълен контакт в ударите.“", "date": "2017.12.21", "title": " Джошуа и Паркър ще обединяват поясите"}
{"url": "https://trud.bg/%d0%ba%d0%be%d1%81%d1%82%d0%b5%d0%bd%d1%83%d1%80%d0%ba%d0%b0-%d1%81%d0%b5-%d0%b7%d0%b0%d0%ba%d0%bb%d0%b5%d1%89%d0%b8-%d0%b2-800-%d0%ba%d0%b3-%d0%ba%d0%be%d0%ba%d0%b0%d0%b8%d0%bd/", "text": "Американската брегова охрана публикува видео, на които се вижда как морска костенурка се е заклещила сред пакети, пълни с общо 800 килограма кокаин. Прогнозната стойност на наркотика е 53 милиона долара. Той е заловен в рамките на мащабна операция срещу наркоразпространението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.21", "title": " Костенурка се заклещи в 800 кг кокаин"}
{"url": "https://trud.bg/%d0%b0%d1%80%d0%b0%d0%b1%d0%b8-%d1%81%d0%bf%d0%b0%d1%81%d1%8f%d0%b2%d0%b0%d1%82-%d1%82%d0%b5%d0%bd%d0%b8%d1%81-%d1%82%d1%83%d1%80%d0%bd%d0%b8%d1%80%d0%b0-%d0%b2-%d1%81%d0%be%d1%84%d0%b8%d1%8f/", "text": "Дубайската компания „Бранд Плюс“ става генерален спонсор на тенис турнира в София. Причината е оттеглянето на досегашния основен рекламодател – турския строителен гигант „Гаранти Коза“. Така името на компанията отпада от названието на състезанието, което остава „София оупън“. Арабите потвърдиха, че независимо от раздялата с „Гаранти Коза“, ще продължат да организират надпреварата у нас, а директор остава австралиецът Пол Макнами. „Разполагаме с финансовата подкрепа на няколко сериозни, значими и големи партньори – обяви директорът на „Бранд Плюс“ Барат Годхинди. – Ще запазим високото ниво на събитието.“ Макнами пък е сигурен, че оттеглянето на спонсора няма да повлияе на качеството на турнира. „Много се радвам, че притежателят на правата също вярва, че бъдещето на турнира е тук – обяви австралиецът. – Ако не беше така, това щеше да е последното състезание. Аз щях да си тръгна и това щеше да е краят.“ „София оупън“ ще се проведе за трети път през февруари и ще е едно от поредицата големи спортни събития у нас през 2018-а. В предишното издание на надпреварата Григор Димитров спечели титлата след победа над Давид Гофен (Белгия).", "date": "2017.12.21", "title": " Араби спасяват тенис турнира в София"}
{"url": "https://trud.bg/%d0%b7%d0%b0%d0%b2%d1%80%d1%8a%d1%89%d0%b0%d0%bd%d0%b5%d1%82%d0%be-%d0%bd%d0%b0-%d0%b0%d0%bd%d0%b4%d0%b8-%d0%bc%d1%8a%d1%80%d0%b8-%d0%bf%d0%be%d0%b4-%d0%b2%d1%8a%d0%bf%d1%80%d0%be%d1%81/", "text": "Анди Мъри може и да не се завърне на корта за началото на сезона. Възстановяването на британеца върви по-зле от очакваното и той още не може да започне подготовка. Мъри е заявил участие за турнира в Бризбейн (Австралия) от 31 декември. Там започват сезона Григор Димитров, Рафаел Надал (Испания), Милош Раонич (Канада), Кей Нишикори (Япония). Последните информации от лагера на Мъри са, че той още не е готов да играе тренировъчни сетове с тенисисти от Топ 100, каквато е практиката при завръщане след контузия. Според британските медии Анди е под въпрос дори за Аустралиън Оупън от 15 януари.", "date": "2017.12.21", "title": " Завръщането на Анди Мъри под въпрос"}
{"url": "https://trud.bg/%d0%bf%d1%80%d0%be%d0%b4%d0%b0%d0%b2%d0%b0%d1%82-%d0%bd%d0%b0%d1%81%d0%b8%d0%bf%d0%bd%d0%be-%d1%86%d0%b8%d0%b3%d0%b0%d1%80%d0%b8-%d0%b1%d0%b5%d0%b7-%d0%b1%d0%b0%d0%bd%d0%b4%d0%b5%d1%80%d0%be%d0%bb/", "text": "В два търговски обекта в Шумен са продавали контрабандни цигари, но поставени в ползвани кутии с бандерол. Папиросите били пласирани насипно, на бройка, като едната вървяла между 20 и 40 ст. На клиентите не им е пречело, че от кутия примерно марка „Kent“, им вадят друг вид. Иззети са 10 201 къса от два магазина и други имоти. Разплитането на незаконната търговия станало във вторник, когато към 15 часа на бул.“Ришки проход“ информирани полицейски служители стопирали „Тойота Корола“, а зад волана й била бизнесдамата Д.Г./45 г./. На предната седалка до нея имало две торбички, а в една издайнически се мъдрели кутии „Mond“ без бандерол. Последвало претърсване в два търговски обекта. После и в две жилища, стопанисвани от Д.Г., където са установени цигари от различни марки. Покрай папиросите служители от служба „Противодействие на икономическата престъпност“ към ОДМВР-Шумен открили и 287 литра ракия без платен акциз. Алкохолът е иззет с протокол от служител на Митническо бюро в Шумен. За държане на акцизни стоки без бандерол е образувано досъдебно производство, съобщават от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.21", "title": " Продават насипно цигари без бандерол в изрядни кутии"}
{"url": "https://trud.bg/%d0%bc%d1%8a%d0%b6%d1%8a%d1%82-%d0%ba%d0%be%d0%b9%d1%82%d0%be-%d1%81%d0%b5-%d0%b2%d1%80%d1%8f%d0%b7%d0%b0-%d0%b2-%d0%bf%d0%b5%d1%88%d0%b5%d1%85%d0%be%d0%b4%d1%86%d0%b8-%d0%b2-%d0%bc%d0%b5%d0%bb%d0%b1/", "text": "Мъжът,   в пешеходци в австралийския град Мелбърн, е имал психически отклонения, заявиха от полицията. 32-годишният австралийски гражданин от афганистански произход беше арестуван. Той е познат на силите за сигурност за престъпления, свързани с употребата на наркотици. В колата до него е пътувал и друг мъж, който е заснел случилото се с телефона си. Той също е задържан. Очевидци заявиха пред местна телевизия, че джипът е ускорил до около 100 км/ч, преди да се вреже в най-голямата група пешеходци. 19 души са получили медицинска помощ на място. Най-малко 12 от тях са били откарани в болница, сред тях и дете със сериозни травми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.21", "title": " Мъжът, който се вряза в пешеходци в Мелбърн, е афганистанец"}
{"url": "https://trud.bg/%d0%b5%d0%b2%d0%bd-%d0%b3%d0%bb%d0%be%d0%b1%d0%b8%d1%82%d0%b5-%d0%bd%d0%b0-%d0%ba%d0%b7%d0%ba-%d0%b8-%d0%ba%d0%b5%d0%b2%d1%80-%d1%81%d0%b0-%d0%bd%d0%b5%d0%be%d0%b1%d0%be%d1%81%d0%bd%d0%be%d0%b2%d0%b0/", "text": "Дружеството ще обжалва Комисията за защита на конкуренцията глоби разпределителните и снабдителните предприятия от икономическите групи ЕВН и ЧЕЗ. Според комисията дружествата са прилагали обща стратегия и практики, с които са дискриминирали независимите търговци и са ограничавали търговията с електрическа енергия по свободно договорени цени. „Електроразпределение Юг“ и „ЕВН България Електроснабдяване“ са глобени общо с 3,8 млн. лв. а „ЧЕЗ Разпределение“ и „ЧЕЗ Електро“ – с 2,2 млн. лв. И двете дружества обявиха, че не приемат обвиненията и ще обжалват в законния 14-дневен срок. По-късно стана ясно, че КЕВР е наложила на ЕВН две глоби от по 3 млн. лева всяка заради липсващ втори подпис на свидетел в протоколите при смяна на два електромера. Според председателя на УС на ЕВН Робърт Дик тези санкции са необосновани, касаят нищожни пропуски, но за тях са наложени максимални глоби. Австрийският посланик у нас Роланд Хаузер коментира, че това е лош сигнал за инвеститорите.", "date": "2017.12.21", "title": " ЕВН: Глобите на КЗК и КЕВР са необосновани"}
{"url": "https://trud.bg/%d0%bd%d1%8f%d0%bc%d0%b0-%d0%b4%d0%b0-%d1%81%d0%b2%d0%b0%d0%bb%d1%8f%d1%82-%d0%bd%d0%be%d0%bc%d0%b5%d1%80%d0%b0%d1%82%d0%b0-%d0%b7%d0%b0-%d0%b8%d0%b7%d1%82%d0%b5%d0%ba%d0%bba-%d0%ba%d0%bd%d0%b8%d0%b6/", "text": " Катаджиите няма да налагат принудителна административна мярка (ПАМ) за прекратяване на регистрацията на колата и да свалят номерата й, ако я управлява шофьор с книжка с изтекъл срок. Същото важи и ако свидетелството е изгубено, откраднато или унищожено. В такива случаи ще се налага друга ПАМ – временно спиране от движение, докато водачът представи валидна книжка, но не по-късно от 12 месеца. Свалянето на номерата остава за нарушители, които изобщо карат без книжка, или тя им е била взета от КАТ или с решение на съда. Това гласуваха депутатите с поправка в Закона за движение по пътищата. В серия от публикации „Труд” настояваше да бъдат разделени хипотезите за неправоспособност, тоест – да не се наказва по един и същи начин и джигитът, и този с изтеклата дата на книжката. Инициатива за промяната пое икономистът Владимир Каролев, след като бяха свалени номерата на лизинговата му кола. От другите промени, приети вчера, по важната е, че се забранява манипулирането на километража, тоест – превъртането му назад. Глобата е от 2000 до 7000 лв.", "date": "2017.12.21", "title": " Няма да свалят номерата за изтеклa книжка"}
{"url": "https://trud.bg/%d1%80%d0%b0%d1%88%d0%ba%d0%be%d0%b2-%d1%81%d0%b5-%d0%bf%d0%be%d0%bf%d1%80%d0%b0%d0%b2%d0%b8-%d0%bd%d1%8f%d0%bc%d0%b0%d0%bb%d0%be-%d0%bc%d0%b0%d1%81%d0%be%d0%b2%d0%be-%d0%bf%d0%be%d0%b4/", "text": "“Да се спекулира, че главният прокурор е блокирал достъпа на Бюрото за контрол на СРС до веществени доказателствени средства и така е попречил на работата му, е меко казано неистина”. Това заяви главният прокурор Сотир Цацаров на съвместно заседание на парламентарните комисии за контрол над службите за сигурност и по вътрешна сигурност. То бе открито за журналисти и организирано, за да даде отговор на въпроса има ли масово подслушване и използване на Специални разузнавателни средства (СРС). Шефът на Бюрото Бойко Рашков цитира някои числа от предишни години, свързани с прилагането на СРС и подчерта, че е имал проблеми с достъпа до информация. Каза още, че при предходни изслушвания в парламента не е говорил за масово подслушване на политици, магистрати и журналисти, а ставало дума за нарушения на срокове и на правила за искане и одобряване на СРС. Цацаров каза, че не е налагал забрана, а точно обратното – през 2015 г. е издал указание да се съдейства при проверки на Бюрото. В него цитирал и закона, че служители на Бюрото могат да проверяват всички детайли около процедурите за СРС, но не и да четат документи по същество, например – за какво са си говорили подслушваните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.21", "title": " Рашков се поправи – нямало масово подслушване\t\t\t"}
{"url": "https://trud.bg/%d0%b2%d0%b5%d0%b7%d0%b5%d0%bd%d0%ba%d0%be%d0%b2-%d1%81%d0%b5-%d0%b7%d0%b0%d0%b2%d1%8a%d1%80%d0%bd%d0%b0-%d0%b1%d0%b0%d1%80%d1%81%d0%b0-%d0%bf%d0%b0%d0%ba-%d0%bf%d0%b0%d0%b4%d0%b0/", "text": "Александър Везенков се завърна в състава на баскетболния „Барселона“ след близо два месеца отсъствие, но не успя да помогне на тима да избегне нова загуба. Този път „каталунците“ отстъпиха с 83:90 на гостуващия „Уникаха“ (Малага) в мач от Евролигата. Българинът влезе резерва, но получи едва 7 минути на игрището, за които вкара един кош за 2 точки, пропусна стрелба от „тройката“, взе борба и направи фаул. Феновете в „Палау Блауграна“ посрещната с овации Саша, но поражението влоши настроението им и те изпратиха с бели кърпички треньора Сито Алонсо. Той пък нападна играчите си след мача. „Следващият път, когато пак не се върнат в защита, ще вляза на терена и ще направя чадър, пък нека ме изгонят“, заяви Алонсо, който скоро може да се прости с поста си, според испанските медии.", "date": "2017.12.21", "title": " Везенков се завърна, „Барса“ пак пада"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%81%d0%ba%d0%b8-%d1%81%d1%8a%d0%b2%d0%b5%d1%82%d0%bd%d0%b8%d0%ba-%d1%81%d0%b5-%d0%be%d0%ba%d0%b0%d0%b7%d0%b0-%d1%80%d1%83%d1%81%d0%ba%d0%b8-%d1%88%d0%bf/", "text": "В Украйна бе задържан съветникът на премиера и зам.-шеф на протоколната служба Станислав Ежов по обвинения в шпионаж в полза на Русия, предаде УНИАН. Арестът бе извършен в сряда, но едва днес бе съобщена самоличността на заподозрения, който бил отведен в полицията направо от работното си място в министерския съвет. По данни на Службата за сигурност на Украйна (СБУ) Ежов имал достъп до много специфична служебна  информация, която “прилежно и творчески събирал и предавал на руските спецслужби”. “Работил е като истински шпионин – крадял документи и изкопчвал информация от колегите си, същински плъх с очила!”, възмути се началникът на отдела за контраразузнаване в СБУ Алексей Петров. По-рано Ежов е работил в посолството на Украйна в САЩ и в администрацията на президента на САЩ. Бил е личен преводач на премиера и го е съпровождал при всички негови международни срещи и пътувания. Чиновникът, който е обвинен в държавна измяна, бил вербуван от Москва по време на продължителна командировка в чужбина. Съпругата му Юлия е рускиня, но дъщеря им Мария е с украинско гражданство. Говорителят на Кремъл Дмитрий Песков коментира, че е запознат с новините около ареста, но не разполага с никаква информация по случая.", "date": "2017.12.21", "title": " Премиерски съветник се оказа руски шпионин\t\t\t"}
{"url": "https://trud.bg/%d0%be%d0%b1%d1%89%d0%be%d1%82%d0%be-%d1%81%d1%8a%d0%b1%d1%80%d0%b0%d0%bd%d0%b8%d0%b5-%d0%bd%d0%b0-%d0%be%d0%be%d0%bd-%d0%b7%d0%b0%d0%bf%d0%be%d1%87%d0%bd%d0%b0-%d0%b7%d0%b0%d1%81%d0%b5%d0%b4%d0%b0/", "text": "Общото събрание на ООН започна заседанието си, на което трябва да бъде обсъдено решението на американския президент Доналд Тръмп да признае Ерусалим за столица на Израел, предаде АФП. 193-е държави-членки ще гласуват по проекторезолюция, която обявява Ерусалим за проблем между Израел и Палестинската автономия, който трябва да бъде решен посредством двустранни преговори и според която също така всяко решение относно статута на града трябва да бъде анулирано. По-рано тази седмица САЩ наложиха вето върху решение на Съвета за сигурност на организацията, което смяташе да обяви за невалиди действията на Тръмп. Американският постоянен представител в ООН Ники Хейли заяви във вторник, че след заседанието то 21 декември, на САЩ „ще им бъдат лепнати някои неприятни определения“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.21", "title": " Общото събрание на ООН започна заседанието си за Ерусалим"}
{"url": "https://trud.bg/%d0%ba%d0%be%d0%bb%d0%b5%d0%b4%d0%b0%d1%80%d0%b8-%d0%be%d1%82-%d0%b4%d0%b3%e2%84%96-4-%d1%80%d0%be%d1%81%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0/", "text": "Малките коледари от ДГ№ 4 „Роса”  – Благоевград  посетиха Неврокопската митрополия и се срещнаха с Негово Високопреосвещенство Неврокопския митрополит Серафим, съобщиха от община Благоевград. Малчуганите поздравиха присъстващите с песни и ритуали по повод настъпващите празници. Децата и техните родители останаха  впечатлени от преживяното. След кратката програма, подготвена от IV „А“ група с учител г-жа Паскова, всички гости бяха приети в личния кабинет на Негово Високопреосвещенство Неврокопския митрополит Серафим, където той лично разказа за празника  „Игнажден” и предстоящите след него празнични коледни дни. „Децата толкова развълнувано изживяха срещата със светите хора, че дори едно от тях със сълзи отиде до светеца и го помоли да помогне на дядо му да оздравее, а той изпрати специален подарък за него – икона и вдъхна вяра и надежда в детските пълни със сълзи очи и сърце“, разказа д-р Ивет Здравкова, директор на ДГ№ 4 „Роса“ – Благоевград  и специално благодари на Община Благоевград за възможността, която бе предоставена за реализирането на това посещение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.21", "title": " Коледари от ДГ№ 4 „Роса” – Благоевград посетиха Неврокопската митрополия"}
{"url": "https://trud.bg/%d0%bf%d0%b5%d1%82-%d0%ba%d0%b2%d0%b0%d1%80%d1%82%d0%b0%d0%bb%d0%b0-%d0%b2-%d1%81%d0%be%d1%84%d0%b8%d1%8f-%d0%be%d1%81%d1%82%d0%b0%d0%bd%d0%b0%d1%85%d0%b0-%d0%b1%d0%b5%d0%b7-%d0%bf%d0%b0%d1%80%d0%bd/", "text": "Хиляди домакинства в София отново са без парно и топла вода заради две аварии. Поради пробив на главен топлопровод е прекъснато топлоподаването към кварталите „Красно село“, „Гоце Делчев“, „Стрелбище“ и към част от кв. „Борово“ между ул. „Ястребец“, ул. „Солун“, ул. „Борово“ и ул. „Пирински проход“, съобщиха от Топлофикация София ЕАД. В жк Мотописта топлоподаването е спряно на адресите между бул. „България”, бул.„Г.Делчев”, ул. „Хенрих Ибсен”, ул. „Т.Каблешков”, ул.„Луи Айер”, ул.„Славовица”. От „Топлофикация“ уверяват, че незабавно е създадена необходимата организация за работа като са осигурени тежки машини и резервни части. Авариралият участък от топлопреносната мрежа е наблюдаван след пробива в началото на месец декември и е била установена значителна амортизация на тръбите, която е предпоставка за повишената аварийност в тази част от мрежата. По тази причина и с оглед да се избегнат последващи пробиви по същото трасе се налагало да бъде подменен изцяло по-голям участък от авариралия топлопровод. Четири екипа на дружеството ще работят непрекъснато до възстановяване на топлоснабдяването в рамките на законово определения 48 часов срок. От Топлофикация София ЕАД уведомиха за авария и в карето между “Граф. Игнатиев”, бул. “П. Евтимий”, ул. “Фр. Нансен”, бул. Христо и Евлоги Георгиеви”, както и долната част на кв. “Лозенец”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.21", "title": " Пет квартала в София останаха без парно\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d1%81%d0%ba%d0%be%d1%82%d0%be-%d0%b7%d0%b4%d1%80%d0%b0%d0%b2%d0%b5%d0%be%d0%bf%d0%b0%d0%b7%d0%b2%d0%b0%d0%bd%d0%b5-%d0%b2-%d1%81%d1%82%d1%80%d0%b0%d0%bd%d0%b0%d1%82/", "text": "Тежкото финансово състояние на общинските болници у нас продължава да се задълбочава. Пред фалит са около 20 лечебници в страната, сред които тази в Ловеч, откъдето вече връщат пациенти заради липса на консумативи, във Велики Преслав, Враца, Поморие, Белоградчик и др. По данни на Министерство на здравеопазването общинските болници у нас са 121 с общи задължения над 100 млн. лв. Основни причини за тежкото им финансово състояние са недофинансираните клинични пътеки и неизплатени средства от страна на НЗОК. Най-голям дял от задълженията са към доставчици на услуги и медикаменти, както и за заплати на медицинския персонал. В четвъртък стана ясно, че центърът за хемодиализа към Многопрофилната болница за активно лечение “Проф. д-р Параскев Стоянов” в Ловеч вече връща пациенти поради липса на медикаменти. Финансовото състояние на лечебното заведение е толкова тежко, че пациентите сами си закупуват консумативи.  Медиците в Ловеч са в готовност за колективна оставка, ако заплатите им не бъдат изплатени. Те са без възнаграждения четвърти месец.  Продължава да расте и напрежението във врачанската болница. Ултиматомът, който здравните работници дадоха за изплащане на заплатите им изтече, но и в навечерието на празниците възнаграждения все още няма. Сдружението на общинските болници в страната организира протест, който ще се състои на 15 януари, ако не бъдат взети спешни мерки за укрепването на тези лечебни заведения, заяви председателят на сдружението д-р Неделчо Тотев. По думите му от януари много лечебни заведения у нас са застрашени от фалит. Основната причина за това е увеличението на минималната работна заплата на 510 лева, което ще завиши многократно разходите на и сега изнемогващите болници.", "date": "2017.12.21", "title": " Общинското здравеопазване в страната пред колапс"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%bf%d1%80%d0%b5%d0%b4/", "text": " – Това беше едно от най-емоционалните ми посещения и една от най-вълнуващите срещи с български общности зад граница. Ключовата дума бе надежда. Надежда, че атмосферата в Македония ще се промени, вяра, че ще се промени и политиката на македонските власти към тях. Разказаха ми потресаващи неща за млади хора, които са завършили в български висши училища, но българската диплома е била основание за отказ от държавна работа в Република Македония. Според нашите сънародници 2017 г. ще бъде записана в учебниците – както в България, така и в Македония, като година на големия пробив в отношенията между двете държави. Подписването на споразумението за добросъседство, размяната на визити и срещи на най-високи нива, съвместните заседания на правителствата, включително и нашата работна среща с министър-председателя и председателя на македонския парламент, са знаци, които хората оценяват и приемат. Най-добре го каза едно младо момиче: „Аз не искам да чета повече за миналото. Познавам историята, но искам с моите връстници от другата страна на границата да имам съвместни проекти, съвместен бизнес. Искам да живея в моята страна и да градя бъдещето си с моите български колеги и връстници.“  – Това е много голяма тема, която не се отнася само да сънародниците ни в Република Македония. Има ревност между институциите, но е крайно време да се направят промени в поне три закона – за българското гражданство, за българите в чужбина и за чужденците в България. Има текстове в трите закона, които си противоречат един на друг. Ясно е, че от македонска страна не могат да се искат документи, които черно на бяло да доказват български произход, поради трудните моменти в нашата обща история, както се казва на дипломатически език. Необходимо е актуализиране, защото нормите са остарели и блокират работата ни. Ще дам само един пример – в момента в Министерството на правосъдието се записват за интервю, което е част от задължителната процедура за получаване на българско гражданство и получават дати за края на 2018 г. Кажете ми кой ще е този толкова мотивиран човек, който може да издържи на такава дълга и тромава процедура. Често ще чуете от тях, че България не ги иска за свои граждани. Трябва да се съкратят сроковете, трябва да се облекчи даването на гражданство, като се спазва законът и гаранциите за сигурност. Създадох Обществен съвет от учени, дипломати, за да се предложат добрите решения.  – Не само съм разговаряла, с г-жа Цачева сме в постоянен контакт, тя има същите затруднения. Знаете ли колко е тежко, когато хора, преживяли твърде много заради това, че са имали българско самосъзнание, изведнъж да получат отказ за гражданство или да се сблъскат с формално отношение?  – Не мога да кажа, защото тази статистика я има в Министерството на правосъдието. Но за тази година, от началото на нашия мандат, около 1100 македонски граждани са получили българско гражданство. От 2001 г. досега техният брой е над 70 000. Много хора са получили българско гражданство през годините, но нямаме точна статистика къде са те.  – Те имат български документи за самоличност. А ние не знаем колко от тези хора живеят в България, колко са се върнали откъдето са дошли, не знаем какво се случва с младите хора, които завършват български ВУЗ-ове по постановления и са получавали български стипендии по време на обучението си.  – За целия период, от 2000-та година насам в нито една институция няма подобна статистика. Сега с Обществения съвет за работа с българите в чужбина сме решили да съберем тези данни. Забележете, съветът е за работа с българите, а на за българите в чужбина. Това е нова философия. За разлика от много политици, аз не си поставям нереалистичната цел за връщане на всички наши сънародници в България. Това е разговор за маса и политика от типа „България на три морета”. Всички знаят колко е нереалистично, но всеки иска да си го припише и да си го окачи като брошка.  – Едва ли. Аз съм реалист и казвам, че е по-добре да се работи с българските общности, за да се създава добро лоби за България навън, а от друга страна, всеки един българин да има самочувствието, че има една държава-майка, която е гарант за интересите им и стои зад тях.  – Не отричам усилията на всички, които са работили до сега. И в момента има поне две неща, с които можем да се гордеем. Едното е създадената Асоциация на българските училища в чужбина, които са 350. Видях с очите си ентусиазма на стотици българчета, които идват да изучават нашия език в почивните си дни. Даже не смогват в тези училища с помещения и учители, защото децата непрекъснато се увеличават. Второто е годишната среща на българските медии зад граница, защото без посредничеството на медиите политиката за българите зад граница е невъзможна.  – Бях още в Европейския парламент, когато поставихме този въпрос пред Европейската комисия. Нейният отговор гласеше, че на този етап не може да се слага общоевропейска рамка, но е добре тези въпроси да бъдат решавани на двустранно ниво, т.е. българската държава да поставя въпроса пред съответната друга държава. Вече имаме постижения – с такъв статут е българският език в Чикаго. Със сертификата, който получават от българско училище, младите хора там могат да работят – като преводачи например. Този документ е бонус, когато се кандидатства във ВУЗ в САЩ. Амбицията ми е един ден да има програми в американски университети, в които да се преподава на български език. Това включва и размяна на студенти и преподаватели от двете страни. Вече съм разговаряла по темата с ректори на ВУЗ-ове у нас за подобни програми. Децата, които ще учат определен период в България, ще имат, убедена съм, друго отношение към Родината на своите родители. За съжаление има и неприятни новини като загубата на лекторати по български език.  – Преди години в по-големите европейски университети България имаше свои лекторати по български език. Лекциите се посещаваха както от студенти с български произход, така и от студенти, за които българският език е втори за специалността им. За съжаление загубихме тези лекторати на много места. България няма целенасочена политика за тяхното опазване и развитие. Парадоксално е, но нямаме лекторати нито в Будапеща, нито в Сегед, където обаче има лекторат по македонски език. Наскоро научих, че сме загубили лектората и в Одеса.  – Това се дължи основно на безхаберие и незаинтересованост от наша страна. Работи се, но разпокъсано, всяка институция сама за себе си. Липсва обща политика на държавата. Всъщност ние не сме си отговорили на един съществен въпрос: Каква трябва да бъде нашата обща цел?  – Активна работа с нашите сънародници навън. Не само културно-просветна дейност. България трябва да бъде гарант за техните права според международното право и за историческите общности, и за новата икономическа миграция. Те трябва да получат статут, както и да се нарекат, за да са представени пред местните власти. От своя страна, представени на различни нива и с различни професии и възможности, те могат да работят за страната ни.  – По Конституция президентството и вицепрезидентът също имат отношение към политиката с българите зад граница. Имаме Агенция за българите в чужбина. Това е част от дейността и на външно министерство, чрез нашите посолства и консулства в чужбина, това е част от работата и на Министерството на образованието. Да не говорим и за по-малки, но не и по важност, структури като търговски камари, стопански камари и т.н. Има парадокс, който не би трябвало да съществува в една правова държава. В Закона за българите в чужбина ясно е записано, че се създава Национален съвет за българите в чужбина, където са представени българските общности зад граница и родните институции, които провеждат тази политика. Законът е от 2000 г., а 17 години по-късно такъв национален съвет не съществува. Същевременно в закона няма нито една дума за съществуването на Агенция за българите в чужбина. Т.е. в закона има национален съвет, който не съществува, но имаме създадена агенция, която не съществува в закона.  – Не. Нямаме дори представа колко са организациите на българите навън. Друг е въпросът дали знаем какъв е техният капацитет и влияние.  – Това е втората голяма задача на обществения съвет. Ще се опитаме да създадем интернет платформа. Информационна, свързваща, богата. Вече работим по проекта. Ще дава полезна информация в двете посоки и от нас към тях, и от тях към нас. По нея ще работим с обществения съвет, но ще отворим врати за всички, които искат да се включат. Амбицията ни е българската държава да не изпълнява поддържаща, а активна роля в политиката за българите зад граница. Това е важно, защото почти всяко семейство има близки извън страната.  – От изследването на доц. Ана Кочева е ясно, че около 3 милиона души в целия свят са носители на български език. Немалка част от тях са от т.нар. исторически диаспори, в които езикът се предава от поколение на поколение. В Албания видяхме нещо, което не е за вярване. Посетихме села, до които няма път. Единственият начин да стигнеш до там е пеша. Хората, децата говорят великолепен български език, пеят песните на нашите баби. Когато ги попитахме откъде са го научили, ни отговаряха – от майка ми, от баба ми. Децата научават първата албанска дума, когато тръгнат в първи клас. Ако ние не направим нещо да съхраним тази традиция, каква държава сме?!  – Предстои да прегледам последните досиета, но политиката на президентството по тази тема е изключително рестриктивна. До този момент имаме помилвания, които се броят на пръстите на едната ръка. Две трети от случаите са по медицински причини.  – Не приемам тази философия на Борисов и на хора като Цветан Цветанов. Не можем да спрем машината на времето, някой да влезе в ролята на Люк Скайуокър от “Междузвездни войни“ и да заживеем в подменена действителност. Проблемите се решават с адекватни действия, а не със запушване на устата. Аргументът „ние си се знаем, ама да не се излагаме пред Европата“ е обиден за нас като българи. В тези шест месеца българската действителност ще е такава, каквато е. В крайна сметка това време ще е и проверка за управляващото мнозинство как ще се справи с различни критични ситуации. Освен доброто представяне по време на европредседателството то трябва да покаже, че както успява във външнополитическата си дейност, също така добре се справя и с вътрешнополитическите въпроси.  – Проглеждане. През 2017 година прогледнахме с едното око – това, което гледа навън. Отворихме ветрилото на контактите с нашите партньори и съседи. Създадохме очаквания, които трябва да се изпълнят по време на нашето председателство. Сега трябва да отворим и другото око. Да се види беднотията, обезлюдяването, отчуждението, което обхваща все повече хора. Не можем да създаваме повече две Българии – едните, които употребиха справедливостта за себе си, и мнозинството, което никога не я получи. Това не е по силите само на една личност, само на една институция или политическа партия. Ако все още имаме шанс за консенсус, нека да го използваме за това. За гражданите – най-важното здраве. И безкомпромисност към онези, които са избрали.", "date": "2017.12.21", "title": " Вицепрезидентът Илияна Йотова пред „Труд“: Нека повече не създаваме  две Българии"}
{"url": "https://trud.bg/%d0%b4%d0%be%d0%bf%d1%8a%d0%bb%d0%bd%d0%b5%d0%bd%d0%b8%d0%b5-%d0%ba%d1%8a%d0%bc-%d0%b7%d0%b0%d0%ba%d0%be%d0%bd%d0%b8%d1%82%d0%b5-%d0%b7%d0%b0-%d0%b7%d0%b0%d1%89%d0%b8%d1%82%d0%b0-%d0%bd%d0%b0-%d0%b4/", "text": "През 1908 година Жак-Едвин Бранденбергер – швейцарски химик и инженер в областта на текстила, започнал експерименти, за да открие покритие, което да е устойчиво на влага. Така той изобретява целофана, за да може днес то да властва в света на подаръците. Под тази опаковка често се крият евтини предмети и в това е неговият магически смисъл. Колкото по-красива е опаковката, толкова по-голям е ефектът от подаръка. Често самият жест на поднасяне на кутия, обвита в бляскав целофан, е достатъчен. Ако това е скъп пръстен, часовник, аксесоар – няма значение дали е обвит във вестник или дали изобщо е опакован, но евтините предмети така се подаряват. Аз не вярвам в усилията на парламент, правителство и президентство да се справят с корупцията. Звучат евтино – като задължение, наложено от ЕС. Учредяването на извънреден орган за борба с корупцията е хубаво обещание, обвито в целофан , но с уродливо бъдеще. Корупцията не е българско изобретение, не е от вчера и никой досега не се е справил трайно с нея, никога. Ако преведем думата на български, то тя означава развращение. И ето това се случва в България – разврат с власт. Осребряване на поста, до който си се докопал. Всеки българин мечтае някой ден да разбере, че има далечен и неизвестен до този момент чичо в Канада, който на смъртния си одър е написал завещанието си в негова полза. И така без труд да стане милионер. Шестица от лотарията на живота. Странно, но у нас почти всеки, който влезе в политиката и се отърка във властта, изненадващо става наследник на някое изгубено наследство. Така изведнъж съвсем законно децата му стават собственици на хотели, на дузина апартаменти, на къщи в чужбина, карат скъпи коли. И между другото, техните истории, обвити в целофан, ни се поднасят в розовите тв предавания. Теоретично не е възможно всеки, който е попаднал във властта, да получи наследство, при това изненадващо, при това в огромни размери. Има няколко възможности – или богатството на политиците е следствие на много труд, или е наследство, или е злоупотреба с власт. Според българската народна философия, леко видоизменена, звучи така: изглежда на корупция, мирише на корупция, има вкус на корупция, значи е корупция. Злоупотребата с власт в лична полза е структурен проблем, защото обхваща цялата система на обществен живот – от най-ниското до най-високото ниво. И то няма как да има корупция на ниско ниво в такива размери, ако не е развратена върхушката. Тази върхушка богатее, без да създава нищо. От нейния труд не следва нищо полезно. Нейният труд не създава, дори нещо повече – пречи на тези, които истински работят. Всеки, който развива нормален бизнес, който създава, ще ви каже, че властта повече пречи, отколкото да помага. В българския вариант дори не можеш да правиш нормален бизнес, без да си плащаш цената, посочена от властта. Политиката днес е най-бързо ликвидния бизнес, далеч по-доходоносен от дрогата, контрабандата, може би защото и те не могат да се развиват, без да има отчисления към политически централи.  В този смисъл с какво точно ще ни помогне един пореден закон, пореден орган в борбата с корупцията? Би помогнал единствено на тези, които го създават. Това са извънредни мерки, които могат да заобикалят правосъдието и да налагат свои правила. Звучи абсурдно. Румъния и нейният горчив опит в борбата с корупцията доказа, че свръхвластта води до диктатура на този, който управлява извънредната комисия. Корупцията си остана. Историята ни учи, че когато се създават извънредни органи, на базата на извънредни закони и бляскави обещания, нищо хубаво не се случва с демокрацията. През 1917-а болшевиките създават  „Всероссийская чрезвычайная комиссия“, популярна сетне като „Че Ка“ – символът на червения терор.  През 1933-а по идея на младия канцлер Адолф Хитлер, президентът Хинденбург издава Die Verordnung des Reichsprasidenten zum Schutz von Volk und Staat (Указ на Райхпрезидента за защита на народа и държавата). Знаем какво се случва. Българската история има същия печален опит. Законът за защита на държавата, приет през 1924-а година и изменян няколко пъти с чистата идея за ред и сигурност в царството, води до сериозен терор.  В спомените си министърът на правосъдието в кабинета на Богдан Филов Васил Митаков пише: „Строгите закони повече предупреждават жертвите, отколкото ги вземат“. Трудно е да се вярва в добри намерения, когато смъртни присъди се издават на всеки инакомислещ – интелектуалец, общественик, дори и на деца. Да, в последното допълнение към ЗЗД е указано, че непълнолетието не е причина да не се изпълнява смъртна присъда. Режим в рамките на европейска демокрация няма как дори да доближи размаха на режими от сорта на национал-социализма в Германия, болшевиките в Русия, или на военния сговор в България. Политически режим в рамките на демокрацията обаче никак не е невъзможен с всички възможни прояви – от унищожаване на алтернативите, през овладяване на бизнеса, през култ към личността и дори обвита в мистика. Само дето у нас вместо Ницше, Блаватска, тибетската мистика, си имаме култ към ретроградния Меркурий. Този орган, който сега се ражда, няма да се справи с корупцията, така както КОНПИ, БОРКОР и т.н. не се справят. Поредният закон за защита на демокрацията у нас е пореден опит тя да бъде задушена. Тези органи са инструменти на властта, които могат да доведат до една целофанова диктатура. Кутия, опакована с бляскави намерения, а отвътре – политически режим. Сега е раздаването на порциите. Днес се кове законът и се бабува на бъдещия антикорупционен орган. Всеки твърди, че ако хване ей тоя чепат орган в ръката си, ще оправи България. И може би това е най-страшното. Много болка и много срам ни чакат. А този с органа ще владее най-големия монопол в света на парите – политиката. Извънредните органи като този за борба са корупцията, може да доведат единствено до извращение над правосъдието и в крайна сметка до целофанова диктатура", "date": "2017.12.21", "title": " Допълнение към законите за защита на демокрацията\t\t\t"}
{"url": "https://trud.bg/%d0%be%d1%82%d0%b3%d0%be%d0%b2%d0%be%d1%80%d0%bd%d0%b8%d1%82%d0%b5-%d0%bf%d0%be%d1%87%d0%b8%d1%81%d1%82%d0%b8%d1%85%d0%b0-%d1%82%d0%b0%d0%b1%d0%b5%d0%bb%d0%b8%d1%82%d0%b5-%d0%bd/", "text": "В своята първа акция „отГОворните“ почистиха табелите на входовете на Горна Оряховица. Младите и амбициозни хора се събраха и със собствени препарати и инструменти почистиха указателните табели за вход и изход от града. Проблемът е от години, а през това време табелите бяха осквернени със спрейове и стикери. „Като отговорни хора ние се дразним, когато виждаме лицето на нашия град обезобразено по този начин. Табелите на входовете на града от месеци, дори години, са надраскани и облепени с грозни знаци. Затова днес ние отидохме и ги почистихме“, каза Даниел Божанков след акцията. За да съберат повече съмишленици „отГОворните“ обявиха събитието и във фейсбук. Каузат „отГОворните“ беше създадена в Горна Оряховица през ноември с целта да пробужда младите хора на железничарския град и да ги прави съпричастни с живота и бъдещето на тяхното населено място. „Искаме младите хора да бъдат създатели на собствената си съдба, а не само нейни потребители. Хора, които не казват „Няма да стане“, а търсят начини. Хора, които виждат, че в Горна Оряховица може да се живее добре. Хора, които искат и могат активно да взимат решенията, които засягат бъдещето им и съвместно го сътворяват“, каза при основаването Даниел Божанков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.21", "title": " „отГОворните“ почистиха табелите на входовете на Горна Оряховица"}
{"url": "https://trud.bg/%d0%b5%d0%b4%d0%b2%d0%b0-5-%d0%bd%d0%b0-%d1%81%d1%82%d0%be-%d0%bf%d1%8a%d0%bb%d0%bd%d0%be%d0%bb%d0%b5%d1%82%d0%bd%d0%b8%d1%82%d0%b5-%d0%b1%d1%8a%d0%bb%d0%b3%d0%b0%d1%80%d0%b8-%d0%b2%d0%b7%d0%b0%d0%b8/", "text": "Едва около 5 на сто от пълнолетните българи, или около 250 хиляди души, предпочитат да взаимодействат по електронен път с администрацията. Мнозинството от тях са на възраст между 25 и 36 години, с висше образование и с по-благоприятна житейска перспектива. Над 80 на сто от пълнолетните българи все още предпочитат контакт „на гише“ с различните администрации. Проучването на обществените нагласи обхваща приоритетни за е-управлението теми, сред които са очакваните от гражданите резултати от електронното управление в България, използването на електронни административни услуги, предпочитаните средства за електронна идентификация от потребителите на административни услуги, както и ключови приоритети и задачи на Държавната агенция „Електронно управление“ през 2018 г. Около 14 на сто (около 750 хиляди) от гражданите са ползвали електронни административни услуги с различна честота през изминалата година, като мнозинството от тях оценяват позитивно качеството на този тип услуги. Същевременно близо 70% от запитаните заявяват, че не използват или не възнамеряват да използват различни средства за електронна идентификация (вкл. ПИН, ПИК, квалифициран електронен подпис или други) за целите на административното обслужване и за лични нужди. Около една трета от българите припознават необходимостта от идентификация по електронен път. Под 4 на сто от тях обаче използват средството за е-идентификация с най-висока сигурност, каквото е квалифицираният електронен подпис.  Близо 15% от запитаните предпочитат да използват едно универсално средство за електронна идентификация. През последните 12 месеца близо 80% от българите не са търсили никаква информация или административни услуги онлайн на интернет страниците на държавните институции на всички равнища, сочат още данните от проучването. Активните около 22 на сто от българите се обръщат към администрациите по-скоро по принуда и търсят информация и услуги, свързани с различни задължения към администрациите, включително към НАП, местни данъци и такси, здравни и пенсионни осигуровки, обезщетения за майчинство. Под 3% е общият дял на активните българи, които търсят информация, свързана със защита на техни права, култура, туризъм и отдих. Основните цели на електронното управление са осъзнати от обществото и то е склонно да даде кредит на доверие за реализацията на политиката за въвеждане на електронното управление. Същевременно очакванията остават умерени, констатира проучването. Мнозинството от българите отдават приоритет на облекченията за гражданите пред тези за бизнеса и за самите администрации. Близо 80 на сто от запитаните са оптимисти, че ще отпадне необходимостта от документи на хартиен носител, 75 на сто считат, че административното обслужване по-скоро ще се подобри. Около 60 на сто са оптимисти, че целта за намаляване на административната тежест за бизнеса ще бъде реализирана, а близо 50 на сто са убедени в пълното въвеждане на т.нар. „служебно начало“ от институциите. Същевременно е налице скептицизъм, че корупцията в администрацията ще намалее в резултат от реализацията на политиките за е-управление. Общественото мнение е раздвоено по отношение на вероятността от въвеждане на електронно дистанционно гласуване (по интернет) – по около 48% от запитаните. Едва 2 на сто от гражданите смятат, че финансирането е водещ фактор за реализацията на електронното управление в България, докато близо една трета от българите (29 на сто)смятат, че наличието на воля и желание от страна на държавата и политиците е ключовото условие за това. Друга една трета от запитаните обаче не могат да преценят кое е важно, за да се случи работещо електронно управление в България. Личната воля, а не наличието или липсата на ресурси и конюнктурната среда, гражданите отчитат като водещ фактор по отношение на цялостната държавна политика за е-управление. Равен дял от 7% от запитаните определят като водещи фактори цифровите умения на гражданите и на бизнеса и правната рамка. Злоупотребата с лични данни (над 44 на сто) е водещият риск за гражданите при използването на преимуществата на електронното управление, сочат още данните от изследването на „Галъп“. Близо 25 на сто се опасяват от злонамерена външна намеса и хакерски атаки. Данните от проучването потвърждават прокламирания от Държавната агенция „Електронно управление“ подход на реализация на целите, ориентиран към резултатите, а не към намеренията. От идентифицираните от Агенцията водещи приоритети оперативната съвместимост и намаляването на административната тежест и излишните регулации са посочени като темите с най-висока значимост – съответно за 78% и 50% от гражданите, сочат още данните на „Галъп интернешънъл“. Социологическото проучване с предмет „Установяване на обществени нагласи по отношение на същността, целите, основните приоритети и очаквани резултати от електронното управление в Република България“ е осъществено за целите на изработването на единна и задължителна за всички администрации архитектурна рамка на електронното управление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.21", "title": " Едва 5 на сто пълнолетните българи взаимодействат дигитално с институциите\t\t\t"}
{"url": "https://trud.bg/%d0%b1%d1%80%d0%b0%d0%bd%d0%b4%d1%8a%d1%82-refan-%d0%bf%d0%be%d0%bb%d1%83%d1%87%d0%b8-%d0%bf%d0%be%d1%87%d0%b5%d1%82%d0%bd%d0%be-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb/", "text": "Отличието се връчва на козметичния бранд поради факта, че обществеността оценява високо постиженията в иновативността на  , в налагането на предимствата на съвременни модели в българския бизнес за изпреварващо развитие на сектора и за утвърждаване на националния просперитет.  Лидерите на научната и културната интелигенция, обединени в Клуба на българския културен и научен елит, на специална церемония направиха официално заявление, че през идващата 2018 година ще работят под мотото “Аплодисменти за България”.  Тържеството бе посветено на конкретни постижения на учените от Българска академия на науките, на Съюза на учените в България, на българските университети и на културните институции, заслужили най-много обществено признание за постиженията си.  На церемонията, в Нов театър в НДК, под почетното председателство на  , от Съвета на Европейската научна и културна общност и Клуба на българския културен и научен елит връчиха   отличия на авторитетни представители на българската интелигенция.  Номинациите за отличията се правят от 180 известни български учени и творци с международно признание, които вече притежават   отличия.  На базата на тяхното гласуване, управителят на   Ангел Попов получи отличието за почетен посланик на иновативния бизнес заедно със златна монета. Призът бе връчен от режисьора в Българска национална телевизия Боян Даскалов. Монетата е изработена в Монетния двор на България и има двустранно златно покритие. На  лицевата страна е изобразена отворената книга – символ на прогреса, а на обратната са подредени красивите букви на Глаголицата.  Представителката на   Велина Евтимова връчи наградата за култура на журналистката и писателка Ирина Александрова. Сред отличените бяха още директорът на Музикалния театър „Стефан Македонски“ – Марияна Арсенова и журналистът в Българска национална телевизия Георги Любенов. Акцент в тържественото награждаване бе и специалния спектакъл на ансамбъл “Средец”.", "date": "2017.12.21", "title": " Брандът REFAN получи почетно председателство за постижения в иновативния бизнес\t\t\t "}
{"url": "https://trud.bg/%d1%80%d0%b5%d1%85%d0%b0%d0%b1%d0%b8%d0%bb%d0%b8%d1%82%d0%b0%d1%82%d0%be%d1%80-%d1%81%d1%82%d0%b0%d0%bd%d0%b0-%d0%b4%d1%8f%d0%b4%d0%be-%d0%ba%d0%be%d0%bb%d0%b5%d0%b4%d0%b0/", "text": "Деца от Центъра за ранно детско развитие в Шумен, където специалисти им помагат да проходят и проговорят, бяха зарадвани от Дядо Коледа, в чиято роля влезе техен любим рехабилитатор. Кинезитерапевтът Ивайло Гогов влезе успешно в ролята на щедър белобрад старец, а здравният медиатор Фатме Ахмедова се изяви като Снежанка. За да получат желаните дарове в четвъртък на коледното тържество, малчуганите трябваше да отговорят дали са били послушни и изпълнявали ли са упражненията, зададени от рехабилитатори, логопеди, специални педагози и психолози в центъра. Най-артистичните се изявиха на импровизираната сцена, пяха и рецитираха, после за всички имаше лакомства. От услугите на Центъра за ранно детско развитие в Шумен се възползват 64 деца – от бебета до 7-годишни. Родителите и семействата също получават подкрепа и съвети от специалистите. Общо през годината близо 100 семейства от община Шумен са ползвали безплатно услугите „Ранна интервенция на уврежданията“ и „Индивидуална педагогическа подкрепа“. Центърът функционира по общински проект, финансиран с 365 хил.лв. евросредства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.21", "title": " Рехабилитатор стана Дядо Коледа"}
{"url": "https://trud.bg/%d0%b1%d0%b0%d1%89%d0%b0-%d1%81%d0%b0%d0%b4%d0%b8%d1%81%d1%82-%d0%bf%d1%80%d0%b5%d0%b1%d0%b8-9-%d0%b3%d0%be%d0%b4%d0%b8%d1%88%d0%bd%d0%b8%d1%8f-%d1%81%d0%b8-%d1%81%d0%b8%d0%bd-%d0%b8-%d0%b3%d0%be/", "text": "Районна прокуратура – Пловдив образува бързо наказателно производство срещу 36-годишния Христо Ангелов от село Дуванлии (Община Хисаря), който пребил от бой 9-годишния си син Димитър, а след това го завързал за оградата на местното гробище. Срещу родителя садист е повдигнато обвинение за извършено от него противозаконно лишаване от свобода на малолетно дете – престъпление по чл. 142а, алинея 3 във връзка с алинея 1 от Наказателния кодекс, за което законът предвижда лишаване от свобода от 3 до 10 години. В хода на разследването е установено, че на 20 декември (сряда) Христо Ангелов е получил обаждане по телефона от директора на Основно училище „Христо Смирненски” в пловдивското село Житница, че малолетният му син Димитър не слуша в час и се закача със съучениците си. Третокласникът Митко бил доста буйно дете и директорът се заканил, че ако родителите му не вземат мерки, може да го изключат или преместят в друго училище. Тази заплаха явно е отворила агресията на бащата и той решил да пристъпи към крайни възпитателни мерки. След като детето се прибрало в дома си около 16 часа същия ден бащата му нанесъл побой, като първоначално го удрял с шамари, а след като се уморил, използвал метален ръжен и дървена пръчка, която счупил на пет места по време на побоя. На детето били причинени множество телесни повреди, а свидетели на нанесения побой станали майката на детето Елена Боянова, с която Христо Ангелов съжителствал на семейни начала, както и двама от братята му. След побоя бащата завлачил детето като куче по черен път до гробищния парк на село Дуванлии, където го завързал босо за оградата на гробището и го оставил там, като се прибрал в дома си да си пие ракията и се успокои. Малолетният Димитър успял сам да се развърже, но останал на място, треперещ от страх, ужас и студ, но не смеел да се прибере вкъщи. В този момент край гробищата минал местен жител, видял ужасяващото състояние на детето и го откарал в медицински пункт в село Калояново за оказване на лекарска помощ. В момента момчето е настанено в детската клиника на Университетска болница „Свети Георги” в Пловдив, откъдето съобщиха, че няма опасност за живота му въпреки десетките рани по тялото. Към настоящия момент по делото е разпитана майката на детето и се провеждат разпити на всички лица, очевидци на престъплението, назначени са съдебно-медицинска експертиза на детето, втора съдебно-медицинска експертиза на иззетите с протокол за оглед на местопроизшествие веществени доказателства, съдебна психиатрична експертиза на Христо Ангелов и комплексна съдебна психиатрично-психологична експертиза на малолетния Димитър, съобщиха от разследването. Христо Ангелов е задържан за 24 часа и предстои прокуратурата да внесе в съда искане за вземане на мярка за неотклонение „задържане под стража“. Продължават активни следствени и оперативни действия по делото, като са уведомени и социалните служби за случая. Според хората от Дуванлии 9-годишният Димитър е най-малкото, четвърто дете в семейството на Димитър Ангелов, който обаче не го признавал за свой син, въпреки че е биологичният му родител, най-вероятно за да може майката да взема социални помощи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.21", "title": " Баща садист преби 9-годишния си син и го върза бос за оградата на селско гробище\t\t\t"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d0%b8%d1%82%d0%b5-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%b2%d1%8a%d0%b2-%d0%b2%d0%b0%d0%ba%d0%b0%d0%bd%d1%86%d0%b8%d1%8f-%d0%b4%d0%be-10-%d1%8f/", "text": "Депутатите излязоха във ваканция. Тя ще продължи от 22 до 10 януари. Зам.-председателят на парламента Емил Христов пожела весели Коледни и Новогодишни празници и насрочи следващото пленарно заседание за 11 януари от 09.00 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.21", "title": " Депутатите излязоха във ваканция до 10 януари"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f%d1%82-%d0%be%d0%b1%d1%89%d0%b8%d0%bd%d1%81%d0%ba%d0%b8-%d1%81%d1%8a%d0%b2%d0%b5%d1%82-%d0%be%d0%b4%d0%be%d0%b1%d1%80%d0%b8-%d0%b4%d0%be%d0%ba/", "text": "Столичният общински съвет одобри доклада за приватизацията на „Общинска банка“. Зам.-председателят на СоС и зам.-председател на групата на ГЕРБ Николай Стойнев обясни, че офертата отговаря на изискванията, както и на заложената минимална цена за конкурсната процедура. „Решението на надзорния съвет е да предложим тази процедура, класирането и приватизационния договор за утвърждаване от Столичен общински съвет. Ако Общинският съвет има положително решение, това означава, че ще бъде сключен договор, при който трябва да се изплатят 20% от сумата. След това има срок, в който кандидатът трябва да осигури становище от КЗК и БНБ и след което може да се финализира процедурата“, обясни той, предаде  . По думите му, ако не се получат съгласувателните становища, договорът няма да бъде финализиран. От БСП посочиха, че няма да подкрепят този доклад и не са съгласни с продажбата на акциите на Столична община в Общинска банка. „Във вторник получих доклада, който е от около 150 стр. Към проекта за договор има посочени поне 15 предложения и не разполагаме с нито едно. Това е от изключително значение за последиците. Защо се бърза толкова?“, попита Милка Христова. В реплика Стойнев заяви, че е налична абсолютно цялата документация в надзорния съвет. Лидерът на Градския съвет на БСП-София Калоян Паргов посочи, че неслучайно не са сред вносителите, поради простата причина, че са заявили, че са против продаването на „Общинска банка“. „Убеден съм, че конкурентното начало е нещо добро. Само един кандидат се яви и това беше причината да се въздържим. Процедурата, която мина през надзора мина по съответните норми и правила, но политическото решение ще се вземе днес в тази зала“, каза Паргов. Трайчо Трайков от Реформаторския блок посочи, че най-доброто е сделката да бъде осъществена. „Сега всичко отива в ръцете на БНБ. Разбирам хората, които изразяват скептицизъм. Ще наблюдавам с голямо внимание за това какво влиза, какво се случва и какво излиза от БНБ. Убеден съм, че ще бъде отговорено на интереса на хората, заради които съм тук. Притежаването на банката отсега нататък ще бъде свързано с разходи, а не с приходи за общината“, каза още Трайчо Трайков. Избори 2017. Платено съдържание. Купуването и продаването на гласове е престъпление.", "date": "2017.12.21", "title": " Столичният общински съвет одобри доклада за приватизацията на Общинска банка\t\t\t "}
{"url": "https://trud.bg/%d0%ba%d0%bb%d0%b0%d1%81-%d0%b7%d0%b0-%d1%83%d1%81%d0%bf%d0%b5%d1%88%d0%bd%d0%b8-%d1%80%d0%be%d0%b4%d0%b8%d1%82%d0%b5%d0%bb%d0%b8-%d1%81%d1%8a%d0%b7%d0%b4%d0%b0%d0%b4%d0%be%d1%85%d0%b0-%d0%b2%d1%8a/", "text": "„Клас за успешни родители“ е новата програма на Община Велико Търново, създадена в подкрепа на майките и татковците. В първия цикъл от семинари и обучения участваха 15 мъже и жени, чиито деца на възраст между 5 и 9 години. По време на десетте сесии, провели се през декември, родителите споделяха и обменяха личен опит, пресъздаваха техните методи и начини справяне с трудни ситуации. В класа за успешни родители бяха обхванати актуалните и най-често срещани родителски предизвикателства, проблеми и страхове. В резултат бе създадена своеобразна група за взаимопомощ. 90% от участниците в нея се оказаха родители на повече от едно дете. Същият е процентът на майките и татковците в групата, които са висшисти. Програмата бе финансирана от общинския бюджет и представлява продължение и надграждане на друга успешна инициатива на кметството – „Работилница за родители – да пораснем заедно“. В рамките на тази кампания подкрепа получаваха жени и мъже, чиито деца са до четиригодишна възраст. Сформирани бяха девет групи, в които участваха над 90 майки и бащи. Програмата „Работилница за родители“ продължава и към настоящия момент с финансовата подкрепа на УНИЦЕФ – България. Десетата група за взаимопомощ е сформирана в с. Ресен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.21", "title": " Клас за успешни родители създадоха във Велико Търново"}
