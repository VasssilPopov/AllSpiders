{"url": "https://trud.bg/%d0%b5%d0%bc%d0%b0%d0%bd%d1%8e%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d0%b5-%d0%bf%d1%80%d0%b8%d0%b7%d0%be%d0%b2%d0%b0%d0%bb-%d0%b7%d0%b0-o%d0%b1%d0%b5%d0%b4%d0%b8%d0%bd%d0%b5%d0%bd%d0%b0/", "text": "Еманюел Макрон е призовал за oбединена и твърда реакция спрямо Северна Корея. Това е станало по време на телефонен разговор с американския президент Доналд Тръмп и японския премиер Шиндзо Абе, информират от президентската институция във Франция. Обсъдени са били и възможностите за повишаване на натиска спрямо Пхенян, предаде  В петък САЩ поискаха от СС на ООН да наложи нови, по-строги санкции на Пхенян, заради шестия и най-мощен ядрен опит на режима на Ким Чен-ун от миналата неделя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Еманюел Макрон е призовал за oбединена и твърда реакция спрямо Северна Корея"}
{"url": "https://trud.bg/%d1%81%d0%bb%d0%b0%d0%b2%d1%87%d0%be-%d0%b2%d0%b5%d0%bb%d0%ba%d0%be%d0%b2-%d1%81%d0%b2%d0%b5%d1%82%d1%8a%d1%82-%d0%bd%d0%b5-%d0%b5-%d0%b1%d0%b8%d0%bb-%d0%b2-%d1%82%d0%b0%d0%ba%d0%be%d0%b2%d0%b0/", "text": "Не бих казал, че Северна Корея ще доведе света до ръба на трета световна война, коментира депутатът от БСП и експерт по сигурността Славчо Велков пред  . Той се позова на своя анализ и на „онова, което знаем от специалистите“. „Ким Чен-ун не е такъв глупак, за какъвто го смятат много хора. Според мен изключително хитро и умно изиграва картите си и неговата цел е добиване на статут на ядрена сила, макар и непризната“, посочи Велков. „Такива лидери са непредвидими, но той няма да последва нито Муамар Кадафи, нито Саддам Хюсеин, и ще си изиграе картите докрай. Няма да има трета световна война, защото последиците може да бъдат унищожителни не само за Корейсия полуостров, а и за света. Но така или иначе напрежението нарасна и светът не е бил в такова състояние от Карибската криза“, каза Велков. За 9 септември Велков посочи, че за някои това е празник, за други не е. „Според мен това не може и не бива да бъде дата, която да дава основания за език на омразата, по-скоро би трябвало да се отива към езика на помирението. Ако погледнем малко по-назад, ще видим, че България е една от малкото държави в Европа по това време, която е плащала официално пари за рязане на глави, а някои са се снимали с тях. Така че едното следва другото – това е спиралата на насилието“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Славчо Велков: Светът не е бил в такова състояние от Карибската криза"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8-%d1%85%d0%b2%d0%b0%d0%bd%d0%b0%d1%82%d0%b8-%d0%bf%d1%80%d0%b8-%d0%b4%d1%80%d0%b8%d1%84%d1%82-%d0%bd%d0%b0%d0%bb%d0%b5%d1%82%d1%8f%d1%85%d0%b0-%d0%b4%d0%b0/", "text": "Двама хулигани, обиждали и блъскали полицаи при проверка заради вдигане на шум при дрифт, са задържани в Търговище. Сигналът за опасното шофиране е подаден от граждани, които били изнервени от свистенето на гумите на автомобили на паркинга на хипермаркет към 23,40 часа в петък. На място пристигнал патрул на полицията, който поискал документите на 19-годишен младеж, който нарушавал обществения ред. Вместо да се подчини С.Г. започнал да крещи и обижда полицаите. Към него се присъединил и приятелят му Д.Д. ( 27г.), който се включил в атаката срещу униформените. Двамата налетели на полицаите, скъсали пагоните на единия и ги удряли. Наложило се със сила да им бъдат поставени белезници, за да бъдат укротени, въпреки оказаната съпротива. Двамата са били задържани в полицията, а в събота прокуратурата е удължила пребиваването им в ареста с още 72 часа. От полицията уточняват, че 19-годишният младеж преди това имал кражби, а по-възрастният му приятел шофиране след употреба на наркотични вещества.  Към момента не се съобщава дали при нападението над полицаите не са били пияни или надрусани. Срещу тях е образувано досъдебно производство. Нападнатите полицаи са освидетелствани от съдебен лекар. Имат леки телесни повреди. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Младежи, хванати при дрифт, налетяха да бият и обиждат полицаи"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-%d1%80%d0%be%d0%bd%d0%b0%d0%bb%d0%b4%d0%be-%d0%b7%d0%b0-%d1%83%d1%87%d0%b8%d0%bb%d0%b8%d1%89%d0%b5/", "text": "Издирват Роналдо да го върнат в подготвителна група за училище, но момчето, кръстено явно от баща – фен на звездата на „Реал Мадрид“, е вече в Германия. На същия адрес на улица „Иречек“ 21 в Девня е регистриран и Кристиян със същата фамилия на Роналдо, но според местните учители двамата не са братя. Кристиян, който е отпаднал от 4-ти -клас през миналата учебна година, също е напуснал страната и е заминал с родителите си в чужбина. От Девня започна кампанията „от врата на врата“ във Варненска област за издирване и връщане в клас на отпадналите ученици. Срещаме огромно разбиране, общината е най-добре подготвена да започне, каза на срещата-инструктаж с кмета на Девня Свилен Шитов и екипа му шефката на РУО във Варна Венцеслава Генова. През юли кабинетът на Бойко Борисов прие решение за създаване на механизъм за съвместна работа на институциите по обхващане и задържане в образователната система на деца и ученици в задължителна предучилищна и училищна възраст. Във Варненска област са създадени 49 мобилни екипа и по списъците, засечени от информационните масиви на ГРАО и образователното министерство, трябва да се издирят общо 616 деца. В Девня са 26, но се оказа, че 6 от тях вече са навършили задължителната училищна възраст и са изпуснати неуки. Списъците непрекъснато ще се актуализират и с информация от Гранична полиция, за да се изясни колко от необхванатите в училище не са в страната или пребивават временно тук, но всеки случай ще се изяснява на място и не само с едно посещение на адрес, посочи Розета Заркова, експерт в РУО, която е и администратор на информационната платформа за Варна и областта. Мобилният екип от експерти, социални работници и полицай, начело с шефката на РУО, обиколи няколко адреса в Девня. Анастасия Анкова, отпаднала в средата на учебната година от 5-и клас, заминала преди седмица с баща си в Германия, обясни майка й Силвия, която се стресна от внушителната делегация в дома й. Ромското семейство щяло да се изнесе до края на седмицата, също за Германия, с малкото си едногодишно момиченце и по-голямото му братче Дончо, който е завършил 4-ти клас, при това с отличие. Анастасия отказала да учи, била непослушна, но „в Германия, където имало закони, щяла да слуша и да ходи на училище“, обясни майка й. Около къщата в „Гъбената махала“ веднага се събраха десетки любопитни съседи, за да разберат какво става и засипаха с оплакванията си образователната шефка от Варна. Майката на Славчо- Ангелина категорично заяви, че няма да го пусне на училище вече. Той трябва да е в 5-ти клас наесен и не е в списъка с отпаднали деца на МОН. Жената обаче видяла как учителката в занималнята ударила момчето й, зашлевила му шамар с думите:“циганин такъв проклет“. Причината била, че Славчо и друго момче се сбили по време на занятията. „И моят хубостник е палав, но защо ще го обижда и бие“?, пита ядосана Ангелина и се заканва да покаже как пък циганин може да бие. Майката така и не посочи името на възпитателката, но разказа и друг случай в занималнята на сина й, когато заварила децата да се замерват с книжни топчета, а не да учат. В това време учителката си цъкала невъзмутимо игрички с джиесема . Всички насъбрани в махалата си спомниха веднага за строгата си някогашна учителка госпожа Минчева, която ги наказвала за лоша дисциплина, играела дори и сопата по тях, но се похвалиха, че днес могат да четат, пишат и смятат. Обаче дума не отвориха за това, какво ще стане с неграмотните им деца. Повечето се оплакват, че нямат пари за училище и най-често търсят помощ при кмета на Девня . Идват за пари, а въртят в ръцете си най-скъпите и модерни телефони, констатирал Свилен Шитов при тези срещи. За всяко обходено дете по адрес екипът съставя протокол, който според изискванията на създадения механизъм, трябва да се подаде до 48 часа в МОН. Според указанията се разпитват и съседи, ако не се намерят детето и родителите му. Но най-важното е експертите да посочат какви мерки се вземат при всеки конкретен случай да вкарат детето в клас. „Ние ще ги върнем, но по-сложно е да ги задържим“, каза шефката на РУО Венцеслава Генова и припомни за приетия изцяло нов стандарт и Наредба за приобщаващо образование. От МОН са изпратили до всички директори на училища в страната спрените детски надбавки на родителите на отпадналите ученици. Директорът на СУ „Васил Левски“ в Девня Георги Петков потвърди, че училището е получило 3200 лева от спрени детски надбавки за негови ученици. Парите ще се използват целево за училищната среда, за подпомагане на целодневното присъствие на 5- и 6-годишните, които подлежат на училище, ще се откликва и на социални нужди на деца, които например нямат възможност да си купят обувки или учебни помагала. Пари кеш обаче няма да се раздават, обясни Венцеслава Генова. Тя посочи и една често срещана порочна практика, при която за отсъствия в училище се представят масово медицински бележки. Детето е уж болно, а е в каруцата с баща си или на бунището, каквито случаи често наблюдавала самата Генова във варненското село Каменар. Взети са много сериозни мерки срещу това стиковане между лични лекари и родители за издаване на фалшиви медицински бележки, каза просветната шефка. „От врата на врата“ продължава и в останалите 11 общини във Варненска област. Издирват се всички отпаднали деца през изминалата учебна 2016/2017 г. Проверяват се и незаписаните първолаци. Обиколките включват и селата без училище и детска градина, както и селата, в които не живеят деца, но биха се преселили семейства.", "date": "2017.09.09", "title": " Издирват Роналдо за училище\t\t\t"}
{"url": "https://trud.bg/%d1%80%d0%be%d0%ba%d0%b5%d0%bd%d0%b4%d1%80%d0%be%d0%bb-%d0%be%d1%82-%d0%b1%d0%b5%d1%80%d0%bb%d0%b8%d0%bd-%d0%b8-%d0%b0%d0%b1%d1%81%d1%82%d1%80%d0%b0%d0%ba%d1%82%d0%b5%d0%bd-%d0%bf%d0%be%d0%bf-%d0%be/", "text": "Рокендрол от Берлин, абстрактен поп от Швейцария, стилово богата селекция на винил и съвременен танц очакват посетителите на фестивала „Electric Orpheus”, който бе открит през уикенда в пространството на парк-лозе „Вила Юстина” край пловдивското село Устина. Събитието е част и от официалния календар на „Пловдив – Европейска столица на културата 2019”, а освен качествената селекция на стилово и жанрово разнообразна програма от български и чуждестранни участници, отличителен маркер за предстоящи ежемесечните „Еlectric Orpheus събития” е реализацията им на алтернативни пространства в Пловдив и региона, с което проектът си поставя за цел развитието на локациите за градска култура. Хедлайнер през септември е германското рокендрол трио Odd Couple, които летят от Берлин специално за фестивала след натоварено лято по сцените на Европа. „Odd Couple” са „гаражно рок-психаделик-краут-стоунър дуо от Берлин”, които на живо стават трио, твърдят организаторите на фестивала и допълват, че любителите на алтернативните музикални формати ще могат да чуят швейцарското инди джаз дуо „2henning”. Чрез своя абстрактен маниер дуото ще разчита на синтезатори, барабани, вокали и собствена визия за поп стилистика, с което да насити пространството в полите на Родопите около Вила Юстина. Любимците от рок банда Comasummer ще излязат от София, за да допълнят фестивала със звукови пейзажи и умело балансирана смес от психеделик, шугейз, гаражен и пустинен рок. От София идва и трупата Atom Theatre, който ще представи танцовия пърформанс “Невъзможност в най-чист вид / Фрагменти в движение”. Телата на танцьорите се свързват в конструкции, търсят идентичност, изграждат перспективи и рисуват пространството като форма на надежда, копнеж, желание и същевременно като слабост, уязвимост, деструктивност. Афишът на фестивала „Electric Orpheus” включва и много танци. За изданието през септември гостуват едни от изявените колекционери на плочи и любители на качествения звук в България – Visitor Q и Pikebass. И двамата са добре познати в Пловдив като страстни изследователи на нови и стари издания. Ще чуем силна селекция от диско, фънк и хаус на 12-инчов винил от началото на 70-те години на 20-и векдо наши дни. Локацията „Парк-лозе Вила Юстина” е на 25 км от Пловдив и ще предложи на своите гости освен качествена музикална селекция също и вина, паркинг, място за палатки, бар и кетъринг.", "date": "2017.09.09", "title": " Рокендрол от Берлин и абстрактен поп от Швейцария на фестивала „Electric Orpheus” край Пловдив"}
{"url": "https://trud.bg/%d0%be%d1%87%d0%b0%d0%ba%d0%b2%d0%b0-%d1%81%d0%b5-%d1%83%d1%80%d0%b0%d0%b3%d0%b0%d0%bd%d1%8a%d1%82-%d1%85%d0%be%d1%81%d0%b5-%d0%b4%d0%b0-%d1%83%d0%b4%d0%b0%d1%80%d0%b8-%d0%be%d1%81%d1%82%d1%80/", "text": "Разрушенията на остров Барбуда, причинени от урагана „Ирма“, са дори по-лоши от очакваното, като инфраструктурата и сградите там ще трябва да бъдат изградени изцяло наново, предаде Би Би Си, цитирана от  . Първоначално премиерът на островната държава Антигуа и Барбуда Гастон Браун обяви, че 90 на сто от домовете там са понесли щети. Жителите на Барбуда се евакуират, защото след „Ирма“ се очаква ураганът „Хосе“ да удари острова. Местните хора се притесняват, че не всички ще успеят да напуснат Барбуда, преди „Хосе“ да го достигне. „Определено не се справяме. Всеки ще ви каже едно и също – че не се оправя. Всички сме в една и съща ситуация и никой на никого не може да помогне, защото всеки се нуждае от помощ“, обяснява Роуз Брукс, докато чакаше да бъде евакуирана от Барбуда. По последни данни на американския Национален център за ураганите в САЩ стихията „Хосе“, която за момента е от 4-та спетен, е на път да премине в близост до Подветрени острови. Очаква се окото на бурята да премине близо до северната част на островната група в събота, а след като това се случи, силата на „Хосе“ постепенно да отслабне. На островите Сен Мартен и Сен Бартелеми е обявено максимално ниво на тревога. Очаква се поривите на вятъра да достигнат 150 км/ч, а вълните ще са поне 8-метрови. На Сен Мартен са създадени временни убежища за 1600 души. Холандски морски пехотинци разпръснаха от хеликоптери листовки с предупреждение към жителите на холандската част на острова. Там няма ток и много хора няма как да научат, че се задава нова стихия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Очаква се ураганът „Хосе“ да удари остров Барбуда\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b4%d0%b0%d1%82%d0%b0%d1%82%d0%b0-9-%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-%d0%b5-%d0%bf%d0%be%d0%b2%d0%be%d0%b4/", "text": "Продължавам да вярвам в това, което написах преди година по повод днешната дата: „В обществото ни 9-и септември винаги е бил разделителна линия. Страните имат своите необорими мотиви. Хората, върху които тази дата е дала отражение, имат своята памет за нея. Това пише президентът Румен Радев в профила си във „Фейсбук”. „Какво е 9-и септември – дата на революция или преврат?  За мен е нито едно от двете. Тя е повод единствено за помирение. Повод да проявим мъдрост и най-сетне да направим крачката към едно съзидателно помирение с миналото. Дължим го на себе си…“ Поклон пред всички невинни жертви преди и след 9-и септември, пред всички загинали с мисъл за България, пише още държавният глава.       АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Румен Радев: Датата 9 септември е повод единствено за помирение"}
{"url": "https://trud.bg/%d1%80%d0%b8%d0%b1%d0%b0%d1%80%d1%81%d0%ba%d0%b8-%d0%ba%d0%be%d1%80%d0%b0%d0%b1-%d1%81%d1%8a%d1%81-120-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b1%d0%b5%d1%88%d0%b5-%d0%b7%d0%b0%d0%b4/", "text": "Рибарски кораб със 120 души на борда, който се намирал в района на град Шабла и се насочвал към румънски териториални води, беше задържан късно снощи до пристигането на кораби на турската брегова охрана, които поели мигрантите и плавателния съд. Два плавателни съда с общо 217 нелегални мигранти на борда са били задържани през последните 24 часа в Черно море при опит да достигнат бреговете на Румъния, съобщава в. „ „. Рано тази сутрин граничните полицаи открили друг плавателен съд на около една морска миля от румънско-българската морска граница и от българския бряг, който се движел в посока към румънския бряг. Рибарският кораб бил ескортиран от бреговата охрана до пристанище Мангалия. На борда му имало 97 души (40 мъже, 21 жени и 36 деца), които заявили, че са граждани на Иран и Ирак.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Рибарски кораб със 120 мигранти беше задържан в района на Шабла"}
{"url": "https://trud.bg/%d0%bf%d0%b5%d0%bf%d0%b8-%d0%b0%d0%b4%d1%80%d0%b5%d0%bd%d0%b0%d0%bb%d0%b8%d0%bd%d0%ba%d0%b0%d1%82%d0%b0-%d0%bf%d0%be%d0%bb%d0%b5%d1%82%d1%8f-%d0%be%d1%82-%d0%b0%d1%81%d0%bf%d0%b0%d1%80%d1%83%d1%85/", "text": "82- годишната Пенка Балева, добила известност заради екстремните спортове , на които се посветила, отпразнува с поредния бънджи скок четвърт век на своя любим клуб „Адреналин”. Пепи отново полетя от 52 м височина от Аспаруховия мост. Тя отбеляза и 15 години от първия си бънджи скок, който е направила само на 67 години, а вече на 82 години има 40 . Те са направени от различни височини –между 28 и 192 м. Има 15 парашутни скока от 3 000 до 5000 м височина. Ето какво каза тя преди полета от Аспаруховия мост: „Много съм горда, че съм българка, че се занимавам с екстремни спортове, че съм отраснала в Балкана – в град Дряново, че моят любим град е Варна и не мога да ги заменя с нищо! Посвещавам този мой 40-ти бънджи скок специално за юбилея на любимия ми клуб „Адреналин“. С него поздравявам и моите австрийски приятели и техния клуб „Бънджи“ с председател г-н Рупърт Хирнер, с чиято помощ направих световния си рекорд от Европейския мост, висок 192 метра”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Пепи Адреналинката полетя от Аспаруховия мост"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%bd%d0%b5-%d0%b4%d0%be%d0%b9%d0%b4%d0%b5-%d0%bd%d0%b0-%d0%b4%d0%b5%d0%b2%d0%b5%d1%82%d0%be%d1%81%d0%b5%d0%bf/", "text": "Лидерът на БСП Корнелия Нинова не дойде на Деветосептемврийския събор на левицата на Малката Бузлуджа, както социалистите от Пловдив и региона наричат местността Копривките в Родопите. Близо 6000 членове и симпатизанти на столетницата се събраха на голямата поляна, за да почетат Девети септември, като за първи път от началото на традиционните празненства сред ВИП-гостите на трибуната липсваше националният лидер на БСП. От националното ръководство бяха само пловдивчанката Атанаска Тенева и заместник-председателят на 44-ото Народно събрание Валери Жаблянов, който съобщи, че Корнелия Нинова е предпочета да празнува с партийната организация в Ямбол, защото именно там на последните президентски и парламентарни избори социалистите са постигнали най-висок резултат. „Партията празнува днес в цяла България. От ръководството сме разпределили кой къде да ходи и за отсъствието тук на г-жа Нинова няма политически или вътрешнопартийни причини”, коментира Валери Жаблянов. Областният лидер на БСП-Пловдив Георги Гергов бе категоричен, че на такъв голям ден и празник няма никакво желание и намерение да коментира отсъствието на Корнелия Нинова от Малката Бузлуджа. Гергов насочи целия си плам, за да нахъси съпартийците си с думите: „От народния гняв по-силно няма! Нека всички да ги е страх от нас!”. Областният лидер на „червените” призова всички в БСП отсега да работят за следващите избори. „Последните избори ги загубихме, Бъдете сигурни, че ГЕРБ не спечели изборите, БСП просто ги загуби, въпреки че имаше вот срещу ГЕРБ. Целта сега е победа на следващите избори и връщане на самочувствието на всеки един социалист. Имаме млади хора, които да обучим и подготвим да управляват. Експертите ни трябва да са политически фигури, за да реализират нашата програма”, декларира областният лидер на БСП-Пловдив и допълни, че загубата на парламентарните избори не бива да обезверява социалистите, те да се отчайват и да скланят глави. „Стига вайкане, на работа! Всеки един от нас, всеки ден, за да почервенее картата на Пловдив област, както почервеня на президентските избори! Можем, правили сме, защото ние сме партията на хората! Няма от какво да се страхуваме. Тази държава, и това, което вече 28 години го разсипват, е направено от нашата партия! Прав беше Тодор Живков като казваш: „Те не могат да боядисат това, което съм направил, камо ли да направят ново!”, заяви Георги Гергов, а многохилядното множество му отговори с „”БСП! Победа!”. Държавният глава Румен Радев изпрати поздравителен адрес до участниците в Традиционния деветосептемврийски събор на Копривките.  „Убеден съм, че паметта на онези, пред които се покланяме, ни задължава да отстояваме истината, а бъдещето на децата ни – да не позволяваме повторение на най-мрачните отминали мигове”, отбелязва в обръщението си президентът на България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Корнелия Нинова не дойде на Деветосептемврийския събор на Малката Бузлуджа, а отиде в Ямбол"}
{"url": "https://trud.bg/%d1%80%d0%be%d0%b7%d0%be%d0%b2%d0%b8%d1%8f%d1%82-%d0%ba%d0%b5%d0%bc%d0%bf%d0%b5%d1%80-%d0%bd%d0%b0-%d0%bd%d0%b0%d0%bd%d0%b0-%d0%b3%d0%bb%d0%b0%d0%b4%d1%83%d0%b8%d1%88-%d0%b8%d0%b4%d0%b2%d0%b0-%d0%b2/", "text": "Розовият кемпер на фондацията на Нана Гладуиш „Една от 8” ще посети на 11 септември (понеделник) КОЦ (Комплексния онкологичен център) в Пловдив, за да подкрепи жените с рак на гърдата. Кемперът ще бъде ситуиран на паркинга на Втора база на КОЦ-Пловдив на бул. „Александър Стамболийски” 2А  от 11 до 13 часа, а на разположение на пациентите и техните близки на място ще бъде психологът на организацията Антонина Топалова. Две от дамите – Вера и Диана, от първо лице могат да дадат съвети на жените, преминаващи в момента през диагнозата. Гримьорът Лъчезара ще помогне за професионалното заличаване на следите от лечението, а кулинарният блогър Толик ще направи вкусни хапки и ще посрещне пациентите с кафе. „Розов кемпер на Една от 8“ е част от проекта „Сърдечни приятелки“. В рамките на 6 месеца той ще обиколи  25 града в страната и главни онкологични болници. Началото бе дадено през юли. Дейностите, които се предлагат в Розовия кемпер, са: индивидуални информационни и практически консултации,  индивидуални психологически консултации, техники за справяне със стреса, съвети за хранене по време на лечение,арт-терапии,  групови занимания, съвети от професионален гримьор, раздаване на аксесоари за жени с рак на гърдата, приготвяне на полезни и и вкусни храни от кулинарен блогър в кухнята на кемпера. В следващите няколко месеца мобилният клуб ще посети и градовете: София, Ботевград, Плевен, Свищов, Велико Търново, Ловеч, Русе, Добрич, Варна, Шумен, Пловдив, Асеновград, Хасково, Кърджали, Смолян, Стара Загора, Сливен, Бургас, Ямбол, Враца, Монтана, Видин. Подробна информация с графика на посещенията ще бъде поетапно обявявана на сайта на фондацията www.ednaot8.bg. Кемперът е на стойност 142 813 лв. Събраните от дарения средства са в размер на 112 854 лв., а остатъкът е осигурен чрез банков заем. Сред най-големите дарители за закупуването на кемпера са Магазини „Мания“, фармацевтичните компании Novartis и Roche, McDonalds, Societe Generale Експресбанк, Ана Вилфан и Цвети Кънчовска. Проекта подкрепиха и много други приятели на Една от 8 с лични дарения и смс на специално отворения за дарения DMS номер за „Розовия кемпер на Една от 8“. За каузата допринесоха редица юридически и физически лица. За покриване на разходите на кемпера при обиколката из страната е направено допълнително дарение от фармацевтичните компании Pfizer и Novartis. „Имаме вече кемпер! Оттук нататък той трябва да работи, да обикаля страната и да помага напълно благотворително, абсолютно без пари“, каза при откриването на мобилния клуб на Една от 8 основателката на фондацията Нана Гладуиш. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Розовият кемпер на Нана Гладуиш идва в КОЦ – Пловдив в помощ на жените с рак на гърдата"}
{"url": "https://trud.bg/%d0%b2%d0%b4%d1%8a%d1%85%d0%bd%d0%be%d0%b2%d0%b5%d0%bd%d0%b8%d0%b5-%d0%b5-%d0%bc%d0%be%d1%82%d0%be%d1%82%d0%be-%d0%bd%d0%b0-%d0%bf%d1%80%d0%b0%d0%b7%d0%bd%d0%b8%d1%86%d0%b8%d1%82/", "text": "„Вдъхновение” е мотото на Празниците на Стария град в Пловдив, които ще бъдат открити с концерт на сцената на Античния театър с участието на фолклорните ансамбли „Тракия” от Пловдив” и „Странджа” от Бургас. В продължение на една седмица от 18 до 24 септември на територията на резервата „Старинен Пловдив” ще се проведат разнообразни събития за всички възрасти и интереси – концерти, изложби, ревюта, училище за фокуси, прожекция на документален филм, опознавателен тур, демонстрация на традиционни техники мозайки, театрални представления и магични спектакли, демонстрация за рисуване на маски и кукли, изобразяване на големи кукли по китайски образец, премиера на книга и мобилно приложение. Откриването на атрактивния Есенен панаир на занаятите, който също традиционно е част от програмата на Празниците на Стария град, започва на 21 септември в 17:45 ч. с празнично шествие от Етнографския музей по калдъръма до Узун чаршия на Малката главна улица. С представлението „Легенди и митове за създаването на Пловдив, сенки от Тримонциум“ трите местни училища по изкуствата – НХГ „Цанко Лавренов“, НГСЕИ и НУМТИ „Добрин Петков“ ще представят ЗАЕДНО съвместния си творчески театрален проект „Евмолпиас“. Финалът на Празниците на Стария град ще бъде на 24 септември от 19 часа с концерт на Берковската духова музика на Римския стадион. Празниците на Стария град започнаха през 2012 г. като еднодневно събитие, без бюджет, но с много положителна емоция, хъс, любов, съмишленици, с подкрепа от страна на приятели и от медиите в града под тепетата.  С годините,  броят на проявите се увеличи и днес  Празниците продължават цяла седмица, а събитията и начинът по който се случват, от подготовката до реализацията изпълват със смисъл мотото ЗАЕДНО.  „Това не е просто дума, а философия“ убедени са организаторите и допълват, че винаги след приключването на този формат се раждат нови взаимодействия и партньорства, провокират се нови идеи и се зараждат приятелства. А това е истински ВДЪХНОВЯВАЩО…Затова тазгодишното мото е „Вдъхновение”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " „Вдъхновение” е мотото на Празниците на Стария град в Пловдив тази есен"}
{"url": "https://trud.bg/%d0%b5%d0%b3%d0%b8%d0%bf%d0%b5%d1%82%d1%81%d0%ba%d0%b8-%d1%81%d1%8a%d0%b4-%d0%bf%d0%be%d1%81%d1%82%d0%b0%d0%bd%d0%be%d0%b2%d0%b8-%d1%81%d0%bc%d1%8a%d1%80%d1%82%d0%bd%d0%b8-%d0%bd%d0%b0%d0%ba%d0%b0/", "text": "Наказателен съд в египетската провинция Гиза постанови днес смъртно наказание за 11 души, обвинени в тероризъм, съобщи съдебен говорител, цитиран от ТАСС. Решението е изпратено за одобрение до върховния мюфтия на страната, уточни той.  Всички осъдени на смърт са членове на терористична групировка, известна като „клетката от Гиза“. Подсъдими по делото са общо 26 души, обвинени във формиране на незаконна структура, участие в дейността на екстремистка групировка, опити за дестабилизация на обстановката в страната и подготовка на терористични атентати в Египет, информира  Магистратите решиха присъдите на останалите членове на „клетката от Гиза“ да бъдат огласени на 22 октомври. Също тогава, след като въпросът бъде разгледан от върховния мюфтия, ще бъде оповестено и окончателното решение за съдбата на 11-те радикали, осъдени на смърт.  Според законодателството на Египет преди да бъде постановена окончателна смъртна присъда, тя задължително трябва да бъде утвърдена от мюфтията. Съдебните инстанции в страната обаче не са длъжни да изпълняват решения на висшия официален духовник, уточнява ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Египетски съд постанови смъртни наказания за 11 терористи"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d1%82-%d0%bd%d0%b0%d0%b9-%d0%b4%d0%be%d0%b1%d1%80%d0%be%d1%82%d0%be-%d0%be%d1%82-%d1%81%d1%8a%d0%b2%d1%80%d0%b5%d0%bc%d0%b5%d0%bd%d0%bd%d0%b0/", "text": "Най-доброто от съвременната българска фотография ще бъде представено на 12 септември от 18.30 часа в Градската художествена галерия на улица „Княз Александър Първи” 15 в Пловдив. След успеха на пътуващата изложба „Съвременна българска фотография“ в София и Варна Пловдив ще стане домакин на третото й представяне пред българската публика. Посетителите ще могат да видят снимки на 43 от най-добрите родни фотографи, сред които са фоторепортерът на Reuters Стоян Ненов – първият българин, носител на наградата „Пулицър“ в категорията за „Снимки от горещи новини“, Мартин Чичов – носител на престижната наградата на Nikon за екшън снимката от средата на 90-те години на 20-и век, отразяваща зараждащата се скейт и стрийт култура в България, Надежда Павлова – отличена с награда от МОК за снимката ѝ от връх Тодорка, портрета на Симеон Сакскобургготски заснет от Георги Богданов и Борис Мисирков, получил специалната награда на журито на Grand prix de la découverte в Париж и много други. Изложбата анонсира създаването на Дигитален архив на съвременната българска фотография, явяващ се естествено продължение на дейността на фондация МУСИЗ в областта на съвременната фотография. Колекцията ще бъде дарена на Държавна агенция „Архиви“, където ще обогати и допълни масивите й. Фотографиите покриват различни периоди от най-новата история на „прехода“, изобразяват обществени личности и събития от важни исторически моменти; били са публикувани в пресата, книги, арт каталози; участвали са в конкурси, изложби и пр. Изложбата „Съвременна българска фотография“ ще може да бъде разгледана в ГХГ-Пловдив от 12 до 30 септември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Представят най-доброто от съвременната българска фотография в ГХГ-Пловдив"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-23-%d0%b1%d0%b5%d0%b7%d0%bd%d0%b0%d0%b4%d0%b7%d0%be%d1%80%d0%bd%d0%b8-%d0%ba%d0%be%d0%bd%d0%b5-%d0%b2-%d0%b7%d0%b5%d0%bc%d0%bb%d0%b8%d1%89%d0%b5/", "text": "След извършена съвместна проверка на експерти от Община Панагюрище и служители на Районно управление на МВР в средногорския град са задържани 23 коня в землището на село Панагюрски колонии. Оставените без надзор животни са нанесли щети върху частни имоти и са създали предпоставка за пътно-транспортно произшествие на път II-37 Златица – Панагюрище, съобщиха от полицията. При извършената проверка от ветеринарен лекар към Областна дирекция по безопасност на храните (ОДБХ) – Пазарджик не е установено наличието на задължителната идентификация – чипове, удостоверяващи здравния статус на конете и към кой животновъден обект са регистрирани. С цел недопускане на нерегламентирано придвижване на живи животни и предотвратяване на разпространяването на заразни болести, безнадзорните коне са задържани за срок от 72 часа. При неустановяване собственика на конете, ще бъдат предприети действия, съгласно действащото законодателство в областта на ветеринарната медицина, информираха от Община Панагюрище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Задържаха 23 безнадзорни коне в землището на Панагюрски колонии"}
{"url": "https://trud.bg/%d1%83%d1%80%d0%b0%d0%b3%d0%b0%d0%bd%d1%8a%d1%82-%d0%b8%d1%80%d0%bc%d0%b0-%d0%b4%d0%be%d1%81%d1%82%d0%b8%d0%b3%d0%bd%d0%b0-%d0%ba%d1%83%d0%b1%d0%b0-%d0%be%d1%82%d0%bd%d0%be%d0%b2/", "text": "Ураганът „Ирма“ достигна бреговете на Куба с максималната си мощ, заявиха американски метеоролози.  Бурята удари архипелага Камагуей, като окото й е на 190 километра югоизточно от кубинския град Кайбариен и на 600 километра от Маями, предава AFP. Ветровете достигнаха до 260 километра в час, a мощта на бурята тново достигна 5-та степен. Aмериканските власти призоваха близо 5,6 милиона души, да се евакуират. Властите заявиха, че ураганът върви по маршрут, който може да го отведе от единия до другия край на щата, съобщи CBS News. Заради задръстените пътища евакуацията върви бавно, като към момента едва няколкостотин хиляди души са напуснали домовете си. Метеоролозите предупредиха, че фронтът на урагана е толкова широк, че може да обхване Флорида от единия до другия бряг. „Това е буря, която ще ви уби, ако не се махнете от пътя й. Всички ще я усетят“, заявиха от Националния център за урагани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Флорида призова близо 5,6 милиона души да се евакуират заради „Ирма“\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-32-%d0%b3%d0%be%d0%b4%d0%b8%d1%88%d0%b5%d0%bd-%d0%b2%d0%b5%d0%bb%d0%b8%d0%bd%d0%b3%d1%80%d0%b0%d0%b4%d1%87%d0%b0%d0%bd%d0%b8%d0%bd-%d1%81/", "text": "32-годишният Г.Ш. от Велинград е задържан за срок от 24 часа в полицейския арест от служители на сектор „Противодействие на криминалната престъпност” при Областна дирекция на МВР-Пазарджик със забранени за свободно притежание лекарствени средства и рецептурни бланки за тяхното изписване. Акцията е проведена в петък преди обяд в близост до аптека, от която мъжът е купил контролираните медикаменти. Криминалистите засекли велинградчанина, след като си напазарувал медикаментите и го задържали. В Г.Ш. и в лекия му автомобил „Пежо” били открити две опаковки с ампули с инжекционен разтвор „Лидол”. Лекарството е в списъка на забранени и поставени под разрешителен режим медикаменти, които не могат да се закупуват и притежават свободно. Освен това са открити и няколко рецептурни бланки с помощта на които могат да бъдат предписани и закупени лекарства от подобен род. Образувано е полицейско производство под наблюдението на прокурор от Районната прокуратура в Пазарджик. Работата по пълното изясняване на случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Арестуваха 32-годишен велинградчанин след покупка на забранени лекарства"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b8%d0%b7%d0%b2%d0%b5%d1%81%d1%82%d0%bd%d0%b8%d1%8f%d1%82-%d1%81%d1%80%d1%8a%d0%b1%d1%81%d0%ba%d0%b8-%d0%b0%d0%ba%d1%82%d1%8c%d0%be%d1%80-%d0%bb%d1%8e%d0%b1/", "text": "Известният актьор Любиша Самарджич почина в Белград на 81-годишна възраст след тежко боледуване, съобщиха сръбските медии. Здравословното му състояние беше силно влошено през последния месец, който той прекара в болница, пише сръбския в. „Блиц“. Миналият декември актьорът беше опериран от мозъчен тумор. Лекарите дадоха оптимистични прогнози, но състоянието му се влоши и заради левкемия. Последната му обществена поява беше на 30 март на откриването на фестивал за документално и късометражно кино в Белград, където беше показана последната му лента Panta Rei. Любиша Самарджич е роден в Скопие през 1936 г. в миньорско семейство. Първоначално учи право, след което се записва в Академията по театър, кино, радио и телевизия в Белград и се превръща в една от най-ярките звезди на югославското кино. От дебюта си в началото на 60-те досега има над 100 филмови и телевизионни роли. През 90-те години той започва да се занимава и с режисура. Има награда „Златен лъв“ от филмовия фестивал във Венеция през 1967 г., седем сръбски награди „Златна Арена“ и номинация за „Златна мечка“. У нас голяма популярност му донася главната роля в хитовия телевизионен сериал „Горещ вятър“.", "date": "2017.09.09", "title": " Почина известният сръбски актьор Любиша Самарджич"}
{"url": "https://trud.bg/%d0%b8%d1%80%d0%b0%d0%bd-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b8-%d0%b4%d0%b0-%d0%bf%d1%80%d0%b8%d0%bb%d0%b0%d0%b3%d0%b0-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5/", "text": "Иран ще продължи да прилага споразумението за ядрената си програма, дори и САЩ да спрат да го правят. Това заяви днес вицепрезидентът на Иранската организация за ядрена енергия Али Абар Салехи в интервю, публикувано в германския седмичник „Шпигел“. „Ако САЩ излязат от споразумението, но Франция , Великобритания, Русия, Китай и Германия продължат да го спазват, то ние най-вероятно ще продължим сътрудничеството си с тях. Ако обаче САЩ излязат и Европа реши да ги последва, то сделката ще бъде разгрогната, а Иран ще продължи оттам, откъдето бе спряла…и то на технически по-високо ниво. Като човек, който бе част от преговорите, не искам подобен развой на събитията“, каза Салехи и допълни, че „партньорите на страната му имат много повече да губят“, съобщава  . „Ако САЩ превърнат думите си в реални действия, тогава ще се изправим пред една доста различна ситуация“, предупреди той. В интервюто си за немския вестник той не спести критиките си към американците, отбелязвайки, че те се опитват да „отровят бизнес средата“. Салехи изтъкна още, че действията на САЩ срещу Иран обезкуражават големите банки и компании да работят с Ислямската република. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Иран ще продължи да прилага споразумението за ядрената си програма дори без САЩ"}
{"url": "https://trud.bg/%d0%b2%d1%80%d0%b5%d0%bc%d0%b5%d1%82%d0%be-%d0%b4%d0%bd%d0%b5%d1%81-%d1%89%d0%b5-%d0%b1%d1%8a%d0%b4%d0%b5-%d1%81%d0%bb%d1%8a%d0%bd%d1%87%d0%b5%d0%b2%d0%be/", "text": "Днес ще преобладава слънчево време. По-значителни временни увеличения на облачността ще има около и след обяд, когато на места, главно в западната половина на страната ще превали и прегърми, показва справка в сайта на НИМХ при БАХ. Максималните температури ще са от 24°-25° по високите полета на Югозападна България до 30°-32° в югоизточните райони, където ще се задържи предимно слънчево. Над планините облачността ще е значителна и на места в масивите от западната половина от страната ще превали и прегърми. Ще духа умерен и силен юг-югозападен вятър. Максималната температура на височина 1200 метра ще е около 19°, на 2000 метра – около 11°. По Черноморието ще е предимно слънчево, със слаб до умерен югоизточен вятър. Максималните температури ще бъдат между 25° и 27°, темпе АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Времето днес ще бъде слънчево"}
{"url": "https://trud.bg/%d0%b3%d0%be%d1%80%d0%b5%d1%89%d0%b8%d1%82%d0%b5-%d0%bf%d1%80%d0%be%d0%b1%d0%bb%d0%b5%d0%bc%d0%b8-%d0%bc%d0%b5%d0%b6%d0%b4%d1%83-%d1%81%d1%8a%d1%80%d0%b1%d0%b8%d1%8f-%d0%b8-%d1%85%d1%8a%d1%80%d0%b2/", "text": "Сръбският и хърватският президенти Александър Вучич и Колинда Грабар-Китарович се обявиха  (б.р. още преди година) за подобряване на отношенията между Белград и Загреб и за засилване на двустранните контакти по ключови проблеми; но вместо това сме свидетели на нови инциденти. Хърватски официални лица отново винят Сърбия за всички злини в региона; усташка плоча продължава да виси в концлагера Ясеновац, а на сръбските бежанци от Хърватия може да бъде отнето имуществото. Дали при такива условия е възможно помирение или поне малко по-добри отношения, което от години обещават Белград и Загреб? Идването на Колинда Грабар-Китарович на встъпването в длъжност на президента Вучич в Белград бе приветствано радушно и от сръбската, и от хърватската общественост. Събитието бе изтълкувано като начало на едни по-добри отношения между двете страни. Тогава и от Китарович, и от Вучич чухме, че двустранните проблеми, които още от 1990-те години спъват отношенията между Белград и Загреб, ще започнат да се решават скоро, с осезаем напредък. Нищо от това не се случва. Ведно със старите дразги, се появяват и нови проблеми. Хърватия увеличи 22 пъти таксите за ветеринарни инспекции и контрол на плодовете и зеленчуците, които внася от Сърбия, преди в последствие да ги отмени; след това подготви и закон за данък върху недвижимото имущество, който на практика предвижда три пъти по-скъпи данъци за сърби, принудени да напуснат имотите си (б.р. по време на войните за разпадане на Югославия през 1990-те).  Преди време чухме от хърватския премиер Андрей Пленкович, че властите в Хърватия не възнамеряват да премахнат плочата с усташкия девиз „За отечеството сме готови“ в Ясеновац; в последствие стана ясно, че тя ще бъде премахната, но още не се знае кога. Тези конфликти по линията Загреб- Белград не са обещаващи, а събеседници на „Блиц“ и от двете страни се съмняват, че е реално подобряване на двустранните отношения, независимо от това, че Александър Вучич през есента ще посети Загреб, което ще бъде първото официално посещение на президент на Сърбия в Хърватия след повече от седем години. Зоран Пусич, представител на Хърватия в конференцията за помирение „Игманска инициатива“ , смята, че ако съществува политическа воля в двете страни, проблемите бързо ще бъдат решени, но според него случаят не е такъв. Срамно е за Сърбия и Хърватия, че 22 години след края на войната не са решили въпроса с безследно изчезналите жертви на конфликта. Това изглежда е последната дупка на кавала. Проблемът с плочата в Ясеновац може да се реши за един ден, ако имаше воля. Представете си в Германия да се постави плоча с фашистки символ. Отстъпчивостта към този вид фашистка идеология е застрашаване на демократичните принципи на всяка държава, включително и на Хърватия, която е член на ЕС, заяви Пусич за „Блиц“.  Той припомни, че когато Хърватия бе в процес на преговори за членство в ЕС, съществуваха условия, които Загреб трябваше да изпълни, които влияеха на решенията и поведението на държавниците. Отдавна е известно, че ключовите проблеми между Сърбия и Хърватия са въпросът за безследно изчезналите във войните, границите по течението на река Дунав, връщането на заграбени културни ценности, защитата на малцинствата, борбата с тероризма и овладяването на миграционните потоци. Всичко това беше посочено преди повече от година в декларацията за подобряване на отношенията и решаването на отворените въпроси, която подписаха Вучич и Китарович. Въпреки това нищо от това не е решено. Двустранната комисия за безследно изчезналите по време на войните заседава за последен път през септември 2015 г. в Белград. Хърватската страна оттогава не е насрочила среща, макар че бе договорено нейните членове да се срещат на всеки шест месеца. Известни стъпки бяха направени единствено, когато става дума за защитата на малцинствата и наследството на Югославия, но на тези проблеми не е поставена точка. Тенденцията, която се следва в момента, не подкрепя тезата за подобряване на отношенията. Имахме редица срещи на лидерите на държавите, които се кълняха, че ще развият сътрудничеството, но когато трябва нещо конкретно да се направи, не се помръдваме от място. Факт е, че политическа воля няма. Целият регион е тлеещ огън, когато на неговите лидери е нужно да отвлекат вниманието от горещите въпроси във вътрешен план, смята Александър Попов от Центъра за регионализъм. Висшите държавници на Сърбия не реагираха остро на поведението на хърватските официални лица, нито на решението на Пленкович да не махне усташката табела на Ясеновац. Те сърдечно изпратиха Гордан Маркотич, отиващия си посланик на Загреб в Белград, а с оптимизъм бе съобщено и за предстоящото официално посещение на Вучич в Загреб. Според съобщенията президентът на Сърбия ще отиде тази есен при хърватската си колежка. Игманската инициатива е международна конференция, която от началото на века насам работи за нормализиране на двустранните отношения, икономическото и политическо сътрудничество между страните от т. нар. “Дейтънско каре” – Сърбия, Хърватия, Босна и Херцеговина и Черна гора. Инициативата понастоящем се председателства от четиримата държавни глави на съответните държави, като всяка от тях има по петима свои представители в съвета на организацията. Над 140 неправителствени организации от четирите бивши югославски републики формират основната й членска маса.", "date": "2017.09.09", "title": " Горещите проблеми между Сърбия и Хърватия\t\t\t"}
{"url": "https://trud.bg/%d0%bf%d1%80%d0%be%d1%84-%d0%b4-%d1%80-%d1%85%d1%80%d0%b8%d1%81%d1%82%d0%be-%d0%bf%d0%b8%d0%bc%d0%bf%d0%b8%d1%80%d0%b5%d0%b2-%d0%bf%d0%be%d0%bb%d1%8f%d1%80%d0%bd%d0%b8%d0%ba-%d0%bd%d0%be%d0%bc%d0%b5/", "text": " – Действително остават само два месеца до започването на 26-ата българска антарктическа експедиция и всички сме в трескава подготовка. Преди всичко уточняваме състава най-вече на първата ударна група, която ще раззими базата и ще я подготви за работа през новия сезон. Със заминаването именно на тази група започва експедицията. Групата ще се състои от около 10 души, предимно логистици – хора които трябва да включат както електроинсталацията, така и водопроводната и топлинна системи, да подготвят за работа моторните лодки „Зодиак”, шейните и изобщо да направят българската база „Св. Климент Охридски” в едно селище готово да посрещне научните екипи, които ще пристигнат следващите месеци.В групата също така ще има лекар, механици, водачи на моторни лодки и шейни, строители. Предстои ремонт на основната къща, особено на покрива й. Тя е построена преди повече от 20 години и оттогава не й е правен ремонт.  Експедицията ще пътува на няколко групи, като ще се съобразим с възможностите, които ни предоставят останалите антарктически програми, основно испанската, която години наред ни помага при транспортирането от Южна Америка до о-в Ливингстън и обратно, с нейния научно-изследователски кораб „Есперидес”.  Все още не е уточнена точната дата на заминаване, тъй като това трябва да се координира и с бразилската и аржентинска антарктически програми. В момента сме в активни преговори с техните ръководители.  – Бюджетът на българската антарктическа програма е едва 500 хил. лв. годишно. Тези средства трябва да се разпределят за самолетни билети за около 25 участника в експедицията, които ще работят на базата, за гориво и строителни материали, за лекарства, екипировка и храна. Тези продукти са строго определени и се закупуват от Южна Америка. Нашият бюджет е един от най-малките сред всички 29 държави, управляващи бази на Ледения континент. Да вземем например Чехия. Тя има сезоннабаза, съизмерима по размер с нашата. Бюджетът им за година е 1,5 млн. евро., а на Испания е 7 млн. евро.  – Както на всяка експедиция, основната цел и на тази е изпълнението на научната програма. Това е първата експедиция, която ще работи по изпълнение на целите и задачите на Националната програма за полярни изследвания, приета с решение на Министерския съвет в края на месец август 2016 г. Присъствието на България в Антарктида е национална кауза, сериозна външна политика и преди всичко научни изследвания, които разрешават проблеми , касаещи цялата планета, включително и нас българите.  – Посещенията на висши държавници в съответните бази в Антарктида е общоприета практика и задължение на всяко правителство на полярните нации. Антарктическите изследвания са национален приоритет и се финансират от държавния бюджет. Президентът на Република България винаги е добре дошъл на българската база „Св. Климент Охридски” на о-в Ливингстън и ние го очакваме. Антарктическата дейност е надпартийна и общонационална кауза, тя се извършва под егидата на президента на България. Въпреки голямото си желание президентът Плевнелиев не успя да посети българското селище в Антарктида, поради неотложните си ангажименти. Последното посещение от висш държавник беше през 2005 г., когато президентът Първанов беше на официално посещение на Българската база „Св. Климент Охридски”.  Много бихме се радвали и ако премиерът Борисов посети нашата научна станция на о-в Ливингстън, която дори далеч от България е неотменна част от нея.  Засега нямаме потвърдено посещение на висш държавник, но винаги сме готови да подпомогнем логистично достигането до българската база „Св. Климент Охридски”.  – Едва от миналата година българската база разполага с високопроходима машина „Маниту”, която е от огромна полза при товаро-разтоварните дейности . тя ни е дарена от родолюбив българин, какъвто бе покойният проф. Лъчезар Цоцорков, директор на „Асарел-Медет“, така че не сме ощетили бюджета на страната. Ако под романтика досега сме разбирали пренасянето на ръка и с помощта на лебедка на тонове гориво и материали, тогава – да, романтиката вече я няма, Останалите държави разполагат с подобни машини повече от 20 години, но по-добре късно, отколкото никога.  Друга новост за българската база „Св. Климент Охридски” е, че благодарение на съседите ни испанци, вече имаме испански телефонен номер за връзка с останалия свят. По този начин всеки който желае, може да се обажда от и до българската база на цената на разговор между България и Испания. Пак благодарение на нашите приятели и съседи от Кралство Испания се надяваме от тази година да разполагаме с интернет връзка.  Всяка експедиция е различна. На Антарктида никога не е скучно! Там непрекъснато човек има работа, заобиколен е от прекрасна природа и в най-суровите условия на планетата ние се топлим от уюта на българската база, която е като роден дом за нас и от отношенията на взаимопомощ с останалите участници в експедицията.  – Опазването на природните ресурси в Антарктида е строго регламентирано от Мадридския протокол за опазване на околната среда към Договора за Антарктика. Неспазването на неговите клаузи води до тежки санкции за нарушителите. Това е последният девствен континент на Земята, без промишлено производство, без експлоатация на природни ресурси и флората и фауната са непокътнати от милиони години. Дълг на България и на всяка антарктическа нация е нейното опазване за поколенията.  – Съществува договорна забрана за добив и експлоатацията на минерални ресурси на континента. С напредването на техническия прогрес и откриването на безотпадни технологии, бихме могли да говорим за бъдеща експлоатация на тези залежи. Именно заради това във всяка полярна програма са заложени проекти за изследвания и картиране на полезните изкопаеми, което е залегнало и в стратегията за ползване на минералните ресурси на територията на България.  – От тази година българската база „Св. Климент Охридски” е включена в Национална пътна карта за развитие на научната инфраструктура. Антарктида е най-голямата природна научна лаборатория в света. Нейното изследване помага за разрешаване на глобални проблеми, засягащи цялото човечество – климатичните промени, повишаване на морското равнище в световен мащаб, опазването на живите и неживи ресурси на този континент.  Българската база „Св. Климент Охридски” е притегателен център за работа на много учени от цял свят. По съвместни проекти с българските си колеги са работили и искат да работят учени от над 27 държави. Все още нашето малко полярно селище не разполага с условия за обработка и изследване на събраните проби на място. Много от тях се увреждат при преноса им през тропичните зони на път за лаборатории в Европа и Америка. Включването на базата в Националната пътна карта ще позволи да построим модерна научна лаборатория, където на място да се извършват всички необходими анализи, непосредствено след вземането на пробите. Тази година ще изберем най-подходящото място за строеж, а догодина се надяваме да започне същинското й изграждане.  – Опитът в ръководенето на една антарктическа програма е изключително важен. Придобива се трудно, в течение на много години, с участието и ръководството на много експедиции. Неслучайно ръководители на полярни програми на страни с традиции са хора на „почтена възраст”. До миналата година Испанската програма се ръководеше от Адмирал Мануел Каталан, който се оттегли на 81-годишна възраст, чилийската програма доскоро бе под ръководството на Оскар Пиночет де ла Бара, който прекрати активната си дейност на 82 години, а ръководителят на Руската експедиция Валерий Лукин се оттегли на 72 години.  Ако съм жив и здрав и физическото ми състояние позволява, нямам намерение в близките години да се оттегля от ръководството на българските експедиции до Антарктида, както и да спра да пътувам до Ледения континент.  Разбира се опитът на ветераните се съчетава с ентусиазма на младите и затова през последните години все повече млади учени и логистици работят на българската база. Стремежът ни е в следващите експедиции те значително да преобладават и да поемат отговорности по провеждането и реализирането на антарктическите кампании.", "date": "2017.09.09", "title": " Проф. д-р Христо Пимпирев, полярник номер едно на България, пред „Труд“: Готови сме да посрещнем премиера  в Антарктида"}
{"url": "https://trud.bg/%d0%ba%d0%b8%d1%82%d0%b0%d0%b9-%d0%bf%d0%be%d0%b8%d1%81%d0%ba%d0%b0-%d1%81%d1%8a%d0%b4%d0%b5%d0%b9%d1%81%d1%82%d0%b2%d0%b8%d0%b5-%d0%be%d1%82-%d1%84%d1%80%d0%b0%d0%bd%d1%86%d0%b8%d1%8f-%d0%b7%d0%b0/", "text": "Президентът на Китай Си Дзинпин заяви на френския си колега Еманюел Макрон, че се надява Франция да изиграе „конструктивна роля“ за подновяването на преговорите със Северна Корея. Според източници от френското президентство двамата са се разбрали по време на телефонен разговори относно необходимостта да се наложи по-голям международен натиск върху Пхенян, за да бъде заставен да се завърне на преговорната маса. Си Дзинпин е заявил, че „ядреният въпрос в Корейския полуостров може да бъде разрешен единствено по мирен път, включително чрез диалог и консултации, съобщава Reuters. По-рано тази седмица китайският президент проведе разговори относно КНДР и с президента на САЩ Доналд Тръмп и с германския канцлер Ангела Меркел. Южна Корея се готви за още ракетни тестове, които могат да се случат по случай националния празник на Севера. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Китай поиска съдействие от Франция за преговорите със Северна Корея"}
{"url": "https://trud.bg/%d0%be%d1%80%d0%b1%d0%b0%d0%bd-%d0%bd%d1%8f%d0%bc%d0%b0-%d0%b4%d0%b0-%d0%bf%d0%be%d0%b7%d0%b2%d0%be%d0%bb%d1%8f-%d1%83%d0%bd%d0%b3%d0%b0%d1%80%d0%b8%d1%8f-%d0%b4%d0%b0-%d1%81%d0%b5-%d0%bf%d1%80%d0%b5/", "text": "Унгарският премиер Виктор Орбан заяви в интервю пред радио „Лайош Кошут“, че никога няма да позволи Унгария да се превърне в страна на мигранти. Той посочи, че е упълномощен от унгарските избиратели да запази културата и идентичността на страната си, пише Magyar Hirlap. Орбан подчерта, че Унгария се бори срещу политиката на Брюксел, който иска да засели мигранти пряко волята на националните държави. Той определи това действие като абсурдно и недопустимо и че не може бюрократите в Брюксел да решават „кой да живее в Будапеща“. „Единствено унгарците могат да решат с кого да живеят“, подчерта той. Според Виктор Орбан истинската битка започва да тече, защото според съдебната присъда на ЕС Унгария не е задължена да направи нищо, а единствено, че квотата за заселване на мигранти се счита за легитимна. „Досега се борихме по правен път, а сега трябва да се борим политически методи, за да променим това решение на ЕС. Трябва да се каже пред различните организации на ЕС, че решението за квотите е грешно и неприложимо и че трябва да се промени“, обясни унгарският министър-председател. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Орбан: Няма да позволя Унгария да се превърне в страна на мигранти"}
{"url": "https://trud.bg/%d0%bc%d1%8a%d0%b6-%d0%b5-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb-%d1%82%d0%b5%d0%b6%d0%ba%d0%be-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b2/", "text": "Мъжът пострадал при катастрофа снощи в Казичене е настанен за лечение в УМБАЛ „Св. Анна“, съобщиха от болницата. Пострадалият е стабилизиран и в момента се намира в реанимация. Има можество фрактури – счупени бедрена кост, две ребра, раменна кост. Лекият автомобил е бил управляван от турски гражданин, пътуващ за Западна Европа, уточнява . Около 30 души, предимно роднини на пострадалия, се събраха снощи на мястото на инцидента. Те настояваха да бъде изграден надлез или подлез, за да могат живеещите в района да пресичат без проблем. Заради протеста на мястото бяха изпратени допълнителни полицейски екипи и сили на жандармерията. Протестиращите заплашиха, че ще протестират и днес, за да бъде решен проблемът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Мъж е пострадал тежко при катастрофа в Казичене, местни хора излязоха на протест"}
{"url": "https://trud.bg/%d0%bf%d1%83%d1%82%d0%b8%d0%bd-%d1%80%d1%83%d1%81%d0%ba%d0%b8%d1%82%d0%b5-%d0%ba%d0%be%d0%bc%d0%bf%d0%b0%d0%bd%d0%b8%d0%b8-%d0%b4%d0%b0-%d0%bf%d0%be%d0%bb%d0%b7%d0%b2%d0%b0%d1%82-%d0%b4%d0%be%d0%bc/", "text": "Руските технологични компании ще загубят държавни поръчки, ако не преминат на използване на разработен в Русия софтуер, предупреди президентът Владимир Путин. В някои сфери държавните институции не могат да работят с компании, използващи чуждестранен софтуер, защото това представлява риск за националната киберсигурност, предупреди президентът. Руските държавни институции постепенно преминават на използване на родни технологии, като част от усилията на Кремъл да съкрати вноса. Тези действия се засилиха, след като западните държави наложиха санкции на Русия заради анексирането от нея на украинския Кримски полуостров през 2014 г. Много частни фирми в Русия обаче все още използват предимно вносни технологии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.09", "title": " Путин: Руските компании да ползват „домашен“ софтуер или ще загубят поръчки"}
